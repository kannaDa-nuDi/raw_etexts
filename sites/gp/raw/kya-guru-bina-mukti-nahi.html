
<p class="First-End-Page-text para-style-override-1" id="toc_marker-1" xml:lang="en-GB"><span class="char-style-override-1">ಮೊದಲ ಪುಟ</span></p>
<p class="Titel-Page---Shri-Hari">॥ ಓಂ ಶ್ರೀಪರಮಾತ್ಮನೇ ನಮಃ ॥</p>
<p class="Title-Page---Book-Name">ಗುರುವಿಲ್ಲದೆ ಮುಕ್ತಿಯಿಲ್ಲವೇ?</p>
<p class="Title-Page---Hindi-Name">क्या गुरु बिना मुक्ति नहीं? - कन्नड़</p>
<p class="Title-Page---Tavmewa-Mata" xml:lang="kn-IN"> </p>
<p class="Title-Page---Tavmewa-Mata" xml:lang="kn-IN">ತ್ವಮೇವ ಮಾತಾ ಚ ಪಿತಾ ತ್ವಮೇವ</p>
<p class="Title-Page---Tavmewa-Mata" xml:lang="kn-IN">ತ್ವಮೇವ ಬಂಧುಶ್ಚ ಸಖಾ ತ್ವಮೇವ ।</p>
<p class="Title-Page---Tavmewa-Mata" xml:lang="kn-IN">ತ್ವಮೇವ ವಿದ್ಯಾ ದ್ರವಿಣಂ ತ್ವಮೇವ</p>
<p class="Title-Page---Tavmewa-Mata" xml:lang="kn-IN">ತ್ವಮೇವ ಸರ್ವಂ ಮಮ ದೇವದೇವ ॥</p>
<p class="Title-Page---Tavmewa-Mata" xml:lang="kn-IN"> </p>
<p class="Title-Page---Tikkakar" xml:lang="kn-IN">ಶ್ರದ್ಧೇಯ ಸ್ವಾಮೀ ಶ್ರೀರಾಮಸುಖದಾಸ್ಜೀ ಮಹಾರಾಜ್</p>
<p class="Title-Page---Gita-Seva-Trust para-style-override-2">ಗೀತಾ ಸೇವಾ ಟ್ರಸ್ಟ್<span class="char-style-override-2" xml:lang="kn-IN"></span></p>


<p class="Page-Break"> </p>
<p class="Chapter-Heading" id="toc_marker-4">2. ವಾಸ್ತವಿಕ ಗುರು</p>
<p class="Text">ಶಿಷ್ಯನ ಶ್ರೇಯಸ್ಸಿನ ಚಿಂತೆಯಿರುವವನೇ ನಿಜವಾದ ಗುರುವಾಗಿದ್ದಾನೆ. ಯಾರ ಹೃದಯದಲ್ಲಿ ನಮ್ಮ ಶ್ರೇಯಸ್ಸಿನ ಚಿಂತೆಯೇ ಇಲ್ಲವೋ ಅವರು ನಮ್ಮ ಗುರು ಹೇಗಾದಾರು? ಮನಃಪೂರ್ವಕವಾಗಿ ನಮ್ಮ ಶ್ರೇಯಸ್ಸನ್ನು ಬಯಸುವವನೇ ನಿಜವಾಗಿ ನಮ್ಮ ಗುರುವಾಗಿದ್ದಾನೆ. ನಾವು ಅವನನ್ನು ಗುರುವೆಂದು ಒಪ್ಪಲೀ ಅಥವಾ ಒಪ್ಪದಿರಲೀ, ಅವನು ಗುರುವಾಗಲೀ ಅಥವಾ ಆಗದಿರಲೀ. ನಾನು ಗುರುವಾಗಬೇಕು, ಬೇರೆಯವರು ನನ್ನನ್ನು ಗುರುವೆಂದು ಒಪ್ಪಿಕೊಳ್ಳಲೀ, ನನಗೆ ಶಿಷ್ಯರು ಇರಲೀ ಎಂಬ ಇಚ್ಛೆ ಅವನಲ್ಲಿ ಇರುವುದಿಲ್ಲ. ಧನದ ಇಚ್ಛೆ ಮನಸ್ಸಿನಲ್ಲಿರುವವನು ಧನದ ದಾಸನಾಗುತ್ತಾನೆ. ಹೀಗೆಯೇ ಶಿಷ್ಯನ ಇಚ್ಛೆ ಇರುವವನು ಶಿಷ್ಯದಾಸನಾಗುತ್ತಾನೆ. ಯಾರದಾದರೂ ಮನಸ್ಸಿನಲ್ಲಿ ಗುರುವಾಗಬೇಕೆಂಬ ಇಚ್ಛೆ ಇದ್ದರೆ ಅವನು ಇನ್ನೊಬ್ಬರ ಶ್ರೇಯಸ್ಸನ್ನು ಮಾಡಲಾರನು. ಶಿಷ್ಯನಿಂದ ಹಣವನ್ನು ಬಯಸುವವನು ಗುರುವಾಗುವುದಿಲ್ಲ, ಮೊಮ್ಮಗ ಶಿಷ್ಯನಾಗುತ್ತಾನೆ. ಕಾರಣ-ಶಿಷ್ಯನ ಬಳಿ ಹಣವಿದ್ದರೆ ಅವನ ಶಿಷ್ಯ(ಮಗ)ಹಣವಾಯಿತು. ಹಣಕ್ಕೆ ಶಿಷ್ಯನಾದ ಗುರುವಾದರೋ ನಿಜವಾಗಿ ಶಿಷ್ಯನ-ಶಿಷ್ಯ(ಮೊಮ್ಮಗ)ನಾದನು. ವಿಚಾರಮಾಡಿ-ನಿಮ್ಮಿಂದ ಏನನ್ನಾದರೂ ಬಯಸುವವನು, ನಿಮ್ಮ ಗುರುವಾಗಬಲ್ಲನೇನು? ಆಗಲಾರನು. ನಿಮ್ಮಿಂದ ಸ್ವಲ್ಪವೇ ಧನವನ್ನು ಬಯಸುವವನು, ಮಾನ-ದೊಡ್ಡಸ್ತಿಕೆ ಬಯಸುವವನು, ಆದರವನ್ನು ಬಯಸುವವನು ನಿಮ್ಮ ಶಿಷ್ಯನಾದನು; ಗುರುವಲ್ಲ. ನಿಜವಾದ ಮಹಾತ್ಮನಿಗೆ ಜಗತ್ತಿನ ಆವಶ್ಯಕತೆ ಇರುವುದಿಲ್ಲ. ಜಗತ್ತಿಗೇ ಅವನ ಆವಶ್ಯಕತೆ ಇರುತ್ತದೆ. ಯಾರಿಗೆ ಯಾವುದರ ಆವಶ್ಯಕತೆ ಇರುವುದಿಲ್ಲವೋ ಅವನೇ ವಾಸ್ತವಿಕ ಗುರುವಾಗುತ್ತಾನೆ. </p>
<p class="Text">ನಿಜವಾದ ಸಂತ ಮಹಾತ್ಮರಿಗೆ ಗುರುವಾಗುವ ಶೋಕಿ ಇರದೆ ಜಗತ್ತಿನ ಉದ್ಧಾರದ ಶೋಕಿ ಇರುತ್ತದೆ ಅವರಲ್ಲಿ ಜಗತ್ತಿನ ಉದ್ಧಾರದ ಸ್ವಾಭಾವಿಕ ನಿಜವಾದ ಪ್ರೀತಿ ಇರುತ್ತದೆ. ನಾನೂ ಕೂಡ ಒಳ್ಳೆಯ ಸಂತ-ಮಹಾತ್ಮರನ್ನು ಹುಡುಕುತ್ತಿದ್ದೆ ಮತ್ತು ನನಗೆ ಒಳ್ಳೆಯ ಸಂತ-ಮಹಾತ್ಮರು ಸಿಕ್ಕಿಯೂ ಇದ್ದಾರೆ. ಆದರೆ ಅವರು- ‘ನೀನು ನಮ್ಮ ಶಿಷ್ಯನಾದರೆ ನಿನ್ನ ಉದ್ಧಾರವಾದೀತು’ ಎಂದು ಹೇಳಲಿಲ್ಲ. ಗುರುವಾಗಬೇಕೆಂಬ ಶೋಕಿ ಇರುವವರೇ ‘ಗುರುವನ್ನು ಮಾಡಿಕೊಳ್ಳುವುದು ತುಂಬಾ ಆವಶ್ಯಕವಾಗಿದೆ, ಗುರುವಿಲ್ಲದೇ ಮುಕ್ತಿಸಿಗಲಾರದು’ ಮುಂತಾಗಿ ಪ್ರಚಾರ ಮಾಡುತ್ತಾ ಇರುತ್ತಾರೆ. </p>
<p class="Text">ಯಾರಾದರೂ ವರ್ತಮಾನ ಮನುಷ್ಯನೇ ಗುರುವಾಗಬೇಕೆಂಬ ಯಾವುದೇ ವಿಧಾನವಿಲ್ಲ.ಶ್ರೀಶುಕಮಹಾಮುನಿಗಳು ಸಾವಿರಾರು ವರ್ಷಗಳ ಹಿಂದೆ ಆಗಿಹೋದವರು. ಆದರೆ ಅವರು ಚರಣದಾಸ ಮಹಾರಾಜರಿಗೆ ದೀಕ್ಷೆಯನ್ನು ಕೊಟ್ಟರು. ನಿಜವಾದ ಶಿಷ್ಯನಿಗೆ ಗುರುವು ದೀಕ್ಷೆಯನ್ನು ತಾನಾಗಿ ಕೊಡುತ್ತಾನೆ. ಕಾರಣ, ನಿಜವಾದ ಶಿಷ್ಯನಾದರೆ ಅವನಿಗೆ ಗುರುವನ್ನು ಹುಡುಕುವ ಆವಶ್ಯಕತೆ <br/>ಬೀಳದೆ ಗುರುವು ತಾನಾಗಿ ಸಿಗುತ್ತಾನೆ. ತೀವ್ರವಾದ ಇಚ್ಛೆ ಇರುವವನಿಗೆ ನಿಜವಾದ ಮಹಾತ್ಮರು ಸಿಗುತ್ತಾರೆ.</p>
<p class="Text">ಜನರಾದರೋ ಗುರುವನ್ನು ಹುಡುಕುತ್ತಾರೆ. ಆದರೆ ನಿಜವಾದ ಗುರುಗಳು ಶಿಷ್ಯನನ್ನು ಹುಡುಕುತ್ತಾರೆ. ಅವರಲ್ಲಿ ವಿಶೇಷವಾದ ದಯೆ ಇರುತ್ತದೆ. ಜಗತ್ತಿನಲ್ಲಿ ತಾಯಿಯ ಅಂತಸ್ತು ಎಲ್ಲರಿಗಿಂತ ಎತ್ತರವಾಗಿದೆ. ತಾಯಿಯೇ ಎಲ್ಲರಿಗಿಂತ ಮೊದಲ ಗುರು. ಮಗುವು ತಾಯಿಯಿಂದಲೇ ಹುಟ್ಟುತ್ತದೆ. ತಾಯಿಯ ಹಾಲನ್ನೇ ಕುಡಿಯುತ್ತದೆ. ತಾಯಿಯ ಮಡಿಲಲ್ಲೇ ಆಡುತ್ತದೆ. ತಾಯಿಯಿಂದಲೇ ಸಾಕಲ್ಪಡುತ್ತದೆ. ತಾಯಿಯಲ್ಲದೆ ಮಗುವು ಹುಟ್ಟಲಾರದು, ಇರಲಾರದು, ಬೆಳೆಯಲಾರದು. ತಾಯಿಯಾದರೋ ಅನೇಕ ವರ್ಷಗಳವರೆಗೆ ಮಗುವಿಲ್ಲದೇ ಇದ್ದಳು. ಮಗುವಿಲ್ಲದೇ ಅವಳಿಗೆ ಯಾವ ತೊಂದರೆಯೂ ಆಗಲಿಲ್ಲ. ಇಷ್ಟಿದ್ದರೂ ಕೂಡ ತಾಯಿಯು ತಾನು ಹಸಿವಿನಿಂದ ಇರಬಲ್ಲಳು, ಆದರೆ ಮಗುವನ್ನು ಹಸಿದಿರಲು ಬಿಡಲಾರಳು. ಇದು ಆಕೆಯ ಸ್ವಭಾವವಾಗಿದೆ. ಅವಳು ಸ್ವತಃ ಕಷ್ಟಪಟ್ಟಾದರೂ ಮಗುವನ್ನು ಸಾಕುತ್ತಾಳೆ. ಹೀಗೆಯೇ ನಿಜವಾದ ಗುರುಗಳು ಇರುತ್ತಾರೆ. ಅವರು ಶಿಷ್ಯನನ್ನಾಗಿ ಸ್ವೀಕರಿಸಿದವನನ್ನು ಉದ್ಧಾರಮಾಡಿಬಿಡುತ್ತಾರೆ. ಅವರಲ್ಲಿ ಶಿಷ್ಯನ ಉದ್ಧಾರ ಮಾಡುವ ಶಕ್ತಿ ಇರುತ್ತದೆ ಎಂಬುದು ನನ್ನ ಅರಿವಿಗೆ ಬಂದಿದೆ.</p>
<p class="Text">ಓರ್ವ ಸಂತರಿದ್ದರು. ಅವರು ಇತರರನ್ನು ಶಿಷ್ಯನೆಂದು ತಿಳಿಯದೆ ಮಿತ್ರನೆಂದೇ ತಿಳಿಯುತ್ತಿದ್ದರು. ಅವರ ಒಬ್ಬ ಮಿತ್ರನಿಗೆ ಯಾವುದೋ ಭಯಂಕರವಾದ ಕಾಯಿಲೆ ಉಂಟಾದಾಗ ಅವರು ಗಾಬರಿಗೊಂಡರು. ಔಷಗಳಿಂದ ಅವನು ಗುಣಮುಖನಾಗಲಿಲ್ಲ. ಆಗ ಸಂತರು ಅವನಲ್ಲಿ - ‘ನಿನ್ನ ಕಾಯಿಲೆಯು ನನಗೆ ಕೊಟ್ಟುಬಿಡು’ ಎಂದು ಹೇಳಿದರು. ಅವನೆಂದ-ನನ್ನ ಕಾಯಿಲೆಯನ್ನು ನಿಮಗೆ ಹೇಗೆ ಕೊಡಲೀ? ಸಂತರು ಪುನಃ ಹೇಳಿದರು - ಈಗ ನಾನು ಹೇಳುವುದರಲ್ಲಿ ಅಡ್ಡಿಪಡಿಸಬೇಡ, ತಿರಸ್ಕರಿಸಬೇಡ; ನೀನು ಅರ್ಧ ಕಾಯಿಲೆಯನ್ನು ನನಗೆ ಕೊಟ್ಟು ಬಿಡು. ಅವರ ಮಿತ್ರನು ಅದಕ್ಕೆ ಒಪ್ಪಿದಾಗ ಆ ಸಂತರು ಅವನ ಅರ್ಧ ಕಾಯಿಲೆಯನ್ನು ತಾವು ಸ್ವೀಕರಿಸಿದರು. ಮತ್ತೆ ಅವನ ಕಾಯಿಲೆಯು ಔಷಯು ಇಲ್ಲದೆಯೇ ಕಳೆದುಹೋಯಿತು. ಹೀಗೆ ಸಮರ್ಥರಾದವರು ಮಾತ್ರಗುರುವಾಗಬಲ್ಲರು. ಆದರೆ ಇಷ್ಟು ಸಮರ್ಥರಾಗಿದ್ದರೂ ಅವರು ಜೀವನವಿಡೀ ಯಾರನ್ನೂ ಶಿಷ್ಯನನ್ನಾಗಿಸಿಕೊಂಡಿಲ್ಲ.</p>
<p class="Text">ಗುರುವನ್ನು ಮಾಡಿಕೊಂಡು ಅವರ ಮಹಿಮೆಯನ್ನು ತಿಳಿಸುವಾಗ ನಮ್ಮ ಗುರುಗಳು ಗೋವಿಂದನಿಗಿಂತಲೂ ಹೆಚ್ಚಿನವರು ಎಂದು ಹೇಳುತ್ತಾರೆ. ಇದರ ಪರಿಣಾಮ ಶಿಷ್ಯನು ಭಗವಂತನ ಭಜನೆಯಲ್ಲಿ ತೊಡಗದೆ ಗುರುವಿನ ಭಜನೆಯಲ್ಲಿ ತೊಡಗುವನು. ಇದು ದೊಡ್ಡ ಅನರ್ಥದ ಮಾತಾಗಿದೆ, ನರಕಕ್ಕೆ ಕೊಂಡು ಹೋಗುವ ಮಾತಾಗಿದೆ. ಇದು ಓರ್ವ ನಿಜವಾದ ಸಂತನ ವಿಷಯವಾಗಿದೆ - ಅವರನ್ನು ಶಿಷ್ಯರು ಸೇರಿ ಭಗವಂತನಿಗಿಂತ ಹೆಚ್ಚೆಂದು ತಿಳಿಯಲು ಪ್ರಾರಂಭಿಸಿದರು. ಆಗ ಅವರು ಶಿಷ್ಯರನ್ನಾಗಿಸುದನ್ನು ಬಿಟ್ಟು ಬಿಟ್ಟರು ಹಾಗೂ ಮತ್ತೆ ಜೀವನವಿಡೀ ಎಂದೂ ಶಿಷ್ಯರನ್ನಾಗಿಸಿಕೊಂಡಿಲ್ಲ. ಕಾರಣ - ಶಿಷ್ಯರು ಭಗವಂತನನ್ನು ಆಶ್ರಯಿಸದೆ ಗುರುವನ್ನೇ ಹಿಡಿದುಕೊಂಡು ಬಿಡುತ್ತಾರೆ. ಗುರುಗಳ ಮಾತನ್ನು ಕೇಳಿ ಮನುಷ್ಯನು ಭಗವಂತನಲ್ಲಿ ತೊಡಗಿದರೆ ಸರಿ; ಆದರೆ ಅವನು ಗುರುವಿನಲ್ಲೇ ತೊಡಗಿಬಿಟ್ಟರೆ ದೊಡ್ಡ ಹಾನಿಯ ಮಾತಾಗಿದೆ. ಶಿಷ್ಯರನ್ನು ತನ್ನಲ್ಲಿ ತೊಡಗಿಸುವವರು ಕಾಲನೇಮಿ ಅಥವಾ ಕಪಟಮುನಿಗಳಾಗುತ್ತಾರೆ, ಗುರುಗಳು ಆಗುವುದಿಲ್ಲ. ಶಿಷ್ಯರನ್ನು ಭಗವಂತನಲ್ಲಿ ತೊಡಗಿಸುವವರೇ ಗುರುಗಳಾಗುತ್ತಾರೆ. ಭಗವಂತನಂತೆ ನಮ್ಮ ಹಿತವನ್ನು ಬಯಸುವರು ಗುರು, ತಂದೆ, ತಾಯಿ, ಬಂಧುಗಳು ಯಾರೂ ಸಮರ್ಥರಾಗುವುದಿಲ್ಲ.</p>
<p class="Text">ಭಗವಂತನ ಜಾಗದಲ್ಲಿ ತನ್ನ ಪೂಜೆಯನ್ನು ಮಾಡಿಸುವುದು ಪಾಖಂಡಿಗಳ ಕೆಲಸವಾಗಿದೆ. ಯಾರಲ್ಲಿ ಶಿಷ್ಯರನ್ನಾಗಿಸುವ ಇಚ್ಛೆ ಇದೆಯೋ, ಹಣದ ಇಚ್ಛೆ ಇದೆಯೋ, ಮನೆ(ಆಶ್ರಮ)ಮಾಡಿಕೊಳ್ಳುವ ಆಸೆ ಇದೆಯೋ, ಮಾನ-ದೊಡ್ಡಸ್ತಿಕೆಯ ಇಚ್ಛೆ ಇದೆಯೋ, ತನ್ನ ಪ್ರಸಿದ್ಧಿಯ ಆಸೆಯಿದೆಯೋ, ಅಂಥವರಿಂದ ಬೇರೆಯವರ ಶ್ರೇಯಸ್ಸು ಆಗುವುದು ದೂರವುಳಿಯಿತು; ತನ್ನ ಉದ್ಧಾರವೂ ಆಗಲಾರದು. ಕಪಟೀ ಮುನಿಯಿಂದ ರಾಜಾ ಪ್ರತಾಪಭಾನುವಿನ ದುರ್ದಶೆಯಾದಂತೆ ಇಂಥವರ ಮೂಲಕ ಜನರ ದುರ್ದಶೆಯಾಗುತ್ತದೆ (ನೋಡಿ-ಮಾನಸ-ಬಾಲ-153 ರಿಂದ 175 ದೋಹಾ). ಯಾರ ಮನಸ್ಸಿನೊಳಗೆ ಎಲ್ಲರ ಶ್ರೇಯಸ್ಸನ್ನು ಮಾಡುವ ಭಾವನೆ ಇರುತ್ತದೋ, ಕಲ್ಯಾಣವಲ್ಲದೆ ಬೇರೆ ಯಾವುದೇ ಇಚ್ಛೆ ಇರುವುದಿಲ್ಲವೋ ಅವನ ಸಂಗದಿಂದಲೇ ಶ್ರೇಯಸ್ಸು ಉಂಟಾಗುತ್ತದೆ. ಸ್ವತಃ ಇಚ್ಛಾರಹಿತನಾದವನೇ ಇತರರನ್ನು ಇಚ್ಛಾರಹಿತರನ್ನಾಗಿಸಬಲ್ಲನು. ಇಚ್ಛೆಯುಳ್ಳವರಿಂದ ಮೋಸವೇ ಆಗುತ್ತದೆ. ಕಲ್ಯಾಣವಾಗುವುದಿಲ್ಲ.</p>
<p class="Text">ಬೇರೆಯವರನ್ನು ದುರ್ಬಲವಾಗಿಸುವವರೇ ಸ್ವತಃ ದುರ್ಬಲರಾಗುತ್ತಾರೆ; ಇದು ಸಿದ್ಧಾಂತವಾಗಿದೆ. ಬೇರೆಯವರನ್ನು ಸಮರ್ಥರಾಗಿಸುವವನೇ ಸ್ವತಃ ಸಮರ್ಥನಾಗುತ್ತಾನೆ. ಬೇರೆಯವರನ್ನು ಶಿಷ್ಯರನ್ನಾಗಿಸಿಕೊಳ್ಳುವವನು ಸಮರ್ಥನಾಗುವುದಿಲ್ಲ. ಗುರುವಾದವನು ಮಾತ್ರ ಬೇರೆಯವರನ್ನೂ ಕೂಡ ಗುರುವನ್ನಾಗಿಯೇ ಮಾಡುತ್ತಾನೆ ಭಗವಂತನು ಎಲ್ಲರಿಗಿಂತ ದೊಡ್ಡವನಾಗಿದ್ದಾನೆ, ಆದ್ದರಿಂದ ಅವನು ಎಂದಿಗೂ ಯಾರನ್ನೂ ಸಣ್ಣವನಾಗಿ ಮಾಡುವುದಿಲ್ಲ ಭಗವಂತನ ಚರಣಗಳಲ್ಲಿ ಶರಣಾದವನು ಜಗತ್ತಿನಲ್ಲೇ ದೊಡ್ಡವನಾಗಿ ಹೋಗುತ್ತಾನೆ. ಭಗವಂತನು ಎಲ್ಲರನ್ನು ತನ್ನ ಮಿತ್ರನನ್ನಾಗಿಸುತ್ತಾನೆ, ತನಗೆ ಸಮಾನರನ್ನಾಗಿಸುತ್ತಾನೆ, ಯಾರನ್ನು ತನ್ನ ಶಿಷ್ಯನನ್ನಾಗಿಸುವುದಿಲ್ಲ. ನಿಷಾದರಾಜನು ಸಿದ್ಧಭಕ್ತನಾಗಿದ್ದನು, ವಿಭೀಷಣನು ಸಾಧಕನಾಗಿದ್ದನು, ಸುಗ್ರೀವನು ಭೋಗಿಯಾಗಿದ್ದನು, ಆದರೆ ಶ್ರೀರಾಮನು ಮೂವರನ್ನೂ ತನ್ನ ಮಿತ್ರರನ್ನಾಗಿಸಿಕೊಂಡನು. ಅರ್ಜುನನಾದರೋ ತನ್ನನ್ನು ಭಗವಂತನ ಶಿಷ್ಯನೆಂದೇ ತಿಳಿಯುತ್ತಿದ್ದ<span class="char-style-override-3"> ‘ಶಿಷ್ಯಸ್ತೇಽಹಂ ಶಾಧಿ ಮಾಂ ತ್</span><span class="char-style-override-3">ವಾಂ ಪ್ರಪನ್ನಮ್’</span> (ಗೀತೆ 2/7), ಆದರೆ ಭಗವಂತನು ತನ್ನನ್ನು ಗುರುವೆಂದು ತಿಳಿಯದೆ ಮಿತ್ರನೆಂದೇ ತಿಳಿಯುತ್ತಿದ್ದನು. <span class="char-style-override-3">‘ಭಕ್ತೋಽಸಿ ಮೇ ಸಖಾ ಚೇತಿ’ </span>(ಗೀತೆ 4/3), <span class="char-style-override-3">‘ಇಷ</span><span class="char-style-override-3">್ಟೋಽಸಿ’ <br/></span>(ಗೀತೆ 18/64). ವೇದಗಳಲ್ಲಿಯೂ ಭಗವಂತನನ್ನು ಜೀವಿಯ ಸಖನೆಂದೇ ಹೇಳಿದೆ -</p>
<p class="Shlok">ದ್ವಾ ಸುಪರ್ಣಾ ಸಯುಜಾ ಸಖಾಯಾ ಸಮಾನಂ ವೃಕ್ಷಂ ಪರಿಷಸ್ವಜಾತೇ । <span class="char-style-override-5">* </span></p>
<p class="TXT-Right">(ಮುಂಡಕ 3/1/1; ಶ್ವೇತಾಶ್ವತರ 4/6)</p>
<p class="FootnoteShlok"> * ಸುಪರ್ಣಾವೇತೌ ಸದೃಶೌ ಸಖಾಯೌ ಯದೃಚ್ಛಯೈತೌ ಕೃತನೀಡೌ ಚ ವೃಕ್ಷೇ ।</p>
<p class="Footnotes-Right">(ಶ್ರೀಮದ್ಭಾ 11/11/6)</p>
<p class="Text">ಸದಾಕಾಲ ಜೊತೆಗಿರುವ ಹಾಗೂ ಪರಸ್ಪರ ಸಖ್ಯಭಾವವನ್ನಿಟ್ಟ ಎರಡು ಪಕ್ಷಿಗಳು ಜೀವಾತ್ಮಾ ಮತ್ತು ಪರಮಾತ್ಮ ಒಂದೇ ವೃಕ್ಷ ಶರೀರವನ್ನು ಆಶ್ರಯಿಸಿ ಇರುತ್ತವೆ.</p>
<p class="Text para-style-override-2">ಸ್ವತಃ ದೊಡ್ಡವನಾದವನೇ ಬೇರೆಯವರನ್ನು ದೊಡ್ಡವನನ್ನಾಗಿಸುತ್ತಾನೆ. ಇತರರನ್ನು ಸಣ್ಣವನನ್ನಾಗಿಸುವವನು ಸ್ವತಃ ಸಣ್ಣವನಾಗುತ್ತಾನೆ. ನಿಜವಾಗಿ ದೊಡ್ಡವನಾದವನಿಗೆ ಸಣ್ಣವನಾಗಲು ನಾಚಿಕೆಯಾಗುವುದಿಲ್ಲ. ಕ್ಷತ್ರಿಯರ ಸಮುದಾಯದಲ್ಲಿ ಹದಿನೆಂಟು ಅಕ್ಷೌಹಿಣೀ ಸೇನೆಯಲ್ಲಿ ಭಗವಂತನು ಕುದುರೆ ಹೊಡೆಯುವವನಾದನು. ಅರ್ಜುನನು ಹೇಳಿದ ಎರಡೂ ಸೈನ್ಯದ ನಡುವೆ ನನ್ನ ರಥವನ್ನು ನಿಲ್ಲಿಸು. ಆಗ ಭಗವಂತನು ಶಿಷ್ಯನಂತೆ ಅರ್ಜುನನ ಆಜ್ಞೆಯನ್ನು ಪಾಲಿಸುತ್ತಾನೆ. ಇಂತಹ ಪಾಂಡವರು ಯಜ್ಞಮಾಡಿದರೆ ಅದರಲ್ಲಿ ಎಲ್ಲರಿಗಿಂತ ಮೊದಲು ಭಗವಾನ್ ಶ್ರೀಕೃಷ್ಣನನ್ನು ಪೂಜೆ ಮಾಡಿದರು. ಆದರೆ ಅದೇ ಯಜ್ಞದಲ್ಲಿ ಬ್ರಾಹ್ಮಣರ ಎಂಜಲೆಲೆಗಳನ್ನು ಎತ್ತುವ ಕಾರ್ಯವನ್ನೂ ಭಗವಂತನು ಮಾಡಿದನು. ಸಣ್ಣ ಕೆಲಸ ಮಾಡುವುದರಲ್ಲಿ ಭಗವಂತನಿಗೆ ನಾಚಿಕೆಯಾಗಲಿಲ್ಲ. ಸ್ವತಃ ಸಣ್ಣವನಾದವನಿಗೆ ಯಾರಾದರೂ ನನ್ನನ್ನು ಸಣ್ಣವನೆಂದು ತಿಳಿಯದಿರಲಿ, ಯಾರೂ ನನ್ನ ಅಪಮಾನ ಮಾಡದಿರಲಿ ಎಂಬ ನಾಚಿಕೆ ಇರುತ್ತದೆ, ಭಯವಿರುತ್ತದೆ.<span></span></p>


<p class="Page-Break"> </p>
<p class="Chapter-Heading" id="toc_marker-5">3. ಗುರುವಿನ ಮಹಿಮೆ</p>
<p class="Text">ನಿಜವಾಗಿ ಗುರುವಿನ ಮಹಿಮೆಯನ್ನು ಪೂರ್ಣವಾಗಿ ಯಾರೂ ವರ್ಣಿಸಲಾರರು. ಗುರುವಿನ ಮಹಿಮೆ ಭಗವಂತನಿಗಿಂತಲೂ ಹೆಚ್ಚಾಗಿಯೇ ಇದೆ. ಅದರಿಂದ ಶಾಸ್ತ್ರಗಳಲ್ಲಿ ಗುರುವಿನ ಮಹಿಮೆಯನ್ನು ಬಹಳವಾಗಿ ಹೇಳಿದೆ. ಆದರೆ ಆ ಮಹಿಮೆಯು ಸತ್ಯತೆಯದಾಗಿದೆ, ದಂಭ-ಪಾಖಂಡತೆಯದಲ್ಲ. ಇಂದಿನ ಕಾಲದಲ್ಲಿ ದಾಂಭಿಕತೆ - ಪಾಖಂಡತೆ ಬಹಳವಾಗಿ ಬೆಳೆದಿದೆ, ಬೆಳೆಯುತ್ತಾ ಇದೆ. ಯಾರು ಒಳ್ಳೆಯವರು, ಯಾರು ಕೆಟ್ಟವರು ಇದನ್ನು ಬೇಗನೆ ಗುರುತಿಸಲಾಗುವುದಿಲ್ಲ. ಕೆಟ್ಟದು ಕೆಟ್ಟ ರೂಪದಿಂದ ಬಂದಾಗ ಅಳಿಸುವುದು ಸುಲಭ. ಆದರೆ ಕೆಟ್ಟದು ಒಳ್ಳೆಯ ರೂಪದಿಂದ ಬಂದಾಗ ಅಳಿಸುವುದು ತುಂಬಾ ಕಷ್ಟವಾಗುತ್ತದೆ. ಸೀತೆಯ ಎದುರಿಗೆ ರಾವಣ, ರಾಜಾ ಪ್ರತಾಪಭಾನುವಿನ ಮುಂದೆ ಕಪಟ ಮುನಿ ಮತ್ತು ಹನುಮಂತನೆದುರಿಗೆ ಕಾಲನೇಮಿ ಬಂದಾಗ ಇವರನ್ನು ಗುರುತಿಸಲಾರದೆ ಹೋದರು. ಅವರ ಬಲೆಯಲ್ಲಿ ಸಿಕ್ಕಿಹಾಕಿಕೊಂಡರು. ಏಕೆಂದರೆ, ಅವರ ವೇಷ ಸಾಧುಗಳದ್ದಾಗಿತ್ತು. ಇಂದಿನ ಕಾಲದಲ್ಲಿ ಶಿಷ್ಯರಲ್ಲಿ ಗುರುಗಳ ಬಗ್ಗೆ ಎಂತಹ ಶ್ರದ್ಧೆ ಕಂಡುಬರುತ್ತದೋ ಗುರುಗಳೂ ಹಾಗೆಯೇ ಇರುತ್ತಾರೆ. ಅದಕ್ಕಾಗಿ ಸೇಠಜೀ ಶ್ರೀಜಯದಯಾಳ ಗೋಯಂದಕಾ ಹೇಳುತ್ತಿದ್ದರು ಇಂದಿನ ಗುರುಗಳಲ್ಲಿ ನಮಗೆ ಶ್ರದ್ಧೆಯೇ ಉಂಟಾಗುವುದಿಲ್ಲ, ಬದಲಿಗೆ ಅವರ ಶಿಷ್ಯರಲ್ಲಿ ಶ್ರದ್ಧೆ ಉಂಟಾಗುತ್ತದೆ. ಕಾರಣ ಶಿಷ್ಯರಲ್ಲಿ ತನ್ನ ಗುರುಗಳ ಬಗ್ಗೆ ಇರುವ ಶ್ರದ್ಧೆಯು ಆದರಣೀಯವಾಗಿದೆ.</p>
<p class="Text">ಶಾಸ್ತ್ರಗಳಲ್ಲಿ ಬಂದಿರುವ ಗುರುಮಹಿಮೆಯು ಸರಿಯಾಗಿದ್ದರೂ ವರ್ತಮಾನದಲ್ಲಿ ಪ್ರಚಾರಕ್ಕೆ ಯೋಗ್ಯವಲ್ಲ ಕಾರಣ ಇಂದಿನ ದಿನಗಳಲ್ಲಿ ದಾಂಭಿಕರು ಪಾಖಂಡೀ ಜನರು ಗುರುಮಹಿಮೆಯ ಆಸರೆಯಿಂದ ತಮ್ಮ ಸ್ವಾರ್ಥವನ್ನು ಸಾಧಿಸಿಕೊಳ್ಳುವರು. ಇದರಲ್ಲಿ ಕಲಿಯುಗವೂ ಸಹಾಯಕವಾಗಿದೆ. ಏಕೆಂದರೆ, ಕಲಿಯುಗವು ಅಧರ್ಮದ ಮಿತ್ರವಾಗಿದೆ <span class="char-style-override-3">‘ಕಲಿನಾಧರ್ಮಮಿತ್ರೇಣ’</span><span class="char-style-override-3"> </span>(ಪದ್ಮಪುರಾಣ, ಉತ್ತರ 193/31). ವಾಸ್ತವವಾಗಿ ಗುರು-ಮಹಿಮೆಯು ಪ್ರಚಾರಮಾಡಲು ಇರುವುದಲ್ಲ, ಬದಲಿಗೆ ಧಾರಣೆಮಾಡಲು ಇದೆ. ಯಾರಾದರೂ ಗುರುವು ಸ್ವತಃ ಗುರುಮಹಿಮೆಯ ಮಾತನ್ನಾಡುವನೋ, ಗುರುಮಹಿಮೆಯ ಪುಸ್ತಕಗಳನ್ನು ಪ್ರಚಾರ ಮಾಡುತ್ತಾನೋ, ಅವನ ಮನಸ್ಸಿನಲ್ಲಿ ಗುರುವಾಗುವ ಇಚ್ಛೆಯಿದೆ ಎಂಬುದು ಇದರಿಂದ ಸಿದ್ಧವಾಗುತ್ತದೆ. ಯಾರೊಳಗೆ ಗುರುವಾಗುವ ಇಚ್ಛೆ ಇರುತ್ತದೋ, ಅವನಿಂದ ಬೇರೆಯವರ ಒಳಿತು ಆಗಲಾರದು. ಅದಕ್ಕಾಗಿ ನಾನು ಗುರುವನ್ನು ನಿಷೇಧಿಸದೆ ಪಾಖಂಡವನ್ನು ನಿಷೇಧಿಸುತ್ತಿದ್ದೇನೆ. ಗುರುವಿನ ನಿಷೇಧವನ್ನಾದರೋ ಯಾರೂ ಮಾಡಲಾರರು.</p>
<p class="Text">ಗುರುವಿನ ಮಹಿಮೆಯು ನಿಜವಾಗಿ ಶಿಷ್ಯನ ದೃಷ್ಟಿಯಿಂದ ಇದೆ, ಗುರುವಿನ ದೃಷ್ಟಿಯಿಂದ ಅಲ್ಲ. ಒಂದು ಗುರುವಿನ ದೃಷ್ಟಿ ಇರುತ್ತದೆ, ಇನ್ನೊಂದು ಶಿಷ್ಯನ ದೃಷ್ಟಿ ಇರುತ್ತದೆ, ಮತ್ತೊಂದು ಮೂರನೆಯ ವ್ಯಕ್ತಿಯ ದೃಷ್ಟಿ ಇರುತ್ತದೆ. ‘ನಾನು ಏನೂ ಮಾಡಲಿಲ್ಲ, ಯಾವುದು ಸ್ವತಃ-ಸ್ವಾಭಾವಿಕ ವಾಸ್ತವಿಕ ತತ್ತ್ವವಿದೆಯೋ, ಅದರ ಕಡೆಗೆ ಶಿಷ್ಯನ ದೃಷ್ಟಿಯನ್ನು ಹೊರಳಿಸಿದೆ’ ಇದು ಗುರುವಿನ ದೃಷ್ಟಿ. ತಾತ್ಪರ್ಯ ನಾನು ಅವನ ಸ್ವರೂಪದ ಅರಿವನ್ನೇ ಅವನಿಗೆ ಮಾಡಿಸಿಕೊಟ್ಟೆ, ನನ್ನ ಬಳಿಯಿಂದ ಅವನಿಗೆ ಏನೂ ಕೊಡಲಿಲ್ಲ. ‘ಗುರುವು ನನಗೆ ಎಲ್ಲವನ್ನು ಕೊಟ್ಟರು’ ಇದು ಶಿಷ್ಯನ ದೃಷ್ಟಿ. ಏನೆಲ್ಲ ಆಯಿತೋ ಅದೆಲ್ಲ ಗುರುವಿನ ಕೃಪೆಯಿಂದಲೇ ಆಗಿದೆ. ‘ಶಿಷ್ಯನ ಶ್ರದ್ಧೆಯಿಂದಲೇ ಅವನಿಗೆ ತತ್ತ್ವಬೋಧವಾಯಿತು’ ಇದು ಮೂರನೆಯ ವ್ಯಕ್ತಿಯ ದೃಷ್ಟಿ.</p>
<p class="Text para-style-override-2">ಯಾರು ಗೋವಿಂದನೊಂದಿಗೆ ಸೇರಿಸಿದನೋ ಆ ಗುರುವಿನದೇ ನಿಜವಾದ ಮಹಿಮೆಯಾಗಿದೆ. ಯಾರು ಗೋವಿಂದನೊಂದಿಗೆ ಸೇರಿಸುವುದಿಲ್ಲ, ಒಣಮಾತುಗಳನ್ನೇ ಆಡುತ್ತಾನೋ ಅವನು ಗುರುವೇ ಅಲ್ಲ. ಇಂತಹ ಗುರುವಿನ ಮಹಿಮೆ ಕೃತ್ರಿಮವಾಗಿದೆ, ಕೇವಲ ಬೇರೆಯವರನ್ನು ಮೋಸಮಾಡಲೆಂದೇ ಇರುತ್ತದೆ.<span></span></p>


<p class="Page-Break"> </p>
<p class="Chapter-Heading" id="toc_marker-6">4. ಗುರುವಿನ ಕೃಪೆ</p>
<p class="Text">ಗುರು-ಕೃಪೆಯ ಅಥವಾ ಸಂತ-ಕೃಪೆಯ ಮಹಿಮೆ ಬಹಳ ವಿಶೇಷವಾಗಿದೆ. ಭಗವಂತನ ಕೃಪೆಯಿಂದ ಜೀವನಿಗೆ ಮಾನವ ಶರೀರ ಸಿಗುತ್ತದೆ ಮತ್ತು ಗುರು-ಕೃಪೆಯಿಂದ ಭಗವಂತನು ಸಿಗುತ್ತಾನೆ. ನಾವು ಗುರುಗಳನ್ನಾಗಿಸಿಕೊಂಡರೆ ಅವರು ಕೃಪೆ ಮಾಡುವರು ಎಂದು ಜನರು ತಿಳಿಯುತ್ತಾರೆ. ಆದರೆ ಇದು ಯಾವುದೇ ಮಹತ್ವದ ಮಾತಲ್ಲ. ತಮ್ಮ-ತಮ್ಮ ಮಕ್ಕಳನ್ನು ಎಲ್ಲರೂ ಸಾಕುತ್ತಾರೆ. ಹೆಣ್ಣುನಾಯಿಯೂ ಕೂಡ ತನ್ನ ಮರಿಗಳನ್ನು ಸಾಕುತ್ತದೆ. ಆದರೆ ಸಂತರ ಕೃಪೆಯು ಬಹಳ ವಿಲಕ್ಷಣವಾಗಿರುತ್ತದೆ. ಇನ್ನೊಬ್ಬನು ಶಿಷ್ಯನಾಗಲಿ, ಆಗದಿರಲಿ, ತನ್ನನ್ನು ಪ್ರೀತಿಸಲಿ, ಪ್ರೀತಿಸದಿರಲಿ - ಇದನ್ನು ಸಂತರು ನೋಡುವುದಿಲ್ಲ. ದೀನ-ದುಃಖಿತರನ್ನು ಕಂಡು ಸಂತರ ಹೃದಯ ಕರಗುತ್ತದೆ. ಇದರಿಂದ ಅವನ ಕೆಲಸ ಆಗಿಬಿಡುತ್ತದೆ.<span class="char-style-override-5">*</span> ಜಗಾಯಿ-ಮಧಾಯಿ ಪ್ರಸಿದ್ಧ ಪಾಪಿಗಳಿದ್ದರು ಹಾಗೂ ಸಾಧುಗಳನ್ನು ದ್ವೇಷಿಸುತ್ತಿದ್ದರು. ಆದರೆ ಚೈತನ್ಯ ಮಹಾಪ್ರಭುಗಳು ಅವರ ಮೇಲೂ ದಯೆಮಾಡಿ ಅವರನ್ನು ಉದ್ಧರಿಸಿದರು.</p>
<p class="Footnotes"><span class="char-style-override-4">* </span>ಒಂದು ಕೃಪೆಯಿರುತ್ತದೆ, ಮತ್ತೊಂದು ದಯೆ ಇರುತ್ತದೆ. ದಯೆಯಲ್ಲಿ ಕೋಮಲತೆ ಇರುತ್ತದೆ. ಆದರೆ ಕೃಪೆಯಲ್ಲಿ ಸ್ವಲ್ಪ ಶಾಸನವಿರುತ್ತದೆ. ದಯೆಯಲ್ಲಿ ಶಾಸನವಿರುವುದಿಲ್ಲ, ಕೇವಲ ಹೃದಯ ದ್ರವಿತವಾಗುತ್ತದೆ. ಹೃದಯ ದ್ರವಿಸಿದಾಗಲೇ ಶಿಷ್ಯನ ಕೆಲಸ ಆಗಿಬಿಡುವುದು.</p>
<p class="Text">ಸಂತರು ಎಲ್ಲರ ಮೇಲೆ ಕೃಪೆ ಮಾಡುತ್ತಾರೆ, ಆದರೆ ಪರಮಾತ್ಮ ತತ್ತ್ವದ ಜಿಜ್ಞಾಸುವೇ ಆ ಕೃಪೆಯನ್ನು ಸ್ವೀಕರಿಸುತ್ತಾನೆ. ಬಾಯಾರಿದ ವ್ಯಕ್ತಿಯೇ ನೀರನ್ನು ಕುಡಿಯುತ್ತಾನೆ. ವಾಸ್ತವವಾಗಿ ತನ್ನ ಉದ್ಧಾರದ ಇಚ್ಛೆ ಎಷ್ಟು ತೀವ್ರವಾಗುವುದೋ, ಸತ್ಯ ತತ್ತ್ವದ ಜಿಜ್ಞಾಸೆ ಎಷ್ಟು ಹೆಚ್ಚಾಗುವುದೋ, ಅಷ್ಟೇ ಪ್ರಮಾಣದಲ್ಲಿ ಅವನು ಆ ಕೃಪೆಯನ್ನು ಗ್ರಹಿಸುತ್ತಾನೆ. ನಿಜವಾದ ಜಿಜ್ಞಾಸುವಿನ ಮೇಲೆ ಸಂತರ ಕೃಪೆ ಅಥವಾ ಗುರುವಿನ ಕೃಪೆ ತನ್ನಿಂದ-ತಾನೇ ಆಗುತ್ತದೆ. ಗುರು-ಕೃಪೆಯಾದಾಗ ಮತ್ತೆ ಏನೂ ಬಾಕಿ ಉಳಿಯುವುದಿಲ್ಲ. ಆದರೆ ಇಂತಹ ಗುರುಗಳು ಬಹಳ ದುರ್ಲಭರಾಗಿರುತ್ತಾರೆ.</p>
<p class="Text">ಪರಶುಮಣಿಯಿಂದ ಕಬ್ಬಿಣ ಚಿನ್ನವಾಗುತ್ತದೆ, ಆದರೆ ಆ ಚಿನ್ನದಲ್ಲಿ ಇನ್ನೊಂದು ಲೋಹವನ್ನು ಚಿನ್ನವಾಗಿಸುವ ಶಕ್ತಿ ಇರುವುದಿಲ್ಲ. ಆದರೆ ನಿಜವಾದ ಗುರುವು ದೊರಕಿದರೆ, ಅವನ ಕೃಪೆಯಿಂದ ಶಿಷ್ಯನು ಗುರುವೇ ಆಗಿ ಬಿಡುತ್ತಾನೆ, ಮಹಾತ್ಮಾ ಆಗಿಬಿಡುತ್ತಾನೆ.</p>
<p class="Shlok">ಪಾರಸ ಮೇ<span class="char-style-override-4">ಂ</span> ಅರು ಸಂತ ಮೇ<span class="char-style-override-4">ಂ</span>, ಬಹುತ ಅಂತರೌ ಜಾನ ।</p>
<p class="Shlok">ವಹ ಲೋಹಾ ಕಂಚನ ಕರೇ, ವಹ ಕರೈ ಆಪು ಸಮಾನ ॥ </p>
<p class="Text">ಇದು ಗುರುಕೃಪೆಯ ವಿಲಕ್ಷಣತೆಯಾಗಿದೆ. ಈ ಗುರುಕೃಪೆಯು ನಾಲ್ಕು ವಿಧದಿಂದ ಆಗುತ್ತದೆ ಸ್ಮರಣೆಯಿಂದ, ದೃಷ್ಟಿಯಿಂದ, ಶಬ್ದದಿಂದ ಮತ್ತು ಸ್ಪರ್ಶದಿಂದ. ಆಮೆಯು ಮರಳಿನೊಳಗೆ ಮೊಟ್ಟೆಯನ್ನಿಡುತ್ತದೆ, ಆದರೆ ತಾನು ನೀರಿನೊಳಗೆ ಇದ್ದು ಆ ಮೊಟ್ಟೆಯನ್ನು ನೆನೆಯುತ್ತಾ ಇರುತ್ತದೆ. ಅದರ ಸ್ಮರಣೆಯಿಂದಲೇ ಮೊಟ್ಟೆಯು ಬಲಿತು ಮರಿಯಾಗುತ್ತದೆ. ಹೀಗೆಯೇ ಗುರುವು ಶಿಷ್ಯನನ್ನು ಸ್ಮರಿಸಿದ ಮಾತ್ರದಿಂದಲೇ ಶಿಷ್ಯನಿಗೆ ಜ್ಞಾನವುಂಟಾಗುತ್ತದೆ ಇದು ‘ಸ್ಮರಣದೀಕ್ಷೆ’ಯಾಗಿದೆ. ಮೀನು ನೀರಿನಲ್ಲಿ ತನ್ನ ಮೊಟ್ಟೆಗಳನ್ನು ಆಗಾಗ ನೋಡುತ್ತಾ ಇರುತ್ತದೆ. ಅದು ನೋಡುವುದರಿಂದಲೇ ಮೊಟ್ಟೆ ಬಲಿತು ಬಿಡುತ್ತದೆ. ಹೀಗೆಯೇ ಗುರುವಿನ ಕೃಪಾದೃಷ್ಟಿಯಿಂದ ಶಿಷ್ಯನಿಗೆ ಜ್ಞಾನ ಉಂಟಾಗುತ್ತದೆ ಇದು ‘ದೃಷ್ಟಿದೀಕ್ಷೆ’ಯಾಗಿದೆ. ಕುಕರಪಕ್ಷಿಯು ನೆಲದಲ್ಲಿ ಮೊಟ್ಟೆಯನ್ನಿಟ್ಟು, ಆಕಾಶದಲ್ಲಿ ಶಬ್ದಮಾಡುತ್ತಾ ಸುತ್ತುತ್ತಾ ಇರುತ್ತದೆ. ಅದರ ಶಬ್ದದಿಂದ ಮೊಟ್ಟೆಯು ಬಲಿತು ಮರಿಯಾಗುತ್ತದೆ. ಹೀಗೆಯೇ ತನ್ನ ಶಬ್ದದಿಂದ ಶಿಷ್ಯನಿಗೆ ಜ್ಞಾನವಾಗಿಸುವುದು. ಇದು ‘ಶಬ್ದದೀಕ್ಷೆ’ಯಾಗಿದೆ. ನವಿಲು ತನ್ನ ಮೊಟ್ಟೆಯ ಮೇಲೆ ಕುಳಿತು ತನ್ನ ಸ್ಪರ್ಶದಿಂದ ಮೊಟ್ಟೆ ಮರಿಯಾಗುತ್ತದೆ. ಹೀಗೆಯೇ ಗುರುವಿನ ಹಸ್ತ ಸ್ಪರ್ಶದಿಂದ ಶಿಷ್ಯನಿಗೆ ಜ್ಞಾನ ಉಂಟಾಗುತ್ತದೆ ಇದು ‘ಸ್ಪರ್ಶ-ದೀಕ್ಷೆ’ಯಾಗಿದೆ.</p>
<p class="Text">ದೇವರ ಕೃಪೆಯಿಂದ ಮಾನವ ಶರೀರ ದೊರೆಯುತ್ತದೆ. ಅದನ್ನು ಪಡೆದು ಜೀವನು ಸ್ವರ್ಗ ಅಥವಾ ನರಕಕ್ಕೆ ಹೋಗಬಲ್ಲನು ಹಾಗೂ ಮುಕ್ತನೂ ಆಗಬಲ್ಲನು. ಆದರೆ ಗುರುಕೃಪೆ ಅಥವಾ ಸಂತ ಕೃಪೆಯಿಂದ ಮನುಷ್ಯನಿಗೆ ಸ್ವರ್ಗ ಅಥವಾ ನರಕ ಸಿಗುವುದಿಲ್ಲ. ಕೇವಲ ಮುಕ್ತಿಯೇ ಸಿಗುತ್ತದೆ. ಗುರುವನ್ನು ಮಾಡಿಕೊಂಡರೇನೇ ಗುರುಕೃಪೆ ಆಗುತ್ತದೆ ಹೀಗಿಲ್ಲ. ವೇಷಧಾರೀ ಗುರುವಿನಿಂದ ಶ್ರೇಯಸ್ಸು ಆಗುವುದಿಲ್ಲ. ನಿಜವಾದ ಸಂತ-ಮಹಾತ್ಮರು ಶಿಷ್ಯನಾದರೆ ಮಾತ್ರ ಕೃಪೆ ಮಾಡುತ್ತಾರೆ ಎಂಬುದಿಲ್ಲ. ಅವರು ಸ್ವತಃ ಸ್ವಾಭಾವಿಕವಾಗಿ ಕೃಪೆ ಮಾಡುತ್ತಾರೆ. ಸೂರ್ಯನನ್ನು ಮೆಚ್ಚಿಕೊಂಡರೆ ಮಾತ್ರ ಪ್ರಕಾಶಕೊಡುವನು ಹೀಗಿಲ್ಲವಲ್ಲ. ಸೂರ್ಯನಾದರೋ ಸ್ವತಃ-ಸ್ವಾಭಾವಿಕವಾಗಿ ಪ್ರಕಾಶಿಸುತ್ತಾನೆ. ಆ ಪ್ರಕಾಶವನ್ನು ಯಾರು ಬೇಕಾದರೂ ಬೇಕಾದರೆ ಉಪಯೋಗಿಸಬಹುದು. ಹೀಗೆಯೇ ಗುರುವಿನ, ಸಂತ-ಮಹಾತ್ಮರ ಕೃಪೆ ಸ್ವತಃ-ಸ್ವಾಭಾವಿಕವಾಗಿರುತ್ತದೆ. ಯಾರು ಅವರಿಗೆ ಸಮ್ಮುಖನಾಗುವನೋ, ಅವನು ಲಾಭವನ್ನು ಪಡೆಯುತ್ತಾನೆ. ಸಮ್ಮುಖನಾಗದವನು ಲಾಭವನ್ನು ಪಡೆಯಲಾರನು. ಮಳೆ ಬೀಳುವಾಗ ಅದರಲ್ಲಿ ಪಾತ್ರೆಯನ್ನು ಇರಿಸಿದರೆ ಅದು ನೀರಿನಿಂದ ತುಂಬಿಹೋಗುತ್ತದೆ. ಆದರೆ ಪಾತ್ರೆಯು ಬೋರಲಾಗಿ ಇಟ್ಟರೆ ಅದು ನೀರು ತುಂಬದೆ ಒಣಗಿಯೇ ಇರುತ್ತದೆ. ಸಂತಕೃಪೆಯನ್ನು ಪಡೆಯುವ ಪಾತ್ರನು ಹೇಗಿರುವನೋ, ಹಾಗೆಯೇ ಲಾಭ ಪಡೆಯುತ್ತಾನೆ.</p>
<p class="Text para-style-override-2">ಮಳೆಯು ಎಲ್ಲೆಡೆ ಒಂದೇ ರೀತಿಯಿಂದ ಬೀಳುತ್ತದೆ. ಆದರೆ ಬೀಜವಿರುವಂತೆ ಫಲವು ಉಂಟಾಗುತ್ತದೆ. ಹೀಗೆಯೇ ಭಗವಂತನ ಮತ್ತು ಸಂತ-ಮಹಾತ್ಮರ ಕೃಪೆಯು ಎಲ್ಲರ ಮೇಲೆ ಒಂದೇ ರೀತಿಯಿಂದ ಇರುತ್ತದೆ. ಯಾರು ಹೇಗೆ ಬೇಕೋ ಹಾಗೆ ಲಾಭ ಪಡೆಯಬಲ್ಲರು.<span></span></p>


<p class="Page-Break"> </p>
<p class="Chapter-Heading" id="toc_marker-7">5. ಗುರುಗಳ ವಚನದ ಮಹತ್ವ</p>
<p class="Text">ಗುರುವನ್ನು ಮಾಡಿಕೊಳ್ಳುವುದರಿಂದ ಶ್ರೇಯಸ್ಸು ಆಗುವುದಿಲ್ಲ. ಗುರುವಿನ ಮಾತನ್ನು ಕೇಳಿ ಅದರಂತೆ ನಡೆದರೆ ಶ್ರೇಯಸ್ಸು ಉಂಟಾಗುತ್ತದೆ; ಏಕೆಂದರೆ ಗುರುವು ಶಬ್ದವಾಗಿರುತ್ತಾನೆ, ಶರೀರವಲ್ಲ. ಗುರುವು ಶರೀರವಾಗಿರುವುದಿಲ್ಲ ಹಾಗೂ ಶರೀರ ಗುರುವಾಗುವುದಿಲ್ಲ <span class="char-style-override-3">‘ನ ಮರ್ತ್ಯಬುದ್ಧ್ಯಾಸೂಯೇತ</span><span class="char-style-override-3">’</span> (ಶ್ರೀಮದ್ಭಾಗವತ 11/17/27). ಅದಕ್ಕಾಗಿ ಗುರುವು ಎಂದಿಗೂ ಸಾಯುವುದಿಲ್ಲ. ಗುರುವು ಸತ್ತು ಹೋದರೆ ಶಿಷ್ಯನ ಶ್ರೇಯಸ್ಸು ಹೇಗಾದೀತು? ಶರೀರವನ್ನು ಅಧಮವೆಂದು ಹೇಳಲಾಗಿದೆ </p>
<p class="Shlok">ಛಿತಿ ಜಲ ಪಾವಕ ಗಗನ ಸಮೀರಾ । ಪಂಚ ರಚಿತ ಅತಿ ಅಧಮ ಸರೀರಾ ॥</p>
<p class="TXT-Right">(ಮಾನಸ, ಕಿಷ್ಕಿಂಧಾ-11/2)</p>
<p class="Text">ಯಾರದಾದರೂ ಎಲುಬು-ಮಾಂಸಮಯ ಶರೀರ ಗುರುವಾಗುವುದಾದರೆ ಅದು ಅಧಮವೇ ಆಗುತ್ತದೆ, ಕಾಲನೇಮಿಯಾಗುತ್ತದೆ. ಅದಕ್ಕಾಗಿ ಗುರುವಿನಲ್ಲಿ ಶರೀರ-ಬುದ್ಧಿ ಇರಿಸುವುದು ಮತ್ತು ಶರೀರದಲ್ಲಿ ಗುರು-ಬುದ್ಧಿಯನ್ನಿರಿಸುವುದು ಅಪರಾಧವಾಗಿದೆ. ಸಂತ ಏಕನಾಥರ ಚರಿತ್ರೆಯಲ್ಲಿ ಈ ಮಾತು ಬಹಳ ವಿಶೇಷವಾಗಿ ದೊರೆಯುತ್ತದೆ -</p>
<p class="Text">ಶಾಸ್ತ್ರದಂತೆ ಮೊದಲು ತೀರ್ಥಯಾತ್ರೆ ಮಾಡಿದ ಬಳಿಕ ಉಪಾಸನೆ ಮಾಡಲಾಗುತ್ತದೆ ಹಾಗೂ ಮತ್ತೆ ಜ್ಞಾನ ಉಂಟಾಗುತ್ತದೆ. ಆದರೆ ಸಂತ ಏಕನಾಥರ ಜೀವನದಲ್ಲಿ ಇದಕ್ಕೆ ವಿಪರೀತ ಕ್ರಮ ಕಂಡು ಬರುತ್ತದೆ. ಮೊದಲಿಗೆ ಜ್ಞಾನ ಉಂಟಾಯಿತು, ಮತ್ತೆ ಅವರು ಉಪಾಸನೆ ಮಾಡಿದರು ಹಾಗೂ ಬಳಿಕ ಗುರುಗಳು ತೀರ್ಥಯಾತ್ರೆಗೆ ಆಜ್ಞೆ ಮಾಡಿದರು. ಅವರು ತೀರ್ಥಯಾತ್ರೆಗೆ ಹೋದಾಗ ಏಕನಾಥರ ಊರಾದ ಪೈಠಣದ ಒಬ್ಬ ಬ್ರಾಹ್ಮಣನು ಅವರ ಗುರುಗಳ ಬಳಿಗೆ ದೇವಗಡಕ್ಕೆ ಹೋಗಿ ಹೇಳಿದನು ಸ್ವಾಮಿ! ನಿಮ್ಮಲ್ಲಿದ್ದ ಏಕನಾಥನ ಅಜ್ಜ-ಅಜ್ಜಿಯವರು ಮುದುಕರಾಗಿದ್ದಾರೆ ಹಾಗೂ ಏಕನಾಥರನ್ನು ಜ್ಞಾಪಿಸಿಕೊಳ್ಳುತ್ತಾ ಇದ್ದಾರೆ. ಗುರುಗಳು ಇದನ್ನು ಕೇಳಿ ಆಶ್ಚರ್ಯವಾಯಿತು. ಏಕನಾಥನು ನನ್ನ ಬಳಿ ಇಷ್ಟುವರ್ಷ ಇದ್ದರೂ ಅವನು ತನ್ನ ಅಜ್ಜ-ಅಜ್ಜಿಯವರ ವಿಷಯದಲ್ಲಿ ಏನೂ ಹೇಳಲಿಲ್ಲವಲ್ಲ! ಅವರು ಒಂದು ಪತ್ರ ಬರೆದು ಆ ಬ್ರಾಹ್ಮಣನಿಗೆ ಕೊಡುತ್ತಾ ಏಕನಾಥನು ತೀರ್ಥಯಾತ್ರೆ ಮಾಡುತ್ತಾ ಪೈಠಣಕ್ಕೆ ಬಂದಾಗ ಅವನಿಗೆ ನನ್ನ ಈ ಪತ್ರವನ್ನು ಕೊಡು ಎಂದು ತಿಳಿಸಿದರು. ನಾನು ಹೇಳಿರುವೆನು ಅದಕ್ಕಾಗಿ ಅವನು ಖಂಡಿತವಾಗಿ ಪೈಠಣಕ್ಕೆ ಬರುವನು. ಬ್ರಾಹ್ಮಣನು ಪತ್ರವನ್ನು ಎತ್ತಿಕೊಂಡು ಹೋದನು. ತಿರುಗಾಡುತ್ತಾ ಏಕನಾಥರು ಪೈಠಣಕ್ಕೆ ಬಂದಾಗ ಅಜ್ಜ-ಅಜ್ಜಿಯವರನ್ನು ಭೇಟಿಯಾಗಲು ಊರೊಳಗೆ ಹೋಗದೆ ಊರ ಹೊರಗೆಯೇ ತಂಗಿದರು. ಆ ಬ್ರಾಹ್ಮಣನು ಏಕನಾಥರನ್ನು ನೋಡಿದಾಗ ಅವನಿಗೆ ಪರಿಚಯ ಸಿಕ್ಕಿ, ಅವನ ಅಜ್ಜ-ಅಜ್ಜಿಯವರ ಕೈ ಹಿಡಿದುಕೊಂಡು ಏಕನಾಥರ ಬಳಿಗೆ ಕರಕೊಂಡು ಹೋದನು. ದೈವ ಸಂಯೋಗದಿಂದ ಏಕನಾಥರು ದಾರಿಯಲ್ಲೇ ಸಿಕ್ಕಿದರು. ಅಜ್ಜ-ಅಜ್ಜಿಯವರು ಏಕನಾಥನನ್ನು ಅಪ್ಪಿಕೊಂಡರು ಹಾಗೂ ಗುರುಗಳ ಪತ್ರವನ್ನು ತೆಗೆದು ಇದು ನಿನ್ನ ಗುರುಗಳ ಪತ್ರ ಎಂದು ಹೇಳಿ ಕೊಟ್ಟರು. ಇದನ್ನು ಕೇಳುತ್ತಲೇ ಏಕನಾಥರು ಗದ್ಗದಿತರಾದರು. ಅವರು ಶಲ್ಯವನ್ನು ಹಾಸಿ ಅದರ ಮೇಲೆ ಪತ್ರವನ್ನಿಟ್ಟು, ಅದಕ್ಕೆ ಪ್ರದಕ್ಷಿಣೆ ಬಂದು ಸಾಷ್ಟಾಂಗ ನಮಸ್ಕಾರ ಮಾಡಿ ಮತ್ತೆ ಅದನ್ನು ಓದಿದರು. ಅದರಲ್ಲಿ ‘ಏಕನಾಥಾ! ನೀನು ಅಲ್ಲೇ ಇರು’ ಎಂದು ಬರೆದಿತ್ತು. ಏಕನಾಥರು ಅಲ್ಲೇ ಕುಳಿತುಬಿಟ್ಟರು. ಮತ್ತೆ ಆಯುಸ್ಸುವಿಡೀ ಅಲ್ಲಿಂದ ಬೇರೆಲ್ಲಿಗೂ ಹೋಗಲಿಲ್ಲ. ಅಲ್ಲೇ ಮನೆಕಟ್ಟಲಾಯಿತು. ಸತ್ಸಂಗ ಪ್ರಾರಂಭವಾಯಿತು. ಅಜ್ಜ-ಅಜ್ಜಿಯವರು ಅವರ ಬಳಿಗೆ ಬಂದು ನಿಂತರು. ಮತ್ತೆ ಅವರು ಎಂದಿಗೂ ಗುರುಗಳ ಭೇಟಿಗೂ ಹೋಗಲಿಲ್ಲ. ವಿಚಾರಮಾಡಿ ಗುರುಗಳು ಶರೀರವಾದರೋ, ವಚನರಾದರೋ? ಗುರುಗಳ ಶರೀರವು ಶಾಂತವಾದಾಗ ಅವರು ಹೇಳಿದರು ‘ಗುರು ಸಾಯುವುದು ಮತ್ತು ಶಿಷ್ಯ ಅಳುವುದು ಹೀಗಾದರೆ ಇಬ್ಬರಿಗೂ ಯಾವ ಜ್ಞಾನವಾಯಿತು?’ ತಾತ್ಪರ್ಯ ಗುರುಗಳು ಸಾಯುವುದಿಲ್ಲ, ಶಿಷ್ಯನು ಅಳುವುದಿಲ್ಲ.</p>
<p class="Text">ಏಕನಾಥರ ಚರಿತ್ರೆಯಲ್ಲಿ ಕಂಡು ಬರುವಂತಹ ಗುರುಭಕ್ತಿಯು ಬೇರೆ ಯಾವ ಸಂತರ ಚರಿತ್ರೆಯಲ್ಲಿಯೂ ನೋಡಲು ಸಿಗುವುದಿಲ್ಲ. ಶ್ರೀಮದ್ಭಾಗವತದ ಏಕಾದಶ ಸ್ಕಂಧದ ಮೇಲೆ ಅವರು ಮರಾಠಿಯಲ್ಲಿ ಟೀಕೆ ಬರೆದಿರುವರು. ಅದರ ಪ್ರತಿಯೊಂದು ಅಧ್ಯಾಯದ ಪ್ರಾರಂಭದಲ್ಲಿ ಅವರು ಗುರುಗಳನ್ನು ಸ್ತುತಿಸಿರುವರು. ಇಂತಹ ಪರಮ ಗುರುಭಕ್ತ ಏಕನಾಥರು ಗುರುವಿನಿಂದ ಮಿಗಿಲಾಗಿ ಅವರ ವಚನ (ಆಜ್ಞೆ)ಕ್ಕೆ ಮಹತ್ವ ಕೊಟ್ಟಿರುವರು.</p>
<p class="Text">ಭಗವಂತನಿಂದ ಲಾಭ ಪಡೆಯಲು ನಾಮಜಪ, ಧ್ಯಾನ, ಸೇವೆ, ಆಜ್ಞಾಪಾಲನೆ ಮತ್ತು ಸತ್ಸಂಗ ಈ ಐದು ವಿಷಯಗಳಿವೆ. ಆದರೆ ಸಂತ-ಮಹಾತ್ಮರಿಂದ ಲಾಭ ಪಡೆಯಲು ಮೂರೇ ವಿಷಯ ಉಪಯುಕ್ತವಾಗಿವೆ ಸೇವೆ, ಆಜ್ಞಾಪಾಲನೆ ಮತ್ತು ಸತ್ಸಂಗ. ಅದಕ್ಕಾಗಿ ಗುರುವಿನ ನಾಮ-ಜಪ ಮತ್ತು ಧ್ಯಾನಮಾಡದೆ ಅವರ ಆಜ್ಞೆಯನ್ನು, ಅವರ ಸಿದ್ಧಾಂತಗಳನ್ನು ಪಾಲಿಸಬೇಕು. ಗುರುವಿನ ಸಿದ್ಧಾಂತಕ್ಕನುಸಾರ ತನ್ನ ಜೀವನವನ್ನು ರೂಪಿಸಿಕೊಳ್ಳುವುದೇ ನಿಜವಾದ ಗುರುವಿನ ಪೂಜೆ ಹಾಗೂ ಗುರುಸೇವೆಯಾಗಿದೆ. ಕಾರಣ ಸಂತ-ಮಹಾತ್ಮರಿಗೆ ತಮ್ಮ ಶರೀರಕ್ಕಿಂತಲೂ ಮಿಗಿಲಾಗಿ ಸಿದ್ಧಾಂತವೇ ಪ್ರಿಯವಾಗಿರುತ್ತದೆ. ಸಿದ್ಧಾಂತದ ರಕ್ಷಣೆಗಾಗಿ ಅವರು ಪ್ರಾಣವನ್ನಾದರೂ ಕೊಡಬಲ್ಲರು, ಆದರೆ ಸಿದ್ಧಾಂತವನ್ನು ಬಿಡಲಾರರು.</p>
<p class="Text para-style-override-2">ಗುರುವು ಶರೀರವಾಗಿರದೆ ತತ್ತ್ವವಾಗಿರುತ್ತಾರೆ. ಆದ್ದರಿಂದ ನಿಜವಾದ ಗುರುಗಳು ತಮ್ಮ ಪೂಜೆ-ಧ್ಯಾನ ಮಾಡಿಸಿಕೊಳ್ಳುವುದಿಲ್ಲ, ಬದಲಿಗೆ ಭಗವಂತನದೇ ಪೂಜೆ-ಧ್ಯಾನ ಮಾಡಿಸುತ್ತಾರೆ. ನಿಜವಾದ ಸಂತರು ತಮ್ಮ ಆಜ್ಞೆಯನ್ನು ಪಾಲಿಸುವಂತೆ ಹೇಳುವುದಿಲ್ಲ, ಗೀತೆ, ರಾಮಾಯಣ ಮುಂತಾದ ಗ್ರಂಥಗಳ ಆಜ್ಞೆಯನ್ನು ಪಾಲಿಸು ಎಂದು ಹೇಳುತ್ತಾರೆ. ಯಾವ ಗುರುವು ತನ್ನ ಭಾವಚಿತ್ರವನ್ನು ಕೊಡುವನೋ, ಅದನ್ನು ಕತ್ತಿನಲ್ಲಿ ಧರಿಸಿಕೊಳ್ಳಲು ಹೇಳುವನೋ, ಅದರ ಪೂಜೆ-ಧ್ಯಾನ ಮಾಡಿಸುವನೋ ಅವನು ಮೋಸಮಾಡುವವನಾಗಿದ್ದಾನೆ. ಭಗವಂತನ ಚಿನ್ಮಯವಾದ ಪವಿತ್ರ ಶರೀರವೆಲ್ಲಿ? ಎಲುಬು ಮಾಂಸಗಳ ಜಡವಾದ ಅಪವಿತ್ರ ಶರೀರವೆಲ್ಲಿ? ಎಲ್ಲಿ ಭಗವಂತನ ಪೂಜೆ ನಡೆಯಬೇಕೋ ಅಲ್ಲಿ ಎಲುಬು, ಮಾಂಸಗಳ ಪ್ರತಿಮೆಯ ಪೂಜೆ ನಡೆಯುವುದು ಭಾರೀ ದೊಡ್ಡ ದೋಷವಾಗಿದೆ. ರಾಜನಲ್ಲಿ ವೈರವನ್ನು ಕಟ್ಟಿಕೊಂಡವನು, ಅವನಲ್ಲಿ ವಿರುದ್ದವಾಗಿ ನಡೆದುಕೊಳ್ಳುವವನು ರಾಜದ್ರೋಹಿಯಾಗುವಂತೆಯೇ, ತನ್ನ ಪೂಜೆ ಮಾಡಿಸಿಕೊಳ್ಳುವವನು ಭಗವದ್ದ್ರೋಹಿ ಯಾಗುತ್ತಾನೆ. ಗೀತಾಪ್ರೆಸ್ಸಿನ ಸಂಸ್ಥಾಪಕ, ಸಂಚಾಲಕ ಮತ್ತು ಸಂರಕ್ಷಕ ಸೇಠಜೀ ಶ್ರೀಜಯದಯಾಳ ಗೋಯಂದಕಾರವರಲ್ಲಿ ಓರ್ವ ಸಜ್ಜನನು ‘ನಾನು ನಿಮ್ಮ ಫೊಟೋ ತೆಗೆಯಬೇಕೆಂದಿದ್ದೇನೆ’ ಎಂದು ಹೇಳಿದಾಗ ಅವರೆಂದರು ಮೊದಲು ನಿನ್ನ ಎಕ್ಕಡವನ್ನು ತಂದು ನನ್ನ ತಲೆಗೆ ಕಟ್ಟು, ಮತ್ತೆ ಫೊಟೋ ತೆಗೆ! ತನ್ನ ಪೂಜೆ ಮಾಡಿಸಿಕೊಳ್ಳುವುದು ಎಕ್ಕಡದಿಂದ ಹೊಡೆದಂತೆ ಎಂದು ನಾನು ತಿಳಿಯುತ್ತೇನೆ. ಒಮ್ಮೆ ಸೇಠಜಿಯವರು ಓರ್ವ ಸಂತರ ಬಳಿ ಕೇಳಿದರು ನೀವು ಪುಸ್ತಕಗಳಲ್ಲಿ ತನ್ನ ಚಿತ್ರವನ್ನು ಹಾಕಿಸುತ್ತೀರಲ್ಲ. ತನ್ನ ಹೆಸರು, ಚಿತ್ರ ಮುಂತಾದವುಗಳ ಪ್ರಚಾರ ಮಾಡಿದರೆ ಇದರಿಂದ ನಿಮಗೆ ಏನು ಒಳ್ಳೆಯದಾಗುತ್ತದೆ? ಅಥವಾ ಶಿಷ್ಯರಿಗೆ ಒಳ್ಳೆಯದಾಗುವುದೇ? ಜಗತ್ತಿಗೆ ಒಳ್ಳೆಯದಾಗುತ್ತದೆಯೇ? ಯಾರ ಒಳಿತಾಗುತ್ತದೆ? ಈ ಪ್ರಶ್ನೆಯ ಉತ್ತರ ಅವರಿಂದ ಕೊಡಲಾಗಲಿಲ್ಲ.<span></span></p>


<p class="Page-Break"> </p>
<p class="Chapter-Heading" id="toc_marker-8">6. ಗುರುವಾಗುವ ಅಧಿಕಾರ ಯಾರಿಗಿದೆ?</p>
<p class="Text">ಗುರುವಿನ ಮಹಿಮೆಯು ಗೋವಿಂದನಿಗಿಂತಲೂ ಹೆಚ್ಚೆಂದು ಹೇಳಲಾಗಿದೆ. ಆದರೆ ಅದು ಶಿಷ್ಯನನ್ನು ಉದ್ಧಾರಮಾಡಬಲ್ಲ ಗುರುವಿನ ಮಹಿಮೆಯಾಗಿದೆ. ಶ್ರೀಮದ್ಭಾಗವತದಲ್ಲಿ ಬಂದಿದೆ -</p>
<p class="Shlok">ಗುರುರ್ನ ಸ ಸ್ಯಾತ್ಸ್ವಜನೋ ನ ಸ ಸ್ಯಾತ್</p>
<p class="Shlok"> ಪಿತಾ ನ ಸ ಸ್ಯಾಜ್ಜನನೀ ನ ಸ ಸ್ಯಾತ್ ।</p>
<p class="Shlok">ದೈವಂ ನ ತತ್ಸ್ಯಾನ್ನ ಪತಿಶ್ಚ ಸ ಸ್ಯಾತ್</p>
<p class="Shlok"> ನ ಮೋಚಯೇದ್ಯಃ ಸಮುಪೇತ ಮೃತ್ಯುಮ್ ॥</p>
<p class="TXT-Right">(ಶ್ರೀಮದ್ಭಾ-5/5/18)</p>
<p class="Text">ಬಳಿಗೆ ಬಂದಿರುವ ಮೃತ್ಯುವಿನಿಂದ ಬಿಡಿಸಲಾರದವನು ಗುರುವು ಗುರುವಲ್ಲ, ಸ್ವಜನರು ಸ್ವಜನರಲ್ಲ, ತಂದೆಯು ತಂದೆಯಲ್ಲ, ತಾಯಿಯು ತಾಯಿಯಲ್ಲ, ಇಷ್ಟದೇವರು ಇಷ್ಟದೇವರಲ್ಲ, ಪತಿಯು ಪತಿಯಲ್ಲ.</p>
<p class="Text">ಅದಕ್ಕಾಗಿ ಸಂತರವಾಣಿಯಲ್ಲಿ ಬಂದಿದೆ -</p>
<p class="Shlok">ಚೌಥೇ ಪದ ಚೀನ್ಹೇ ಬಿನಾ ಶಿಷ್ಯ ಕರೋ ಮತ ಕೋಯ ।</p>
<p class="Text">ತಾತ್ಪರ್ಯ ಶಿಷ್ಯನನ್ನು ಉದ್ಧರಿಸುವ ಸಾಮರ್ಥ್ಯ ಬರುವ ತನಕ ಯಾರೂ ಗುರುವಾಗಬಾರದು. ಕಾರಣ ಗುರುವಾಗಿ ಶಿಷ್ಯನ ಉದ್ಧಾರ ಮಾಡಲಾಗದಿದ್ದರೆ ದೊಡ್ಡ ದೋಷ ತಟ್ಟೀತು.</p>
<p class="Shlok">ಹರಇ ಸಿಷ್ಯ ಧನ ಸೋಕ ನ ಹರಈ ।</p>
<p class="Shlok">ಸೋ ಗುರ ಘೋರ ನರಕ ಮಹುಂ ಪರಈ ॥</p>
<p class="TXT-Right">(ಮಾನಸ, ಉತ್ತರ-99/4)</p>
<p class="Text">ಮನುಷ್ಯನು ಬೇರೆಡೆಗೆ ಹೋಗಿ ತನ್ನ ಶ್ರೇಯಸ್ಸನ್ನು ಮಾಡಿಕೊಳ್ಳುತ್ತಿದ್ದನು, ಆದರೆ ಅವನನ್ನು ತನ್ನ ಶಿಷ್ಯನನ್ನಾಗಿಸಿಕೊಂಡು ಒಂದೇ ಕಡೆಯಲ್ಲಿ ತಡೆದುಬಿಟ್ಟನು; ಇದರಿಂದ ಆ ಗುರುವು ಘೋರ ನರಕಕ್ಕೆ ಹೋಗುತ್ತಾನೆ. ಶಿಷ್ಯನಿಗೆ ತನ್ನ ಉದ್ಧಾರಕ್ಕಾಗಿ ಮನುಷ್ಯ ಶರೀರ ಸಿಕ್ಕಿತ್ತು, ಅದರಲ್ಲಿ ದೊಡ್ಡ ತಡೆಯುಂಟು ಮಾಡಿದನು. ಒಬ್ಬನ ಮನೆಯೊಳಗೆ ಒಂದು ನಾಯಿ ಬಂತು, ಆಗ ಮನೆಯ ಒಡೆಯನು ಬಾಗಿಲನ್ನು ಭದ್ರಪಡಿಸಿದನು. ಮನೆಯಲ್ಲಿ ತಿನ್ನಲೂ ಏನೂ ಇರಲಿಲ್ಲ. ಈಗ ಆ ನಾಯಿಗೆ ಅಲ್ಲಿ ತಿನ್ನಲು ಏನೂ ಸಿಗುತ್ತಿಲ್ಲ, ಬೇರೆಡೆಗೆ ಹೋಗಲು ಸಾಧ್ಯವಾಗುತ್ತಿಲ್ಲ. ಇಂದಿನ ಶಿಷ್ಯರ ಸ್ಥಿತಿ ಇದೇ ಆಗಿದೆ. ಗುರುವು ಸ್ವತಃ ಶಿಷ್ಯನ ಕಲ್ಯಾಣವನ್ನು ಮಾಡುವುದಿಲ್ಲ ಮತ್ತು ಬೇರೆಡೆಗೆ ಹೋಗಲೂ ಬಿಡುವುದಿಲ್ಲ. ಅವನು ಎಲ್ಲಾದರೂ ಹೊರಟರೆ ನನ್ನ ಶಿಷ್ಯನಾಗಿ ಬೇರೆಯವರ ಬಳಿಗೆ ಹೋಗುತ್ತಿರುವೆಯಲ್ಲ! ಎಂದು ಗದರಿಸುತ್ತಾನೆ ಬೇರೆ. ಶ್ರೀಕರಪಾತ್ರಿಜೀ ಮಹಾರಾಜರು ಹೇಳುತ್ತಿದ್ದರು ಗುರುವು ಶಿಷ್ಯರನ್ನೇನೋ ಮಾಡಿಕೊಳ್ಳುತ್ತಾನೆ, ಆದರೆ ಅವರ ಉದ್ದಾರಮಾಡುವುದಿಲ್ಲ. ಇಂತಹವರು ಮುಂದಿನ ಜನ್ಮದಲ್ಲಿ ನಾಯಿಯಾಗಿ ಹುಟ್ಟುತ್ತಾರೆ ಮತ್ತು ಶಿಷ್ಯನು ಜಿಗಣೆಯಾಗಿ ಅವರ ರಕ್ತವನ್ನು ಹೀರುವನು.</p>
<p class="Shlok">ಮಂತ್ರಿದೋಷಶ್ಚ ರಾಜಾನಂ ಜಾಯಾದೋಷಃ ಪತಿಂ ಯಥಾ ।</p>
<p class="Shlok">ತಥಾ ಪ್ರಾಪ್ನೋತ್ಯಸಂದೇಹಂ ಶಿಷ್ಯಪಾಪಂ ಗುರುಂ ಪ್ರಿಯೇ ॥</p>
<p class="TXT-Right">(ಕುಲಾರ್ಣವತಂತ್ರ)</p>
<p class="Text">ಮಂತ್ರಿಯ ದೋಷವು ರಾಜನಿಗೆ ಬರುವಂತೆ, ಪತ್ನಿಯ ದೋಷವು ಪತಿಗೆ ಪ್ರಾಪ್ತವಾಗುತ್ತದೆ. ಹಾಗೆಯೇ ಶಿಷ್ಯನ ಪಾಪವು ಖಂಡಿತವಾಗಿ ಗುರುವಿಗೆ ದೊರೆಯುತ್ತದೆ.</p>
<p class="Shlok">ದಾಪಯೇತ್ ಸ್ವಕೃತಂ ದೋಷಂ ಪತ್ನೀ ಪಾಪಂ ಸ್ವಭರ್ತರಿ ।</p>
<p class="Shlok">ತಥಾ ಶಿಷ್ಯಾರ್ಜಿತಂ ಪಾಪಂ ಗುರುಮಾಪ್ನೋತಿ ನಿಶ್ಚಿತಮ್ ॥</p>
<p class="TXT-Right">(ಗಂಧರ್ವತಂತ್ರ)</p>
<p class="Text">ಪತ್ನಿಯ ದೋಷ ಮತ್ತು ಪಾಪವು ಅವಳ ಗಂಡನಿಗೇ ಸೇರುವಂತೆಯೇ, ಶಿಷ್ಯನು ಗಳಿಸಿದ ಪಾಪವು ಖಂಡಿತವಾಗಿ ಗುರುವಿಗೇ ಪ್ರಾಪ್ತವಾಗುತ್ತದೆ.</p>
<p class="Text">ಓರ್ವ ಸಂತರ ಹಿಂದಿನ ಜನ್ಮದ ಸತ್ಯಘಟನೆ ಹೀಗಿದೆ ಹಿಂದಿನ ಜನ್ಮದಲ್ಲಿ ಅವರು ಒಬ್ಬ ರಾಜನ ಮಂತ್ರಿಯಾಗಿದ್ದರು. ಅವರಿಗೆ ವೈರಾಗ್ಯ ಉಂಟಾದಾಗ ಅವರು ಎಲ್ಲವನ್ನು ಬಿಟ್ಟು ನಿಜವಾಗಿ ವಿರಕ್ತ ಸಂತರಾದರು. ಅವರ ಬಳಿಗೆ ಅನೇಕ ಸಾಧುಗಳು ಬಂದು ಇರತೊಡಗಿದರು. ರಾಜನ ಮನಸ್ಸಿನಲ್ಲಿ ‘ನಾನು ಈ ಮಂತ್ರಿ ಸ್ವಾಮಿಗಳನ್ನು ಗುರುಮಾಡಿಕೊಳ್ಳುವೆನು ಹಾಗೂ ಭಜನೆ ಮಾಡುವೆನು’ ಎಂದು ಯೋಚಿಸಿದನು. ಅವನು ಹೋಗಿ ಅವರ ಶಿಷ್ಯನಾದನು. ಮುಂದೆ ಒಂದುದಿನ ಗುರುಗಳ (ಹಿಂದಿನಮಂತ್ರಿ) ಶರೀರವು ಶಾಂತವಾದಾಗ, ಅವರ ಜಾಗದಲ್ಲಿ ಈ ರಾಜನಿಗೆ ಪೀಠಾಪತಿಗಳಾಗಿಸಿದರು. ಪೀಠಾಪತಿಯಾದ ಬಳಿಕ ರಾಜನು ಭೋಗಗಳಲ್ಲಿ ತೊಡಗಿದನು. ಏಕೆಂದರೆ ಭೋಗಗಳನ್ನು ಅನುಭವಿಸುವ ಹಿಂದಿನ ಅಭ್ಯಾಸ ಇದ್ದೇ ಇತ್ತಲ್ಲ. ಇದರ ಪರಿಣಾಮವಾಗಿ ರಾಜನು ಸತ್ತ ಬಳಿಕ ನರಕಕ್ಕೆ ಹೋದನು. ಅವನ ಗುರುಗಳು (ಹಿಂದಿನಮಂತ್ರಿ) ಮೇಲಿನ ಲೋಕಗಳಿಗೆ ಹೋಗಿದ್ದರು. ನರಕಗಳನ್ನು ಅನುಭವಿಸಿದ ಬಳಿಕ ರಾಜನು ಪುನರ್ಜನ್ಮ ಪಡೆದನೋ, ಆಗ ಅವನೊಂದಿಗೆ ಗುರುಗಳಿಗೂ ಹುಟ್ಟಬೇಕಾಯಿತು. ಗುರುಗಳು ಪುನಃ ಅವನನ್ನು ಭಗವಂತನಲ್ಲಿ ತೊಡಗಿಸಿದನು. ಆದರೆ ಅವನನ್ನು ಶಿಷ್ಯನನ್ನಾಗಿಸಿಕೊಳ್ಳದೆ ಸ್ನೇಹಿತನನ್ನಾಗಿಸಿಕೊಂಡರು. ಮತ್ತೆ ಜೀವನವಿಡೀ ಅವರು ಯಾರನ್ನೂ ಶಿಷ್ಯರನ್ನಾಗಿಸಿಕೊಳ್ಳಲಿಲ್ಲ. ಈ ಘಟನೆಯಿಂದ ಗುರುವು ತನ್ನ ಶಿಷ್ಯನ ಉದ್ಧಾರ ಮಾಡಲಾಗದಿದ್ದರೆ ಅವನಿಗೆ ಶಿಷ್ಯನ ಉದ್ಧಾರಕ್ಕಾಗಿ ಪುನಃ ಜಗತ್ತಿನಲ್ಲಿ ಹುಟ್ಟಬೇಕಾಗುತ್ತದೆ. ಅದಕ್ಕಾಗಿ ಯಾರು ಶಿಷ್ಯರನ್ನು ಉದ್ಧರಿಸಬಲ್ಲನೋ ಅವನೇ ಗುರುವಾಗಬೇಕು.</p>
<p class="Text">ಇಂದಿನ ಕಾಲದ ಗುರುಗಳು ಶಿಷ್ಯರನ್ನು ಭಗವಂತನ ಕಡೆಗೆ ತೊಡಗಿಸದೆ ತನ್ನ ಕಡೆಗೆ ತೊಡಗಿಸಿಕೊಳ್ಳುತ್ತಾರೆ. ಶಿಷ್ಯರನ್ನು ಭಗವಂತನವರಾಗಿಸದೆ ತನ್ನವರನ್ನಾಗಿಸಿಕೊಳ್ಳುತ್ತಾರೆ. ಇದು ಬಹು ದೊಡ್ಡ ಅಪರಾಧವಾಗಿದೆ.<span class="char-style-override-5">*</span> ಒಂದು ಜೀವಿಯು ಪರಮಾತ್ಮನ ಕಡೆಗೆ ಹೋಗಲು ಬಯಸುತ್ತಾನೆ. ಅವನನ್ನು ತನ್ನ ಶಿಷ್ಯನನ್ನಾಗಿಸಿಕೊಂಡರೆ ಈಗ ಅವನು ಗುರುವಿನಲ್ಲಿ ಸಿಕ್ಕಿಬಿದ್ದನು. ಈಗ ಅವನು ಭಗವಂತನ ಕಡೆಗೆ ಹೇಗೆ ಹೋಗಬಲ್ಲನು? ಗುರುವು ಭಗವಂತನ ಕಡೆಗೆ ಹೋಗುವುದರಲ್ಲಿ ಅಡ್ಡಿಪಡಿಸುವವನಾದನು. ಯಾರು ಭಗವಂತನಿಗೆ ಸಮ್ಮುಖ ನಾಗಿಸುವನೋ, ಭಗವಂತನಲ್ಲಿ ಶ್ರದ್ಧೆ-ವಿಶ್ವಾಸ ಉಂಟುಮಾಡುವನೋ, ಅವನೇ ಗುರುವಾಗಿದ್ದಾನೆ. ಹನುಮಂತನು ವಿಭೀಷಣನ ವಿಶ್ವಾಸವನ್ನು ತನ್ನಲ್ಲಿ ಉಂಟು ಮಾಡದೆ, ಭಗವಂತನಲ್ಲಿ ಉಂಟುಮಾಡಿದನು. (ಮಾನಸ, ಸುಂದರಕಾಂಡ 7)</p>
<p class="Footnotes">* ಪಾಪ ಮತ್ತು ಅಪರಾಧದಲ್ಲಿ ತುಂಬಾ ಅಂತರವಿದೆ. ಪಾಪದ ಫಲ (ನರಕಾದಿಗಳು) ಅನುಭವಿಸುವುದರಿಂದ ನಾಶವಾಗುತ್ತದೆ. ಆದರೆ ಯಾರ ಅಪರಾಧ ಮಾಡಿದೆಯೋ ಅವನ ಪ್ರಸನ್ನತೆಯಲ್ಲದೆ ಅಪರಾಧ ನಾಶವಾಗುವುದಿಲ್ಲ. ಅದಕ್ಕಾಗಿ ಅಪರಾಧವು ಪಾಪಕ್ಕಿಂತ ಹೆಚ್ಚು ಭಯಂಕರವಾಗಿರುತ್ತದೆ.</p>
<p class="Text">ಶ್ರೀಶರಣಾನಂದಜೀ ಮಹಾರಾಜರವರು ಬರೆಯುತ್ತಾರೆ -</p>
<p class="Text">ಯಾವ ಉಪದೇಷ್ಟಾ ಭಗವದ್ವಿಶ್ವಾಸದ ಜಾಗದಲ್ಲಿ ತನ್ನ ವ್ಯಕ್ತಿತ್ವದ ವಿಶ್ವಾಸವನ್ನು ಉಂಟುಮಾಡುತ್ತಾನೋ ಮತ್ತು ಭಗವತ್ಸಂಬಂಧದ ಬದಲಿಗೆ ತನ್ನ ವ್ಯಕ್ತಿತ್ವದಿಂದ ಸಂಬಂಧ ಜೋಡಿಸುತ್ತಾನೋ, ಅವನು ಘೋರ ಅನರ್ಥವನ್ನು ಮಾಡುತ್ತಿದ್ದಾನೆ.  (ಪ್ರಬೋಧಿನಿ) </p>
<p class="Text">ವ್ಯಕ್ತಿಯಲ್ಲಿ ಶ್ರದ್ಧೆ-ವಿಶ್ವಾಸ ಉಂಟುಮಾಡುವುದಕ್ಕಿಂತ ಭಗವಂತನಲ್ಲಿ ಶ್ರದ್ಧೆ-ವಿಶ್ವಾಸ ಉಂಟಾಗಿಸುವುದರಲ್ಲಿ ಹೆಚ್ಚು ಲಾಭವಾದೀತು, ಬೇಗನೇ ಲಾಭವಾದೀತು ಹಾಗೂ ವಿಶೇಷ ಲಾಭವಾದೀತು. ಅದಕ್ಕಾಗಿ ಯಾವ ಗುರುವು ತನ್ನಲ್ಲಿ ವಿಶ್ವಾಸವನ್ನುಂಟುಮಾಡುವನೋ, ತನ್ನ ಸೇವೆ ಮಾಡಿಸಿಕೊಳ್ಳುವನೋ, ತನ್ನ ಹೆಸರಿನ ಜಪ ಮಾಡಿಸುವನೋ, ತನ್ನ ರೂಪದ ಧ್ಯಾನ ಮಾಡಿಸುವನೋ, ತನ್ನ ಪೂಜೆ ಮಾಡಿಸಿಕೊಳ್ಳುವನೋ, ತನ್ನ ಎಂಜಲನ್ನು ಕೊಡುವನೋ, ತನ್ನ ಪಾದಗಳನ್ನು ತೊಳೆಸಿಕೊಳ್ಳುವನೋ, ಅವನು ಪತನದ ಕಡೆಗೆ ಕೊಂಡುಹೋಗುವವನಾಗುತ್ತಾನೆ. ಇಂತಹವರಿಂದ ಎಚ್ಚರವಾಗಿರಬೇಕು.</p>
<p class="Text">ಭಗವಂತನದೇ ಅಂಶನಾದ ಕಾರಣ ಎಲ್ಲ ಮನುಷ್ಯರಿಗೆ ಎಂದಿನಿಂದಲೋ ಭಗವಂತನೊಂದಿಗೆ ಘನಿಷ್ಠವಾದ ಸಂಬಂಧವಿದೆ. ಈ ಸಂಬಂಧವು ಸ್ವತಃ ಸ್ವಾಭಾವಿಕವಾಗಿದೆ; ಮಾಡಿಕೊಂಡದ್ದಲ್ಲ. ಆದರೆ ಗುರುವಿನೊಂದಿಗಿನ ಸಂಬಂಧವು ಮಾಡಿಕೊಂಡದ್ದಾಗಿದೆ. ಮಾಡಿಕೊಂಡ ಸಂಬಂಧದಿಂದ ಶ್ರೇಯಸ್ಸು ಆಗುವುದಿಲ್ಲ, ಬಂಧನವೇ ಉಂಟಾಗುತ್ತದೆ. ಏಕೆಂದರೆ, ಜಗತ್ತಿನಲ್ಲಿ ನಾವು ಮಾಡಿಕೊಂಡ ಸಂಬಂಧದಿಂದಲೇ ಬಂತರಾಗಿದ್ದೇವೆ. ವಿಚಾರಮಾಡಿರಿ ಯಾವ ಜನರು ಗುರುವನ್ನು ಮಾಡಿಕೊಂಡರೋ, ಅವರೆಲ್ಲರ ಉದ್ಧಾರವಾಗಿ ಹೋಗಿದೆಯೇ? ಅವರಿಗೆ ತತ್ತ್ವಜ್ಞಾನ ಉಂಟಾಗಿದೆಯೇ? ಭಗವಂತನ ಪ್ರಾಪ್ತಿಯಾಗಿದೆಯೇ? ಜೀವನ್ಮುಕ್ತರಾಗಿರುವರೇ? ಯಾರಿಗಾದರೂ ಉಂಟಾಗಿದ್ದರೆ ಅತ್ಯಂತ ಆನಂದದ ಮಾತಾಗಿದೆ; ಆದರೆ ನಮಗೆ ವಿಶ್ವಾಸ ಉಂಟಾಗುವುದಿಲ್ಲ. ಗುರುವನ್ನು ಮಾಡಿಕೊಂಡ ಜನರ ಒಂದು ವರ್ಗವಿದೆ, ಇನ್ನೊಂದು ವರ್ಗ ಅವರು ಗುರುವನ್ನು ಮಾಡಿಕೊಳ್ಳಲಿಲ್ಲ, ಆದರೆ ಸತ್ಸಂಗ ಮಾಡುತ್ತಿದ್ದಾರೆ ಇವರಿಬ್ಬರಲ್ಲಿ ನಿಮಗೆ ಯಾವ ವ್ಯತ್ಯಾಸ ಕಂಡುಬರುತ್ತದೆ? ವಿಚಾರಮಾಡಿ ಗುರುವನ್ನಾಗಿ ಮಾಡಿಕೊಂಡಿದ್ದರಿಂದ ಹೆಚ್ಚು ಲಾಭವಾಗುತ್ತದೋ, ಅಥವಾ ಸತ್ಸಂಗ ಮಾಡುವುದರಿಂದ ಹೆಚ್ಚು ಲಾಭವಾಗುತ್ತದೋ? ಗುರುಗಳು ನಮ್ಮ ಉದ್ಧಾರಮಾಡಿ ಬಿಡುತ್ತಾರೆ ಇಂತಹ ಭಾವ ಇರುವುದರಿಂದ ತನ್ನ ಸಾಧನೆಯಲ್ಲಿ ಸಡಿಲತೆ ಬಂದುಬಿಡುತ್ತದೆ. ಅದಕ್ಕಾಗಿ ಗುರುಮಾಡಿಕೊಂಡವರಲ್ಲಿ ಎಷ್ಟು ರಾಗ-ದ್ವೇಷಗಳು ಕಂಡುಬರುತ್ತವೋ, ಅಷ್ಟು ಸತ್ಸಂಗ ಮಾಡುವವರಲ್ಲಿ ಕಾಣುವುದಿಲ್ಲ. ಯಾರಿಗಾದರೂ ಒಳ್ಳೆಯ ಸಂಗ ಸಿಕ್ಕಿದರೆ ಅವನು ಯಾರೊಂದಿಗೂ ಜಗಳ-ಹೊಡೆದಾಟ ಮಾಡುವುದಿಲ್ಲ; ಆದರೆ ತನ್ನನ್ನು ಇಂತಹವರ ಶಿಷ್ಯನೆಂದು ತಿಳಿಯುವವರು ಬೇರೆ ಗುರುಗಳ ಶಿಷ್ಯರೊಂದಿಗೆ ಹೊಡೆದಾಟಕ್ಕೆ ಇಳಿಯುತ್ತಾರೆ. ಗುರು ಮಾಡಿಕೊಂಡವರಲ್ಲಿ ಯಾವುದೇ ವಿಶೇಷವಾದ ಪರಿವರ್ತನೆ ಕಂಡುಬರುವುದಿಲ್ಲ. ಕೇವಲ ನಾನು ಗುರುವನ್ನು ಮಾಡಿಕೊಂಡಿದ್ದೇನೆ ಎಂಬ ಒಂದು ಅಹಂಕಾರ ಬೆಳೆಯುತ್ತದಲ್ಲದೆ ಬೇರೆ ಏನೂ ಇರುವುದಿಲ್ಲ. ಅದಕ್ಕಾಗಿ ಗುರುವನ್ನಾಗಿಸಿಕೊಂಡರೆ ಮುಕ್ತಿಯಾಗುತ್ತದೆ ಎಂಬ ನಿಯಮ ಇಲ್ಲವೇ ಇಲ್ಲ.</p>
<p class="Text">ಗುರು ಆಗುವುದು ಮತ್ತು ಗುರುವನ್ನು ಮಾಡಿಕೊಳ್ಳುವುದು ತುಂಬಾ ಅಪಾಯದ ವಿಷಯವಾಗಿದೆ, ಇದು ತಮಾಶೆಯಲ್ಲ.ಯಾರೋ ಒಬ್ಬ ಬಟ್ಟೆ ಅಂಗಡಿಗೆ ಹೋಗಿ, ಅಂಗಡಿಯವನಲ್ಲಿ ನನಗೆ ಇಂತಹ ಬಟ್ಟೆ ಬೇಕು ಎಂದು ಕೇಳಿದನು. ಅಂಗಡಿಯವನು ಬಟ್ಟೆಯ ಬೆಲೆ ತೆಗೆದುಕೊಂಡುಬಿಟ್ಟ; ಆದರೆ ಬಟ್ಟೆ ಕೊಡದಿದ್ದರೆ ಇದು ಉಚಿತವೇ? ಬಟ್ಟೆಯನ್ನು ಕೊಡಲಾಗದಿದ್ದರೆ ಮೌಲ್ಯವನ್ನು ಏಕೆ ತೆಗೆದುಕೊಳ್ಳಬೇಕು? ಬೆಲೆ ಪಡೆದರೆ ಬಟ್ಟೆ ಏಕೆ ಕೊಡಲಿಲ್ಲ? ಹೀಗೆಯೇ ಶಿಷ್ಯರನ್ನೇನೋ ಮಾಡಿಕೊಂಡರು; ಪೂಜೆ, ಕಾಣಿಕೆ ಸ್ವೀಕರಿಸಿದರು; ಮತ್ತೆ ಶಿಷ್ಯನ ಉದ್ಧಾರ ಮಾಡದಿದ್ದರೆ ಇದು ಉಚಿತವೇ? ಮೊದಲು ಶಿಷ್ಯನಾಗು, ಬಳಿಕ ಉದ್ಧಾರ ಮಾಡುವೆವು ಇದು ಮೋಸವಾಗಿದೆ. ತನ್ನ ಪೂಜೆಮಾಡಿಸಿಕೊಂಡರು, ಕಾಣಿಕೆ ಸ್ವೀಕರಿಸಿದರು, ಶಿಷ್ಯರನ್ನಾಗಿಸಿಕೊಂಡರು, ಆದರೆ ಭಗವತ್ಪ್ರಾಪ್ತಿಯನ್ನು ಮಾಡಿಸಲಿಲ್ಲ; ಹಾಗಿರುವಾಗ ಗುರು ಏಕೆ ಆದಿರಿ? ಗುರುವಾದರೆ ಭಗವತ್ಪ್ರಾಪ್ತಿ ಮಾಡಿಸಿರಿ, ಮಾಡಿಸಲಿಲ್ಲವಾದರೆ ನಿಮಗೆ ಗುರುವಾಗುವ ಯಾವ ಅಕಾರವೂ ಇಲ್ಲ. ಶಿಷ್ಯನ ಶ್ರೇಯಸ್ಸನ್ನು ಮಾಡಲಾಗದಿದ್ದರೆ ಅವನನ್ನು ಬೇರೆಡೆಗೆ ಹೋಗಲು ಬಿಡಿರಿ. ಸ್ವತಃ ಶ್ರೇಯಸ್ಸನ್ನು ಮಾಡಲಾಗದಿದ್ದಾಗ ಮತ್ತೆ ಅವನನ್ನು ತಡೆದಿಡುವ ಅಕಾರ ನಿಮಗೆಲ್ಲಿದೆ? ಸ್ವತಃ ಕಲ್ಯಾಣ ಮಾಡಲಿಲ್ಲ ಹಾಗೂ ಬೇರೆಡೆಗೆ ಹೋಗಲೂ ಬಿಡಲಿಲ್ಲ ಎಂದಾಗ ಆ ಬಡಪಾಯಿ ಶಿಷ್ಯನನ್ನು ನಾಶಮಾಡಿದಿರಲ್ಲ! ಅವನ ಮನುಷ್ಯ ಜನ್ಮವನ್ನು ನಿರರ್ಥಕವಾಗಿಸಿದರಲ್ಲ! ಈಗ ಅವನು ತನ್ನ ಶ್ರೇಯಸ್ಸನ್ನು ಹೇಗೆ ಮಾಡಿಕೊಳ್ಳುವನು? ಅದಕ್ಕಾಗಿ ಸಾಧ್ಯವಿದ್ದಷ್ಟು ಗುರು-ಶಿಷ್ಯರ ಸಂಬಂಧವನ್ನು ಬೆಳೆಸಬಾರದು. ಗುರು-ಶಿಷ್ಯ ಸಂಬಂಧ ಬೆಳೆಸದೆಯೇ ಸಂತರ ಮಾತನ್ನು ಕೇಳಿದರೆ ಲಾಭವಾದೀತು, ಕೇಳದಿದ್ದರೆ ನಷ್ಟವೇ ಆದೀತು. ತಾತ್ಪರ್ಯ ಗುರು-ಶಿಷ್ಯ ಸಂಬಂಧವನ್ನು ಬೆಳೆಸದೆ ಇರುವುದರಲ್ಲಿ ಲಾಭವೇ ಇದೆ; ನಷ್ಟವಿಲ್ಲ. ಆದರೆ ಗುರು-ಶಿಷ್ಯ ಸಂಬಂಧವನ್ನೂ ಬೆಳೆಸಿದ ಬಳಿಕ ಗುರುಗಳ ಮಾತು ಕೇಳದಿದ್ದರೆ ನಷ್ಟವೇ ಆದೀತು. ಕಾರಣ ಗುರುವು ಶ್ರೇಷ್ಠನಾಗಿದ್ದರೆ, ಅವರ ಮಾತನ್ನು ಅಲ್ಲಗಳೆದರೆ, ಅವರ ಆಜ್ಞೆಯನ್ನು ನಡೆಸದಿದ್ದರೆ, ಅದು ಗುರುವಿನ ಅಪರಾಧವಾಗುತ್ತದೆ. ಅದನ್ನು ಭಗವಂತನೂ ಕ್ಷಮಿಸುವುದಿಲ್ಲ.</p>
<p class="Shlok">ಶಿವಕ್ರೋಧಾದ್ ಗುರುಸ್ತ್ರಾತಾ ಗುರುಕ್ರೋಧಾಚ್ಛಿವೋ ನ ಹಿ ।</p>
<p class="Shlok">ತಸ್ಮಾತ್ಸರ್ವ ಪ್ರಯತ್ನೇನ ಗುರೋರಾಜ್ಞಾಂ ನ ಲಂಘಯೇತ್ ॥</p>
<p class="TXT-Right">(ಗುರುಗೀತೆ)</p>
<p class="Text">ಭಗವಾನ್ ಶಂಕರನ ಕ್ರೋಧದಿಂದಲಾದರೋ ಗುರುವು ಕಾಪಾಡಬಲ್ಲನು. ಆದರೆ ಗುರುವಿನ ಕ್ರೋಧದಿಂದ ಭಗವಾನ್ ಶಂಕರನೂ ರಕ್ಷಿಸಲಾರನು. ಅದಕ್ಕಾಗಿ ಎಲ್ಲ ರೀತಿಯಿಂದ ಪ್ರಯತ್ನಪೂರ್ವಕವಾಗಿ ಗುರುವಿನ ಆಜ್ಞೆಯನ್ನು ಮೀರಬಾರದು.</p>
<p class="Text para-style-override-2"><span> </span></p>


<p class="Page-Break"> </p>
<p class="Chapter-Heading" id="toc_marker-9">7. ನಿಜವಾದ ಗುರುಗಳ ದುರ್ಲಭತೆ</p>
<p class="Shlok">ಗುರವೋ ಬಹವಃ ಸಂತಿ ಶಿಷ್ಯವಿತ್ತಾಪಹಾರಕಾಃ ।</p>
<p class="Shlok">ತಮೇಕಂ ದುರ್ಲಭಂ ಮನ್ಯೇ ಶಿಷ್ಯಹೃತ್ತಾಪಹಾರಕಮ್ ॥</p>
<p class="TXT-Right">(ಗುರುಗೀತೆ)</p>
<p class="Text">ಶಿಷ್ಯನ ಧನವನ್ನು ಕಸಿದುಕೊಳ್ಳುವ ಗುರುಗಳಾದರೋ ಬಹಳ ಮಂದಿ ಇದ್ದಾರೆ, ಆದರೆ ಶಿಷ್ಯನ ಹೃದಯದ ತಾಪವನ್ನು ಹರಿಸುವ ಗುರುಗಳು ದುರ್ಲಭರಾಗಿದ್ದಾರೆ.</p>
<p class="Text">ಗೀತೆಯು ಸರ್ವ ಪ್ರಾಣಿಗಳ ಹಿತದಲ್ಲಿ ಪ್ರೀತಿಯ ಮಾತನ್ನು ಹೇಳಿದೆ<span class="char-style-override-3"> </span><span class="char-style-override-3">‘ಸರ್ವಭೂತಹಿತೇ ರತಾಃ’</span> (ಗೀತೆ 5/25; 12/4) ನಿಜವಾದ ಸಂತರ ದೃಷ್ಟಿಯು ಪ್ರಾಣಿಗಳ ಹಿತದ ಕಡೆಗೆ ಇರುತ್ತದೆ, ಅವರನ್ನು ತನ್ನ ಕಡೆಗೆ ಸೆಳೆದುಕೊಳ್ಳುವುದರಲ್ಲಿ ಇರುವುದಿಲ್ಲ. ಅವರು ಯಾರನ್ನೂ ತನ್ನ ಶಿಷ್ಯರನ್ನಾಗಿಸಿಕೊಳ್ಳುವುದಿಲ್ಲ, ಗುಂಪು ಕಟ್ಟಿಕೊಳ್ಳುವುದಿಲ್ಲ, ಯಾರಿಂದಲೂ ಏನನ್ನೂ <br/>ಪಡೆಯುವುದಿಲ್ಲ, ಬದಲಿಗೆ ಬೇರೆಯವರ ಕಲ್ಯಾಣ ಹೇಗಾದೀತು ಇದರ ಕಡೆಗೇ ದೃಷ್ಟಿ ಇರಿಸುತ್ತಾರೆ ಮತ್ತು ಕೇವಲ ಶಿಷ್ಯರಿಗಾಗಿಯೇ ಅಲ್ಲ, ಸಕಲ ಪ್ರಾಣಿಗಳ ಕಲ್ಯಾಣಕ್ಕಾಗಿ ಭಗವಂತನಲ್ಲಿ ಪ್ರಾರ್ಥಿಸುತ್ತಾ ಇರುತ್ತಾರೆ </p>
<p class="Shlok">ಸರ್ವೇ ಭವಂತು ಸುಖಿನಃ ಸರ್ವೇ ಸಂತು ನಿರಾಮಯಾಃ ।</p>
<p class="Shlok">ಸರ್ವೇ ಭದ್ರಾಣಿ ಪಶ್ಯಂತು ಮಾ ಕಶ್ಚಿದ್ ದುಃಖಭಾಗ್ಭವೇತ್ ॥</p>
<p class="Text">ಕಾರಣ ಅವರು ಭುಕ್ತಭೋಗಿಗಳಾಗಿರುತ್ತಾರೆ. ಆದ್ದರಿಂದ ಜಗತ್ತಿನಲ್ಲಿ ಎಷ್ಟು ದುಃಖವಿದೆ ಮತ್ತು ಜಗತ್ತಿನಲ್ಲಿ ಸಂಬಂಧ-ವಿಚ್ಛೇದದಿಂದ ಎಷ್ಟು ಸುಖವಿದೆ ಎಂಬುದನ್ನು ಅವರು ತಿಳಿದಿರುತ್ತಾರೆ. ಅದಕ್ಕಾಗಿ ಬೇರೆಯವರೂ ಜಗತ್ತಿನ ದುಃಖಗಳಿಂದ ಬಿಡುಗಡೆಹೊಂದಿ, ಎಂದೆಂದಿಗೂ ಪರಮ ಸುಖವನ್ನು ಅನುಭವಿಸಲಿ ಎಂದು ಅವರು ಬಯಸುತ್ತಾರೆ.</p>
<p class="Text">ಇಂದಿನ ಕಾಲದಲ್ಲಿ ನಿಜವಾದ ಸಂತ-ಮಹಾತ್ಮರು ನೋಡಲು ಸಿಗುವುದಿಲ್ಲ. ನಿಜವಾದ ಸಂತರು ಹಿಂದಿನ ಕಾಲದಲ್ಲಿಯೂ ಬಹಳ ಕಡಿಮೆಯೇ ಇದ್ದರು. ವರ್ತಮಾನದಲ್ಲಾದರೋ ವಿಶೇಷವಾಗಿ ಕಡಿಮೆಯಾಗಿದ್ದಾರೆ. ವರ್ತಮಾನದಲ್ಲಿ ಗುರುಗಳಾಗುವುದು ಒಂದು ವ್ಯವಸಾಯವೇ ಆಗಿದೆ. ತನ್ನ ಜೀವನ ನಿರ್ವಾಹವೂ ನಡೆಯುತ್ತಿರಲಿ, ಮನಸ್ಸಿನಲ್ಲಿದ್ದಂತೆ ನಡೆಯಲಿ, ತನ್ನ ಮಾನ-ದೊಡ್ಡಸ್ತಿಕೆ (ಶರೀರದ ಮಾನ, ಹೆಸರಿನ ದೊಡ್ಡಸ್ತಿಕೆ) ಆಗುತ್ತಾ ಇರಲಿ, ತನ್ನ ಸ್ವಾರ್ಥವೂ ಸಿದ್ಧವಾಗುತ್ತಾ ಇರಲಿ ಎಂಬುದಕ್ಕಾಗಿಯೇ ಶಿಷ್ಯರನ್ನಾಗಿಸಿಕೊಳ್ಳುತ್ತಾರೆ.</p>
<p class="Text">ಇಂದು ನಕಲಿ (ಕೃತ್ರಿಮ) ವಸ್ತುಗಳ ಕಾಲವಾಗಿದೆ. ಬ್ರಾಹ್ಮಣರೂ, ಕ್ಷತ್ರಿಯರೂ, ವೈಶ್ಯರೂ, ಶೂದ್ರರೂ, ಬ್ರಹ್ಮಚಾರಿಗಳೂ, ಗೃಹಸ್ಥರೂ, ವಾನಪ್ರಸ್ಥರೂ, ಸಾಧುಗಳೂ ಎಲ್ಲರೂ ನಕಲಿಯೇ. ಹೆಚ್ಚೇನು ತರಕಾರಿ, ಹೂವು, ಹಣ್ಣು, ಮಸಾಲೆ, ಹಾಲೂ ಮುಂತಾದವುಗಳೂ ನಕಲಿಯೇ. ಎಲ್ಲ ವಸ್ತುಗಳು ನಕಲಿಯಾಗಿರುವಾಗ ಗುರುಗಳೂ ನಕಲಿಯೇ ಇರುವುದು ಆಶ್ಚರ್ಯವಿಲ್ಲ.</p>
<p class="Text">ಸಾಧುವು ಆಗುವ ಮಾತ್ರದಿಂದ ಶ್ರೇಯಸ್ಸು ಉಂಟಾಗುವುದಿಲ್ಲ. ನಾನು ಸ್ವತಃ ಸಾಧು ಆಗಿ ನೋಡಿದ್ದೇನೆ. ಅದಕ್ಕಾಗಿ ತನ್ನ ಶ್ರೇಯಸ್ಸನ್ನು ಬಯಸುವವರು ಯಾರೇ ಮನುಷ್ಯನ ಬಲೆಯಲ್ಲಿ ಬೀಳಬಾರದು, ಯಾರನ್ನೂ ಗುರುಗಳಾಗಿಸಿಕೊಳ್ಳಬಾರದು.</p>
<p class="Text">ವಾಸ್ತವವಾಗಿ ಕಲ್ಯಾಣ (ಶ್ರೇಯಸ್ಸು), ಮುಕ್ತಿ, ತತ್ತ್ವಜ್ಞಾನ, ಪರಮಾತ್ಮಪ್ರಾಪ್ತಿ ಇವುಗಳು ಗುರುಗಳ ಅಧೀನದಲ್ಲಿಲ್ಲ. ಗುರುವನ್ನು ಮಾಡಿಕೊಳ್ಳದೆ ತತ್ತ್ವಜ್ಞಾನವು ಉಂಟಾಗದಿದ್ದರೆ ಸೃಷ್ಟಿಯಲ್ಲಿ ಮೊಟ್ಟಮೊದಲು ಗುರುವಾಗಿದ್ದವನಿಗೆ ತತ್ತ್ವಜ್ಞಾನ ಹೇಗೆ ಪ್ರಾಪ್ತವಾಯಿತು? ಯಾರೇ ಮನುಷ್ಯನನ್ನು ಗುರುವಾಗಿಸಿಕೊಳ್ಳದೆ ಅವನಿಗೆ ತತ್ತ್ವಜ್ಞಾನವಾದರೆ ಇದರಿಂದ ಯಾರೇ ಮನುಷ್ಯನನ್ನು ಗುರುವಾಗಿಸಿಕೊಳ್ಳದೆಯೂ ಜಗದ್ಗುರು ಭಗವಂತನ ಕೃಪೆಯಿಂದ ತತ್ತ್ವಜ್ಞಾನವಾಗಬಲ್ಲದು ಎಂಬುದು ಸಿದ್ಧವಾಗುತ್ತದೆ. ಆದರೆ ಇಂದಿನ ಕಾಲದಲ್ಲಿ ಮೊದಲು ಶಿಷ್ಯನಾಗು, ಗುರುಮಂತ್ರ ತಗೋ, ಅನಂತರ ಉಪದೇಶ ಮಾಡುವೆನು ಎಂಬ ಸಂಪ್ರದಾಯ ನಡೆಯುತ್ತಾ ಇದೆ. ಇಂತಹ ಸ್ಥಿತಿಯಲ್ಲಿ ಗುರುವನ್ನಾಗಿಸಿಕೊಂಡರೆ ಶಿಷ್ಯನ ದೊಡ್ಡ ದುರ್ದಶೆಯಾಗುತ್ತದೆ. ಭಾವ ಸ್ಥಿರವಾಗುವುದಿಲ್ಲ, ಲಾಭವೂ ಕಂಡುಬರುವುದಿಲ್ಲ, ಅಂತರಂಗದ ಭ್ರಮೆಯೂ ಅಳಿದುಹೋಗುವುದಿಲ್ಲ ಹಾಗೂ ಬಿಟ್ಟು ಬೇರೆಡೆಗೆ ಹೋಗಲೂ ಆಗುವುದಿಲ್ಲ. ನನ್ನ ಬಳಿಯಲ್ಲಿ ಯಾರಾದರೂ ಕೇಳಿದರೆ, ನಾನು ಹೇಳುವೆನು ಸತ್ಸಂಗ ಮಾಡು, ಸಾಧ್ಯವಿದ್ದಷ್ಟು ಲಾಭ ಪಡೆ. ಆದರೆ ಯಾರನ್ನೂ ಗುರುವನ್ನಾಗಿಸಿಕೊಳ್ಳಬೇಡ. ಒಳ್ಳೆಯ ವಿಷಯಗಳು ಎಲ್ಲೇ ಸಿಕ್ಕಿದರೂ ತೆಗೆದು ಕೊಳ್ಳುತ್ತಾ ಇರು ಹಾಗೂ ಒಳ್ಳೆಯ ಮಾತು ಸಿಗದಿದ್ದರೆ ಅಲ್ಲಿಂದ ಹೊರಟುಹೋಗು. ಗುರುವನ್ನಾಗಿಸಿಕೊಂಡು ಬಂಧಿತನಾಗಬೇಡ.</p>
<p class="Shlok"> ಮಧುಲಬ್ಧೋ ಯಥಾ ಭೃಂಗಃ ಪುಷ್ಪಾತ್ ಪುಷ್ಪಾಂತರಂ ವ್ರಜೇತ್ ।</p>
<p class="Shlok">ಜ್ಞಾನಲುಬ್ಧಸ್ತಥಾ ಶಿಷ್ಯೋ ಗುರೋರ್ಗುರ್ವಂತರಂ ವ್ರಜೇತ್ ॥</p>
<p class="TXT-Right">(ಗುರುಗೀತೆ)</p>
<p class="Text">ಮಧುಲೋಭಿಯಾದ ಭೃಂಗವು ಒಂದು ಹೂವಿನಿಂದ ಇನ್ನೊಂದು ಹೂವಿನ ಕಡೆಗೆ ಹೋಗುವಂತೆಯೇ ಜ್ಞಾನಾಭಿಲಾಶಿಯಾದ ಶಿಷ್ಯನು ಒಬ್ಬ ಗುರುವಿನಿಂದ ಇನ್ನೊಬ್ಬ ಗುರುವಿನ ಬಳಿಗೆ ಹೋಗುತ್ತಾನೆ.</p>
<p class="Text">ಗುರುಗಳನ್ನಾಗಿಸಿಕೊಂಡ ಬಳಿಕ ಮುಂದೆ ಯಾವ ಗತಿ ಉಂಟಾಗುವುದೋ ತಿಳಿಯದು! ನನಗೆ ಇಂತಹ ಅನೇಕ ಜನರು ಸಿಕ್ಕಿದ್ದಾರೆ ಅವರು ತಮ್ಮ ದೃಷ್ಟಿಯಿಂದ ಒಳ್ಳೊಳ್ಳೆಯ ಗುರುಗಳನ್ನು ಮಾಡಿಕೊಂಡರು. ಆದರೆ ಅನಂತರ ಅವರ ಬಗ್ಗೆ ಅಶ್ರದ್ದೆ ಉಂಟಾಯಿತು. ಆದ್ದರಿಂದ ತನ್ನ ಶ್ರೇಯಸ್ಸನ್ನು ಬಯಸುವವನು ಯಾರೊಂದಿಗೂ ಸಂಬಂಧ ಬೆಳೆಸಬಾರದು. ಜಗತ್ತಿನೊಂದಿಗೆ ಸಂಬಂಧ ಬೆಳೆಸುವವನು ತನ್ನದೇ ಶ್ರೇಯಸ್ಸನ್ನು ಮಾಡಿಕೊಳ್ಳಲಾರನು, ಹಾಗಿರುವಾಗ ಬೇರೆಯವರ ಶ್ರೇಯಸ್ಸನ್ನು ಹೇಗೆ ಮಾಡಬಲ್ಲನು?</p>
<p class="Text">ಇಂದಿನಕಾಲದಲ್ಲಿ ನಿಜವಾದ ಗುರುಗಳು ದೊರಕುವುದು ಬಹಳ ಕಷ್ಟವಾಗಿದೆ. ಸರಿಯಾಗಿ ತತ್ತ್ವವನ್ನು ತಿಳಿದವನು ನೋಡಲು ಸಿಗುವುದೇ ಇಲ್ಲ. ಸ್ವತಃ ತಾನು ತತ್ತ್ವವನ್ನು ತಿಳಿಯದಿರುವವನು ಶಿಷ್ಯನಿಗೆ ಏನು ಹೇಳಿಯಾನು? ಸರಿಯಾದ ತತ್ತ್ವವನ್ನು ತಿಳಿದಿರುವ ಗುರುಗಳು ಮೊದಲಿಗೂ ಬಹಳ ಕಡಿಮೆಯೇ ಆಗಿಹೋಗಿದ್ದಾರೆ. ಮೊದಲಿಗೆ ಆಗಿಹೋದ ಸಂತರ ಪುಸ್ತಕಗಳನ್ನು ಓದಿದರೆ ಅದರಿಂದಲೂ ನಮಗೆ ಪೂರ್ಣ ಸಂತೋಷವಾಗುವುದಿಲ್ಲ. ಯಾರಲ್ಲಿ ಮತಭೇದ ಇರುವುದಿಲ್ಲವೋ, ಅರ್ಥಾತ್ ದ್ವೈತ, ಅದ್ವೈತ, ದ್ವೈತಾದ್ವೈತ, ವಿಶಿಷ್ಟಾದ್ವೈತ ಮುಂತಾದ ಯಾವುದೇ ಒಂದು ಮತದ ಆಗ್ರಹವಿಲ್ಲದಿರುವವರೇ ಎಲ್ಲರಿಗಿಂತ ಮಿಗಿಲಾದ ಸಂತರಾಗಿರುತ್ತಾರೆ. ಅದಕ್ಕಾಗಿ ಸಾಧಕರಿಗೆ ಅತ್ಯಂತ ಶ್ರೇಷ್ಠವಾದ ಮಾತೆಂದರೆ ಅವರು ಪ್ರಾಮಾಣಿಕವಾದ ಹೃದಯದಿಂದ ಭಗವಂತನಲ್ಲಿ ತೊಡಗಬೇಕು. ಯಾವುದೇ ವ್ಯಕ್ತಿಯನ್ನು ಹಿಡಿಯದೆ ಪರಮಾತ್ಮನನ್ನು ಹಿಡಿದುಕೊಳ್ಳಬೇಕು. ಪೂರ್ಣತೆ ವ್ಯಕ್ತಿಯಲ್ಲಿ ಇರುವುದಿಲ್ಲ, ಪರಮಾತ್ಮನಲ್ಲಿ ಇರುತ್ತದೆ. ನಾವು ನಿಜಹೃದಯದಿಂದ ಪರಮಾತ್ಮನಿಗೆ ಸಮ್ಮುಖರಾದರೆ ಅವನು ಯೋಗ, ಜ್ಞಾನ, ಭಕ್ತಿ ಎಲ್ಲವನ್ನೂ ಕೊಟ್ಟುಬಿಡುತ್ತಾನೆ.<span class="char-style-override-5">*</span></p>
<p class="FootnoteShlok">* ತೇಷಾಂ ಸತತಯುಕ್ತಾನಾಂ ಭಜತಾಂ ಪ್ರೀತಿಪೂರ್ವಕಮ್ ।</p>
<p class="FootnoteShlok">ದದಾಮಿ ಬುದ್ಧಿಯೋಗಂ ತಂ ಯೇನ ಮಾಮಮುಪಯಾಂತಿ ತೇ ॥</p>
<p class="FootnoteShlok">ತೇಷಾಮೇವಾನುಕಂಪಾರ್ಥಮಹಮಜ್ಞಾನಜಂ ತಮಃ ।</p>
<p class="FootnoteShlok">ನಾಶಯಾಮ್ಯಾತ್ಮಭಾವಸ್ಥೋ ಜ್ಞಾನದೀಪೇನ ಭಾಸ್ವತಾ ॥ </p>
<p class="Footnotes-Right">(ಗೀತೆ 10 10-11)</p>
<p class="Footnotes">ಆ ನಿರಂತರ ನನ್ನ ಧ್ಯಾನಾದಿಗಳಲ್ಲಿ ತೊಡಗಿರುವ ಮತ್ತು ಪ್ರೇಮಪೂರ್ವಕವಾಗಿ ಭಜಿಸುವ ಭಕ್ತರಿಗೆ ನಾನು ಯಾವುದರಿಂದ ಅವರು ನನ್ನನ್ನೇ ಪಡೆಯುತ್ತಾರೋ ಅಂತಹ ತತ್ವಜ್ಞಾನರೂಪವಾದ ಯೋಗವನ್ನು ಕೊಡುತ್ತೇನೆ.</p>
<p class="Footnotes para-style-override-2">	ಹೇ ಅರ್ಜುನನೇ! ಅವರನ್ನು ಅನುಗ್ರಹಿಸುವುದಕ್ಕಾಗಿ ಅವರ ಅಂತಃಕರಣದಲ್ಲಿ ಸ್ಥಿತನಾಗಿ ಸ್ವಯಂ ನಾನೇ ಅವರ ಅಜ್ಞಾನದಿಂದ ಉಂಟಾದ ಅಂಧಕಾರವನ್ನು ಪ್ರಕಾಶಮಯವಾದ, ತತ್ವಜ್ಞಾನರೂಪೀ ದೀಪದ ಮೂಲಕ ನಾಶಗೊಳಿಸುತ್ತೇನೆ.<span></span></p>


<p class="Page-Break"> </p>
<p class="Chapter-Heading" id="toc_marker-11">9. ಶ್ರೇಯಸ್ಸಿನಲ್ಲಿ ಶಿಷ್ಯನ ಪ್ರಾಧಾನ್ಯತೆ</p>
<p class="Text">ಗುರುಗಳು ಯಾವುದಾದರೂ ಪೀಠಾಪತಿಗಳಾಗಿದ್ದರೆ, ಅವರ ಬಳಿ ಲಕ್ಷ-ಕೋಟಿ ರೂಪಾಯಿಗಳಿದ್ದರೆ, ಅವರಿಂದ ಹಣ ಪಡೆಯುವುದರಲ್ಲಿ ಗುರುಗಳ ಪ್ರಾಧಾನ್ಯತೆ ಇದೆ. ಗುರುಗಳು ಶಿಷ್ಯನನ್ನು ಸ್ವೀಕರಿಸಿದಾಗಲೇ ಶಿಷ್ಯನಿಗೆ ಧನ ಸಿಗಬಹುದು. ಗುರುಗಳ ಇಚ್ಛೆಯಿಲ್ಲದೆ ಶಿಷ್ಯನು ಅವರಿಂದ ಧನವನ್ನು ಪಡೆಯಲಾರನು. ಹೀಗೆ ಧನದ ಪ್ರಾಪ್ತಿಯಲ್ಲಿ ಗುರುಗಳ ಪ್ರಾಧಾನ್ಯತೆಯಾದರೆ, ಶ್ರೇಯಸ್ಸು ಹಾಗೂ ವಿದ್ಯೆಯ ಪ್ರಾಪ್ತಿಯಲ್ಲಿ ಶಿಷ್ಯನ ಪ್ರಾಧಾನ್ಯತೆ ಇದೆ. ಶಿಷ್ಯನಲ್ಲಿ ತನ್ನ ಶ್ರೇಯಸ್ಸಿನ ಹಸಿವು ಇಲ್ಲದಿದ್ದರೆ ಗುರುಗಳು ಅವನ ಶ್ರೇಯಸ್ಸನ್ನು ಮಾಡಲಾರರು. ಆದರೆ ಶಿಷ್ಯನಲ್ಲಿ ತನ್ನ ಶ್ರೇಯಸ್ಸಿನ ಹಸಿವು ಇದ್ದರೆ ಗುರುಗಳು ಅವನನ್ನು ಸ್ವೀಕರಿಸದಿದ್ದರೂ ಅವನು ತನ್ನ ಶ್ರೇಯಸ್ಸನ್ನು ಮಾಡಿಕೊಳ್ಳುವನು.</p>
<p class="Text para-style-override-2">ಸ್ವಾಮಿ ರಾಮಾನಂದರು ಕಬೀರನನ್ನು ಶಿಷ್ಯನನ್ನಾಗಿಸಿಕೊಳ್ಳಲು ತಿರಸ್ಕರಿಸಿದರು. ಕಬೀರರು ಒಂದು ದಿನ ಪಂಚಗಂಗಾ ಘಾಟಿನ ಮೆಟ್ಟಲುಗಳ ಮೇಲೆ ಮಲಗಿಬಿಟ್ಟರು. ರಾಮಾನಂದರು ಸ್ನಾನಕ್ಕಾಗಿ ಆ ಕಡೆಯಿಂದ ಹೋಗುವಾಗ ತಿಳಿಯದೆ <br/>ಅವರ ಕಾಲು ಕಬೀರರಿಗೆ ತಗುಲಿತು ಹಾಗೂ ‘ರಾಮ-ರಾಮ’ ಎಂಬ ಶಬ್ದ ಅವರ ಬಾಯಿಂದ ಹೊರಟಿತು. ಕಬೀರರು ‘ರಾಮ’ ನಾಮವನ್ನೇ ಗುರುಮಂತ್ರವೆಂದು ತಿಳಿದರು ಮತ್ತು ಸಾಧನೆಯಲ್ಲಿ ತೊಡಗಿದರು. ಪರಿಣಾಮದಲ್ಲಿ ಕಬೀರರು ಸಂತರಲ್ಲಿ ಶಿರೋಮಣಿ ಸಂತರಾದರು. ದ್ರೋಣಾಚಾರ್ಯರು ಏಕಲವ್ಯನನ್ನು ಶಿಷ್ಯರೂಪದಿಂದ ಸ್ವೀಕರಿಸದಿರುವಾಗ ಅವನು ದ್ರೋಣಾಚಾರ್ಯರ ಪ್ರತಿಮೆಯನ್ನು ಮಾಡಿಕೊಂಡು, ಅವರನ್ನು ಗುರುಗಳೆಂದು ಒಪ್ಪಿಕೊಂಡು ಧನುರ್ವಿದ್ಯೆಯ ಅಭ್ಯಾಸವನ್ನು ಪ್ರಾರಂಭಿಸಿದನು. ಪರಿಣಾಮದಲ್ಲಿ ಅವನು ಅರ್ಜುನನಿಗಿಂತಲೂ ಮಿಗಿಲಾದ ಧನುರ್ಧಾರಿಯಾದನು. ಆದ್ದರಿಂದ ಗುರುಮಾಡಿಕೊಳ್ಳುವುದರಿಂದಲೇ ಶ್ರೇಯಸ್ಸು ಆದೀತು ಎಂಬ ಮಾತು ಇಲ್ಲವೇ ಇಲ್ಲ. ಆದರೆ ಇಂತಹ ಮಾತು ಇರುತ್ತಿದ್ದರೆ ಗುರುಗಳನ್ನು ಮಾಡಿಕೊಂಡವರೆಲ್ಲರೂ ಉದ್ಧಾರವಾದರೇ? ಅವರಿಗೆ ಭಗವಂತನ ಪ್ರಾಪ್ತಿಯಾಗಿದೆಯೇ? ಯಾರ ಉಪದೇಶದಿಂದ, ಮಾರ್ಗದರ್ಶನದಿಂದ ನಮ್ಮ ಶ್ರೇಯಸ್ಸು ಆಗುವುದೋ ಅವನೇ ನಿಜವಾಗಿ ನಮ್ಮ ಗುರುವಾಗಿದ್ದಾನೆ. ಬೇಕಾದರೆ ನಾವು ಅವರನ್ನು ಗುರುಗಳೆಂದು ಮನ್ನಿಸಲಿ, ಮನ್ನಿಸದಿರಲಿ, ಅವರು ನಮ್ಮನ್ನು ಶಿಷ್ಯನೆಂದು ಮನ್ನಿಸಲಿ, ಮನ್ನಿಸದಿರಲಿ, ಗುರುಗಳಿಗೆ ನಮ್ಮ ಪರಿಚಯವಿರಲಿ, ಇಲ್ಲದಿರಲಿ, ದತ್ತಾತ್ರೇಯರು ತಮ್ಮ ಇಪ್ಪತ್ತನಾಲ್ಕು ಗುರುಗಳ ಮಾತನ್ನು ಹೇಳಿರುವರು. ಅವರು ಬಂದು ಇವರ ಹತ್ತಿರ ನೀನು ನಮ್ಮ ಶಿಷ್ಯನೆಂದು ನಾವು ನಿನ್ನ ಗುರುಗಳೂ ಎಂದು ಹೇಳಿರುವರೇ? ಗುರುವಿಗೆ ಅರಿವೇ ಇರಬಾರದು. ಇವನು ನಮ್ಮ ಶಿಷ್ಯನೆಂದು, ಇಂತಹ ಗುರುವಾಗಬೇಕು.<span></span></p>


<p class="Page-Break"> </p>
<p class="Chapter-Heading" id="toc_marker-12">10.ಭಗವತ್ಪ್ರಾಪ್ತಿಯು ಗುರುಗಳ ಅಧೀನದಲ್ಲಿ ಇಲ್ಲ</p>
<p class="Text">ಯಾವುದನ್ನು ನಾವು ಪಡೆಯಬೇಕೆಂದು ಬಯಸುತ್ತೇವೋ ಆ ಪರಮಾತ್ಮ ತತ್ತ್ವವು ಒಂದೇ ಕಡೆಯಲ್ಲಿ ಸೀಮಿತವಾಗಿಲ್ಲ, ಯಾರ ಅಧೀನದಲ್ಲಿಯೂ ಇಲ್ಲ, ಹಾಗಿದ್ದರೆ ಅದು ನಮಗೆ ಸಂತುಷ್ಟಿ ನೀಡಬಲ್ಲುದೇ? ಪರಮಾತ್ಮ ತತ್ತ್ವವಾದರೋ ಸಕಲ ಪ್ರಾಣಿಗಳಿಗೆ ನಿತ್ಯ ಪ್ರಾಪ್ತವಾಗಿದೆ. ಆ ಪರಮಾತ್ಮತತ್ತ್ವವನ್ನು ತಿಳಿದಿರುವ ಮಹಾತ್ಮರು ಗುರುಗಳಾಗುವುದಿಲ್ಲ. ಫೀಸು (ಕಾಣಿಕೆ) ತೆಗೆದುಕೊಳ್ಳುವುದಿಲ್ಲ. ಬದಲಿಗೆ ಎಲ್ಲರನ್ನೂ ವಿಶಾಲಗೊಳಿಸುತ್ತಾರೆ. ಗುರು ಆಗದಿರುವವರು ತತ್ತ್ವದ ಮಾತನ್ನು ತಿಳಿಸುವಂತೆ ಗುರುವಾದವರು ತಿಳಿಸಲಾರರು.</p>
<p class="Text para-style-override-2">ಒಪ್ಪಂದ ಮಾಡುವ ವ್ಯಕ್ತಿ ಗುರುವಾಗಲಾರನು. ಮೊದಲು ನಮ್ಮ ಶಿಷ್ಯನಾಗು, ಮತ್ತೆ ನಾವು ಭಗವತ್ಪ್ರಾಪ್ತಿಯ ದಾರಿ ತೋರಿಸುವೆನು ಎಂದು ಹೇಳುವವರು ಭಗವಂತನನ್ನು ಮಾರಾಟಮಾಡುವವರಂತೇ ಆಗಿದ್ದಾರೆ. ಯಾವುದೇ ವಸ್ತುವು ಎಷ್ಟು ಮೂಲ್ಯದಲ್ಲಿ ಸಿಗುವುದೋ, ಅದು ವಾಸ್ತವವಾಗಿ ಆ ಮೂಲ್ಯದಿಂದ ಕಡಿಮೆ ಬೆಲೆಯುಳ್ಳದ್ದಾಗಿದೆ. ಯಾವುದೇ ಗಡಿಯಾರ ನೂರು ರೂಪಾಯಿಗಳಲ್ಲಿ ಸಿಕ್ಕಿದರೆ ಅದನ್ನು ಪಡೆಯಲು ಅಂಗಡಿಯವನಿಗೆ ನೂರು ರೂಪಾಯಿ ತಗಲುವುದಿಲ್ಲ. ಒಂದೊಮ್ಮೆ ಗುರುವನ್ನಾಗಿಸಿಕೊಂಡು ಯಾವುದಾದರೂ ವಸ್ತು ಸಿಕ್ಕಿದರೆ ಅದು ಗುರುವಿನಿಂದ ಕಡಿಮೆ ಬೆಲೆಯದ್ದು ಅರ್ಥಾತ್ ಗುರುಗಳಿಂದ ದುರ್ಬಲವಾದೀತು. ಮತ್ತೆ ಅವನಿಂದ ನಮಗೆ ಭಗವಂತನು ಹೇಗೆ ದೊರೆಯಬಲ್ಲನು? ಭಗವಂತನು ಅಮೂಲ್ಯನಾಗಿದ್ದಾನೆ. ಅಮೂಲ್ಯವಸ್ತು ಮೌಲ್ಯವಿಲ್ಲದೆ ಸಿಗುತ್ತದೆ ಹಾಗೂ ಯಾವ ವಸ್ತು ಮೌಲ್ಯದಿಂದ ಸಿಗುತ್ತದೋ, ಅದು ಮೌಲ್ಯಕ್ಕಿಂತ ದುರ್ಬಲವಾಗಿರುತ್ತದೆ. ಅದಕ್ಕಾಗಿ ಯಾರಾದರೂ ನನ್ನ ಶಿಷ್ಯನಾಗು ಎಂದು ಹೇಳಿದರೆ - ನಾನು ಒಂದು ಮಾತು ಹೇಳುತ್ತೇನೆ. ಅಲ್ಲಿ ಕೈ ಮುಗಿದುಬಿಡಬೇಕು. ಯಾರೋ ಕಾಲನೇಮಿ ಇದ್ದಾನೆ ಎಂದು ತಿಳಿಯಬೇಕು. ಕೃತ್ರಿಮ ಗುರುವಾದ ಕಾಲನೇಮಿ ರಾಕ್ಷಸನು ಹನುಮಂತನಲ್ಲಿ ‘ಸ್ನಾನಮಾಡಿ ಬೇಗನೇ ಬಾ. ನಿನಗೆ ಜ್ಞಾನದ ದೀಕ್ಷೆಯನ್ನು ಕೊಡುವೆನು’ ಎಂದು ಹೇಳಿದ್ದನು (ಮಾನಸ-ಲಂಕಾ-57/4). ಅವನ ರಹಸ್ಯ ಬಯಲಾದಾಗ ಹನುಮಂತನು ‘ಮೊದಲಿಗೆ ಗುರುದಕ್ಷಿಣೆ ಪಡೆಯಿರಿ, ನಂತರ ಮಂತ್ರ ಕೊಡಿರಿ’ ಎಂದು ಹೇಳಿ ಬಾಲದಿಂದ ಅವನನ್ನು ಸುತ್ತಿ ನೆಲಕ್ಕೆ ಅಪ್ಪಳಿಸಿದನು.<span></span></p>


<p class="Page-Break"> </p>
<p class="Chapter-Heading" id="toc_marker-13">11. ಶ್ರೇಯಸ್ಸಿನ ಪ್ರಾಪ್ತಿಯಲ್ಲಿ ತನ್ನ ದೃಢತೆಯೇ ಕಾರಣ </p>
<p class="Text">ಭಗವಂತನು ಗೀತೆಯಲ್ಲಿ ಸ್ಪಷ್ಟವಾಗಿ ಹೇಳಿರುವನು -</p>
<p class="Shlok">ಉದ್ಧರೇದಾತ್ಮನಾತ್ಮಾನಂ ನಾತ್ಮಾನಮವಸಾದಯೇತ್ ।</p>
<p class="Shlok">ಆತ್ಮೈವ ಹ್ಯಾತ್ಮನೋ ಬಂಧುರಾತ್ಮೈವರಿಪುರಾತ್ಮನಃ ॥</p>
<p class="TXT-Right">(ಗೀತೆ 6/5)</p>
<p class="Text">‘‘ತನ್ನ ಮೂಲಕ ತನ್ನನ್ನು ಸಂಸಾರಸಾಗರದಿಂದ ಉದ್ಧಾರಮಾಡಿಕೊಳ್ಳಲಿ ಮತ್ತು ತನ್ನನ್ನು ಅಧೋಗತಿಗೆ ಕೊಂಡೊಯ್ಯದಿರಲಿ. ಏಕೆಂದರೆ ಈ ಮನುಷ್ಯನು ತನಗೆ ತಾನೇ ಮಿತ್ರನೂ, ಮತ್ತು ತನಗೆ ತಾನೇ ಶತ್ರುವೂ ಆಗಿದ್ದಾನೆ.’’</p>
<p class="Text">ತಾತ್ಪರ್ಯ ತನ್ನ ಉದ್ಧಾರ ಮತ್ತು ಪತನದಲ್ಲಿ ಮನುಷ್ಯನು ಸ್ವತಃ ಕಾರಣನಾಗಿದ್ದಾನೆ, ಬೇರೆ ಯಾರೂ ಅಲ್ಲ. ಭಗವಂತನು ಮನುಷ್ಯ ಶರೀರವನ್ನು ಕೊಟ್ಟಿರುವನು. ಜೊತೆಗೆ ಅವನ ಶ್ರೇಯಸ್ಸಿನ ಸಾಮಗ್ರಿಯನ್ನು ಪೂರ್ಣವಾಗಿ ಕೊಟ್ಟಿರುವನು. ಅದಕ್ಕಾಗಿ ತನ್ನ ಶ್ರೇಯಸ್ಸಿಗಾಗಿ ಬೇರೆಯವರ ಅವಶ್ಯಕತೆ ಇಲ್ಲ.</p>
<p class="Text">ಗುರು, ಸಂತರು ಹಾಗೂ ಭಗವಂತನೂ ಕೂಡ ಮನುಷ್ಯನು ಸ್ವತಃ ಇವರ ಮೇಲೆ ಶ್ರದ್ಧೆ-ವಿಶ್ವಾಸವಿಟ್ಟರೆ, ಅವರನ್ನು ಸ್ವೀಕರಿಸಿದರೆ, ಅವರಿಗೆ ಸಮ್ಮುಖನಾದರೆ, ಅವರ ಆಜ್ಞೆಯನ್ನು ಪಾಲಿಸಿದರೆ, ಆಗಲೇ ಅವರು ಉದ್ಧಾರಮಾಡುತ್ತಾರೆ. ಮನುಷ್ಯನು ಅವರನ್ನು ಸ್ವೀಕರಿಸದಿದ್ದರೆ ಅವರು ಹೇಗೆ ಉದ್ಧಾರಮಾಡಬಲ್ಲರು? ಮಾಡಲಾರರು. ಸ್ವತಃ ಶಿಷ್ಯನಾಗದೆ ಗುರುವು ಏನು ಮಾಡಬಲ್ಲನು? ಇನ್ನೊಬ್ಬನು ಊಟವನ್ನೇನೋ ಕೊಡಬಹುದು. ಆದರೆ ಹಸಿವು ಸ್ವಂತಕ್ಕೆ ಇರಬೇಕಲ್ಲ! ಸ್ವಂತಕ್ಕೆ ಹಸಿವು ಇಲ್ಲದಿದ್ದರೆ ಬೇರೆಯವರು ಕೊಟ್ಟಿರುವ ಉತ್ತಮ ಭೋಜನವು ಏನು ಉಪಯೋಗ? ಹೀಗೆಯೇ ಸ್ವಂತಕ್ಕೆ ಬಯಕೆ-ಪ್ರೀತಿ ಇಲ್ಲದಿದ್ದರೆ ಗುರುಗಳ, ಸಂತರ, ಮಹಾತ್ಮರ ಉಪದೇಶದ ಉಪಯೋಗವೇನು?</p>
<p class="Text">ಗುರು, ಸಂತ ಮತ್ತು ಭಗವಂತ ಇವರ ಅಭಾವವೆಂದಿಗೂ ಆಗುವುದಿಲ್ಲ. ಅನೇಕ ದೊಡ್ಡ-ದೊಡ್ಡ ಸಂತರು ಆಗಿಹೋದರು, ಆಚಾರ್ಯರು ಆಗಿಹೋದರು, ಗುರುಗಳಾಗಿ ಹೋದರು. ಭಗವಂತನ ಅವತಾರಗಳಾಗಿ ಹೋದುವು. ಆದರೆ ಇಂದಿನವರೆಗೆ ನಮ್ಮ ಉದ್ಧಾರವಾಗಲಿಲ್ಲ. ಇದರಿಂದ ನಾವೇ ಅವರನ್ನು ಸ್ವೀಕರಿಸಲಿಲ್ಲವೆಂಬುದು ಸಿದ್ಧವಾಗುತ್ತದೆ. ಆದ್ದರಿಂದ ನಮ್ಮ ಉದ್ಧಾರ ಮತ್ತು ಪತನದಲ್ಲಿ ನಾವೇ ಕಾರಣರಾಗಿದ್ದೇವೆ. ಯಾರೂ ತನ್ನ ಉದ್ಧಾರದಲ್ಲಿ ಹಾಗೂ ಪತನದಲ್ಲಿ ಇನ್ನೊಬ್ಬರನ್ನು ಕಾರಣವೆಂದು ತಿಳಿಯುತ್ತಾನೋ, ಅವನ ಉದ್ಧಾರ ಖಂಡಿತವಾಗಿ ಆಗಲಾರದು.</p>
<p class="Text">ವಾಸ್ತವವಾಗಿ ಮನುಷ್ಯನು ತನಗೇ-ತಾನೇ ಗುರುವಾಗಿದ್ದಾನೆ <span class="char-style-override-3">‘ಆತ್ಮನೋ ಗುರುರಾತ್ಮೈವ ಪುರುಷಸ್ಯ ವಿಶೇಷತಃ’</span> (ಶ್ರೀಮದ್ಭಾ 11/7/20). ಅದಕ್ಕಾಗಿ ಉಪದೇಶವನ್ನು ತನಗೇ ಕೊಡಬೇಕು. ಇತರರಲ್ಲಿ ಕೊರತೆಯನ್ನು ಕಾಣದೆ, ತನ್ನಲ್ಲೇ ಕೊರತೆಯನ್ನು ನೋಡಬೇಕು ಮತ್ತು ಅದನ್ನು ದೂರಮಾಡುವ ಪ್ರಯತ್ನ ಮಾಡಬೇಕು. ಅವನು ತನಗೆ-ತಾನೇ ಗುರುವಾಗಲಿ, ತಾನೇ-ತನ್ನ ನೇತಾರನಾಗಲಿ ಹಾಗೂ ತಾನೇ-ತನಗೆ ಶಾಸಕನಾಗಲಿ. ತಾತ್ಪರ್ಯ ವಾಸ್ತವವಾಗಿ ಶ್ರೇಯಸ್ಸು ಗುರುವಿನಿಂದ ಆಗುವುದಿಲ್ಲ, ಈಶ್ವರನಿಂದಲೂ ಆಗುವುದಿಲ್ಲ; ಬದಲಿಗೆ ನಮ್ಮ ಪ್ರಾಮಾಣಿಕ ದೃಢತೆಯಿಂದ ಆಗುತ್ತದೆ. ಸ್ವಂತಕ್ಕೆ ಪ್ರೀತಿ-ಇಚ್ಛೆ ಇಲ್ಲದಿದ್ದರೆ ಭಗವಂತನೂ ಶ್ರೇಯಸ್ಸನ್ನು ಮಾಡಲಾರನು. ಒಂದೊಮ್ಮೆ ಮಾಡಿಬಿಡುತ್ತಿದ್ದರೆ ನಾವು ಇಂದಿನವರೆಗೆ ಶ್ರೇಯಸ್ಸಿನಿಂದ ಏಕೆ ವಂಚಿತರಾಗಿರುತ್ತಿದ್ದೆವು? ಗುರುವಿನದಾಗಲೀ, ಸಂತ-ಮಹಾತ್ಮರದಾಗಲೀ, ಭಗವಂತನದಾಗಲಿ ಅಭಾವವಿಲ್ಲ. ಅಭಾವ ನಮ್ಮ ದೃಢತೆಯದೇ ಆಗಿದೆ. ಶ್ರೇಯಸ್ಸಿನ ಪ್ರಾಪ್ತಿಯು ಗುರುವಿನ ಅಧೀನವಿಲ್ಲ, ಸಂತ-ಮಹಾತ್ಮರ ಅಧೀನದಲ್ಲಿಲ್ಲ, ಭಗವಂತನ ಅಧೀನದಲ್ಲಿಯೂ ಇಲ್ಲ. ಇದಾದರೋ ಸ್ವಯಂ ತನ್ನ ಅಧೀನದಲ್ಲೇ ಇದೆ. ನಮ್ಮ ದೃಢತೆಯಿಲ್ಲದೆ ಸರ್ವಶಕ್ತಿವಂತನಾದ ಭಗವಂತನೇ ನಮ್ಮ ಶ್ರೇಯಸ್ಸನ್ನು ಮಾಡಲಾರನೆಂದಾಗ ಮತ್ತೆ ಮನುಷ್ಯರಲ್ಲಿ ನಮ್ಮ ಶ್ರೇಯಸ್ಸನ್ನು ಮಾಡುವ ಶಕ್ತಿಯಿದೆಯೇ? ನಮ್ಮಲ್ಲಿ ದೃಢತೆ ಇಲ್ಲದಿದ್ದರೆ, ಲಕ್ಷ-ಕೋಟಿ ಗುರುಗಳನ್ನು ಮಾಡಿಕೊಂಡರೂ ಶ್ರೇಯಸ್ಸು ಆಗಲಾರದು. ನಮ್ಮ ಹೃದಯದಲ್ಲಿ ನಿಜವಾದ ದೃಢತೆ-ಪ್ರೀತಿ ಇದ್ದರೆ ಗುರುಗಳೂ ಸಿಗುವರು, ಸಂತರೂ ಸಿಗುವರು, ಭಗವಂತನೂ ಕೂಡ ಸಿಕ್ಕಿಬಿಡುವನು, ಒಳ್ಳೆಯ ಪುಸ್ತಕಗಳು ಸಿಗಬಹುದು, ಜ್ಞಾನವೂ ಸಿಗಬಹುದು. ಹೇಗೆ ಸಿಗಬಹುದು, ಯಾವ ರೀತಿಯಿಂದ ಸಿಗಬಹುದು. ಇದು ಭಗವಂತನೇ ಬಲ್ಲನು! ಮರದಲ್ಲಿ ಹಣ್ಣು ಮಾಗಿ ಸಿದ್ಧವಾದಾಗ ಗಿಳಿಯು ಬಂದು ಅದನ್ನು ಕೊಕ್ಕಿನಿಂದ ಕುಟುಕುತ್ತದೆ. ಹೀಗೆಯೇ ನಾವು ನಿಜವಾಗಿ ಶಿಷ್ಯರಾದರೆ, ನಿಜವಾದ ಗುರುಗಳು ಸ್ವತಃ ನಮ್ಮ ಬಳಿಗೆ ಬರುವರು. ಶಿಷ್ಯನಿಗೆ ಗುರುವಿನ ಎಷ್ಟು ಆವಶ್ಯಕತೆ ಇರುತ್ತದೋ ಅದಕ್ಕಿಂತ ಹೆಚ್ಚು ಗುರುವಿಗೆ ಶಿಷ್ಯನ ಆವಶ್ಯಕತೆ ಇರುತ್ತದೆ. ನಮ್ಮಲ್ಲಿ ನಿಜವಾದ ದೃಢತೆ ಇದ್ದರೆ ಯಾರಾದರೂ ಕಪಟಿ ಗುರುವು ಸಿಕ್ಕಿದರೂ ಭಗವಂತನು ಅವನನ್ನು ಬಿಡಿಸಿಬಿಡುವನು. ನಮ್ಮನ್ನು ಯಾರೂ ತಡೆಯಲಾರರು. ಯಾರೊಳಗೆ ತನ್ನ ಉದ್ಧಾರದ ದೃಢತೆ ಇರುತ್ತದೋ ಅವನು ಎಲ್ಲಿಯೂ ಸಿಕ್ಕಿಹಾಕಿಕೊಳ್ಳಲಾರನು ಇದು ನಿಯಮವಾಗಿದೆ. ನಿಜವಾದ ಜಿಜ್ಞಾಸುವಿಗೆ ನಿಜವಾದ ಸತ್ಸಂಗ ದೊರೆತರೆ ಅವನು ಅದನ್ನು ಕೂಡಲೇ ಹಿಡಿದುಕೊಳ್ಳುವನು.</p>
<p class="Text">ನೀವು ನಿಮ್ಮ ಉದ್ಧಾರವನ್ನು ಬಯಸುವಿರಾದರೆ ಅದರಲ್ಲಿ ಯಾರು ಬಾಧಕರಾಗಬಲ್ಲರು? ನೀವು ನಿಮ್ಮ ಉದ್ಧಾರವನ್ನು ಬಯಸುವುದಿಲ್ಲವಾದರೆ ನಿಮ್ಮ ಉದ್ಧಾರ ಯಾರು ಮಾಡಬಲ್ಲರು? ಎಷ್ಟೇ ಒಳ್ಳೆಯ ಗುರುವಿರಲೀ, ಸಂತರಿರಲೀ, ಆದರೆ ನಿಮ್ಮ ಇಚ್ಛೆ ಇಲ್ಲದೆ ಯಾರೂ ನಿಮ್ಮ ಉದ್ಧಾರ ಮಾಡಲಾರರು. ನೀವು ತಮ್ಮ ಉದ್ಧಾರಕ್ಕಾಗಿ ಸಿದ್ಧರಾದರೆ ಸಂತ-ಮಹಾತ್ಮರೇ ಅಲ್ಲ, ಕಳ್ಳರೂ ಕೂಡ ನಿಮಗೆ ಸಹಾಯಮಾಡುವರು. ದುಷ್ಟನೂ ಕೂಡ ನಿಮ್ಮ ಸೇವೆ ಮಾಡುವನು. ಸಿಂಹ, ಸರ್ಪ ಮುಂತಾದವುಗಳೂ ಕೂಡ ತಮ್ಮ ಸೇವೆ ಮಾಡುವರು. ಇಷ್ಟೇ ಅಲ್ಲ ಜಗತ್ತೇ ನಿಮ್ಮ ಸೇವೆಗೆ ಸಿದ್ಧವಾದೀತು.</p>
<p class="Text">ನಾನು ಎಷ್ಟೋ ಬಾರಿ ನೋಡಿದ್ದೇನೆ ನಿಜವಾದ ಹೃದಯದಿಂದ ಭಗವಂತನಲ್ಲಿ ತೊಡಗಿದ ವ್ಯಕ್ತಿಗೆ ಯಾರಾದರೂ ದುಃಖಕೊಟ್ಟರೆ, ಆ ದುಃಖವೂ ಅವನ ಉನ್ನತಿಯಲ್ಲಿ ಸಹಾಯಕವಾಗಿ ಹೋಗುತ್ತದೆ. ಇತರರು ಅವನಿಗೆ ದುಃಖ ಕೊಡಬೇಕೆಂಬ ಬಯಕೆಯಿಂದ ಕೆಲಸ ಮಾಡಿದರೆ ಅವನಿಗೇ ಒಳಿತೇ ಆಗುತ್ತದೆ. ಇಷ್ಟೇ ಅಲ್ಲ, ಯಾರು ಭಗವಂತನನ್ನು ಒಪ್ಪಿಕೊಳ್ಳುವುದಿಲ್ಲವೋ ಅವನಲ್ಲಿಯೂ ಕೂಡ ತನ್ನ ಶ್ರೇಯಸ್ಸಿಗಾಗಿ ದೃಢತೆ-ಪ್ರೀತಿ ಉಂಟಾದರೆ ಅವನ ಶ್ರೇಯಸ್ಸೂ ಕೂಡ ಆಗಿಹೋಗುವುದು.</p>
<p class="Text">ಶ್ರೀಮಂತರು ಕೆಲಸಮಾಡಲು ಆಳುಗಳನ್ನಿಟ್ಟುಕೊಳ್ಳುತ್ತಾರೆ. ಪೂಜೆಮಾಡಲು ಬ್ರಾಹ್ಮಣರನ್ನು ಗೊತ್ತುಪಡಿಸುವರು. ಆದರೆ ಭೋಜನಮಾಡಲು ಮತ್ತು ಔಷಧಸೇವನೆಗೆ ಯಾರೂ ಆಳುಗಳನ್ನು, ಬ್ರಾಹ್ಮಣರನ್ನು ಇಟ್ಟುಕೊಳ್ಳುವುದಿಲ್ಲ. ಹಸಿವಾದಾಗ ಊಟವನ್ನು ತಾನೇ ಸ್ವತಃ ಮಾಡಬೇಕಾಗುತ್ತದೆ. ರೋಗಿಯಾದಾಗ ಸ್ವತಃ ತಾನೇ ಔಷಧಿ ಕುಡಿಯಬೇಕಾಗುತ್ತದೆ. ರೊಟ್ಟಿಯು ಸ್ವತಃ ತಿನ್ನುವುದರಿಂದ ಹಸಿವೆ ಇಂಗುತ್ತದೆ, ಔಷಧಿ ಸ್ವತಃ ಕುಡಿಯುವುದರಿಂದ ರೋಗವು ವಾಸಿಯಾಗುತ್ತದೆ ಎಂದಾಗ ಶ್ರೇಯಸ್ಸು ತನ್ನ ದೃಢತೆ ಇಲ್ಲದಿದ್ದರೆ ಹೇಗಾದೀತು? ನೀವು ತತ್ಪರರಾಗಿ ಭಗವಂತನಲ್ಲಿ ತೊಡಗಿರಿ. ಹಾಗಾದರೆ ಗುರು, ಸಂತರು, ಭಗವಂತ ಎಲ್ಲರೂ ನಿಮಗೆ ಸಹಾಯ ಮಾಡಲು ಸಿದ್ಧರಿದ್ದಾರೆ. ಆದರೆ ಶ್ರೇಯಸ್ಸನ್ನಾದರೋ ಸ್ವತಃ ಮಾಡಿಕೊಳ್ಳಬೇಕು. ಅದಕ್ಕಾಗಿ ಗುರುಗಳು ನಮ್ಮ ಶ್ರೇಯಸ್ಸು ಮಾಡಿಬಿಡುವರು ಇದು ಪೂರ್ಣವಾದ ವಂಚನೆಯಾಗಿದೆ.</p>
<p class="Text para-style-override-2">ತಾಯಿಯು ಎಷ್ಟೇ ದಯಾಳುವಾಗಿದ್ದರೂ ನಿಮಗೆ ಹಸಿವಿಲ್ಲದಿದ್ದರೆ ಅವಳು ಹೇಗೆ ಊಟಮಾಡಿಸಬಲ್ಲಳು? ಹೀಗೆಯೇ ನಿಮ್ಮಲ್ಲಿ ತನ್ನ ಶ್ರೇಯಸ್ಸಿನ ಉತ್ಕಂಠತೆ ಇಲ್ಲದಿದ್ದರೆ ಭಗವಂತನು ಪರಮ ದಯಾಳುವಾಗಿದ್ದರೂ ಏನು ಮಾಡಬಲ್ಲನು? ವಸ್ತ್ರಾಪಹಾರದ ಸಮಯದಲ್ಲಿ ದ್ರೌಪದಿಯು ಭಗವಂತನನ್ನು ಕರೆದರೆ ವಸ್ತ್ರರೂಪದಿಂದ ಪ್ರಕಟನಾದನು. ಆದರೆ ದ್ಯೂತದಲ್ಲಿ ಸೋಲುವಾಗ ಯುಧಿಷ್ಠಿರನು ಭಗವಂತನನ್ನು ಕರೆಯಲೇ ಇಲ್ಲ, ಎಂದಾಗ ಅವನು ಏಕೆ ಬರುವನು? ಯುಧಿಷ್ಠಿರನು ಹದಿಮೂರು ವರ್ಷಗಳವರೆಗೆ ವನದಲ್ಲಿ ದುಃಖ ಅನುಭವಿಸಿದನು. ತಾಯಿ ಕುಂತಿಯು ಭಗವಾನ್ ಶ್ರೀಕೃಷ್ಣನಲ್ಲಿ ಕೇಳಿದಳು ಕೃಷ್ಣಾ! ನಿನಗೆ ಪಾಂಡವರ ಮೇಲೆ ದಯೆ ಬರುವುದಿಲ್ಲವೇ? ಭಗವಂತನೆಂದನು ಅತ್ತೆ! ನಾನೇನು ಮಾಡಲಿ? ಯುಧಿಷ್ಠಿರನು ದ್ಯೂತದಲ್ಲಿ ರಾಜ್ಯ-ಧನ-ಸಂಪತ್ತು ಮುಂತಾದವುಗಳೆಲ್ಲ ಪಣಕ್ಕಿಟ್ಟನು. ಆದರೆ ನನ್ನನ್ನು ಸ್ಮರಿಸಲೇ ಇಲ್ಲವಲ್ಲ!<span></span></p>


<p class="Page-Break"> </p>
<p class="Chapter-Heading" id="toc_marker-14">12. ಭಗವಂತನು ಎಲ್ಲರ ಗುರುವಾಗಿದ್ದಾನೆ </p>
<p class="Text">ಭಗವಂತನು ಜಗತ್ತಿಗೆ ಗುರುವಾಗಿದ್ದಾನೆ -</p>
<p class="Shlok">‘ಕೃಷ್ಣಂ ವಂದೇ ಜಗದ್ಗುರುಮ್’</p>
<p class="Shlok">‘ಜಗದ್ಗುರುಂ ಚ ಶಾಶ್ವತಮ್’ </p>
<p class="TXT-Right">(ಮಾನಸ-ಅರಣ್ಯ-4/9)</p>
<p class="Text">ಅವನು ಕೇವಲ ಗುರುವೇ ಅಲ್ಲ, ಎಲ್ಲ ಗುರುಗಳಿಗೂ ಪರಮ ಗುರುವಾಗಿದ್ದಾನೆ.</p>
<p class="Shlok">‘ಸ ಈಶಃ ಪರಮೋ ಗುರೋರ್ಗುರುಃ’ </p>
<p class="TXT-Right">(ಶ್ರೀಮದ್ಭಾ-8/24/48)</p>
<p class="Shlok">‘ತ್ವಮಸ್ಯ ಪೂಜ್ಯಶ್ಚ ಗುರುರ್ಗರಿಯಾನ್’</p>
<p class="TXT-Right">(ಗೀತೆ-11/43)</p>
<p class="Text">ರಾಜಾಸತ್ಯವ್ರತನು ಭಗವಂತನಲ್ಲಿ ಹೇಳುತ್ತಾನೆ -</p>
<p class="Shlok">ಅಚಕ್ಷುರಂಧಸ್ಯ ಯಥಾಗ್ರಣೀಃ ಕೃತ-</p>
<p class="Shlok"> ಸ್ತಥಾ ಜನಸ್ಯಾವಿದುಷೋಽಬುಧೋ ಗುರುಃ ।</p>
<p class="Shlok">ತ್ವಮರ್ಕದೃಕ್ ಸರ್ವದೃಶಾಂ ಸಮೀಕ್ಷಣೋ</p>
<p class="Shlok"> ವೃತೋ ಗುರುರ್ನಃ ಸ್ವಗತಿಂ ಬುಭುತ್ಸತಾಮ್ ॥</p>
<p class="TXT-Right">(ಶ್ರೀಮದ್ಭಾ-8/24/50)</p>
<p class="Text">ಕುರುಡನಾದವನು ಕಣ್ಣಿಲ್ಲದವನನ್ನು ತನಗೆ ದಾರಿತೋರಿಸುವವನಾಗಿ ಮಾಡಿಕೊಂಡಂತೆಯೇ, ಅಜ್ಞಾನಿ ಜೀವರು ಅಜ್ಞಾನಿಯನ್ನೇ ತನ್ನ ಗುರುವಾಗಿಸಿಕೊಳ್ಳುತ್ತಾರೆ. ನೀನು ಸೂರ್ಯನಂತೆ ಸ್ವಯಂ ಪ್ರಕಾಶ ಹಾಗೂ ಸಮಸ್ತ ಇಂದ್ರಿಯಗಳ ಪ್ರೇರಕನಾಗಿರುವೆ. ಆತ್ಮತತ್ತ್ವದ ಜಿಜ್ಞಾಸುಗಳಾದ ನಾವು ನಿನ್ನನ್ನೇ ಗುರುವನ್ನಾಗಿ ಸ್ವೀಕರಿಸುವೆವು.</p>
<p class="Text">ಭಕ್ತರಾಜ ಪ್ರಹ್ಲಾದನು ಹೇಳುತ್ತಾನೆ -</p>
<p class="Shlok">ಶಾಸ್ತಾ ವಿಷ್ಣುರಶೇಷಸ್ಯ ಜಗತೋ ಯೋ ಹೃದಿ ಸ್ಥಿತಃ ।</p>
<p class="Shlok">ತಮೃತೇ ಪರಮಾತ್ಮಾನಂ ತಾತ ಕಃ ಕೇನ ಶಾಸ್ಯತೇ ॥</p>
<p class="TXT-Right">(ವಿಷ್ಣುಪು-1/17/20)</p>
<p class="Text">ಹೃದಯದಲ್ಲಿ ನೆಲೆಸಿರುವ ಭಗವಾನ್ ವಿಷ್ಣುವೇ ಸಮಸ್ತ ಜಗತ್ತಿಗೆ ಉಪದೇಶಕನಾಗಿದ್ದಾನೆ. ಅಯ್ಯಾ! ಆ ಪರಮಾತ್ಮನನ್ನು ಬಿಟ್ಟು ಬೇರೆಯವರು ಯಾರಿಗಾದರೂ ಏನಾದರೂ ಕಲಿಸಬಲ್ಲರೇ? ಕಲಿಸಲಾರರು.</p>
<p class="Text">ಭಗವಂತನು ಜಗತ್ತಿಗೆ ಗುರುವಾಗಿದ್ದಾನೆ ಹಾಗೂ ನಾವೂ ಜಗತ್ತಿನೊಳಗೇ ಇದ್ದೇವೆ. ಅದಕ್ಕಾಗಿ ವಾಸ್ತವವಾಗಿ ನಾವು ಗುರುವಿಲ್ಲದವರಲ್ಲ. ನಾವು ನಿಜವಾದ ಮಹಾನ್ ಗುರುವಿನ ಶಿಷ್ಯರಾಗಿದ್ದೇವೆ. ಕಲಿಯುಗದ ಗುರುಗಳಿಂದ ದೊಡ್ಡ ಅಪಾಯ ಇದೆ, ಆದರೆ ಜಗದ್ಗುರು ಭಗವಂತನಿಂದ ಯಾವುದೇ ಅಪಾಯವಿಲ್ಲ; ಕೇವಲ ಲಾಭವೇ-ಲಾಭವಾಗಿದೆ, ನಷ್ಟವು ಇಲ್ಲವೇ ಇಲ್ಲ. ಅದಕ್ಕಾಗಿ ಭಗವಂತನನ್ನು ಗುರುವಾಗಿಸಿಕೊಂಡು, ಅವನ ಗೀತೆಯನ್ನು ಓದಿರಿ, ಅದಕ್ಕನುಸಾರ ತನ್ನ ಜೀವನವನ್ನು ರೂಢಿಸಿಕೊಳ್ಳಿ. ಇದರಿಂದ ನಿಶ್ಚಯವಾಗಿ ನಮ್ಮ ಶ್ರೇಯಸ್ಸು ಆಗಿಹೋದೀತು. ಕೃಷ್ಣ, ರಾಮ, ಶಂಕರ, ಹನುಮಂತ, ಗಣಪತಿ, ಸೂರ್ಯ ಮುಂತಾದವರಲ್ಲಿ ಯಾರನ್ನಾದರೂ ತನ್ನ ಗುರುವೆಂದು ತಿಳಿಯಬಹುದು. ಗಜೇಂದ್ರನು ಹೇಳಿರುವನು- </p>
<p class="Shlok">ಯಃ ಕಶ್ಚನೇಶೋ ಬಲಿನೋಽಂತಕೋರಗಾತ್</p>
<p class="Shlok"> ಪ್ರಚಂಡವೇಗಾದಭಿದಾವತೋ ಭೃಶಮ್ ।</p>
<p class="Shlok">ಭೀತಂ ಪ್ರಪನ್ನಂ ಪರಿಪಾತಿ ಯದ್ಭಯಾನ್</p>
<p class="Shlok"> ಮೃತ್ಯುಃ ಪ್ರಧಾವತ್ಯರಣಂ ತಮೀಮಹಿ ॥</p>
<p class="TXT-Right">(ಶ್ರೀಮದ್ಭಾ-8/2/33)</p>
<p class="Text">ಯಾರೋ ಈಶ್ವರನು - ಪ್ರಚಂಡವೇಗದಿಂದ ಓಡುತ್ತಿರುವ ಅತ್ಯಂತ ಬಲಿಷ್ಠವಾದ ಕಾಲರೂಪೀ ಸರ್ಪಕ್ಕೆ ಭಯಗೊಂಡು ಶರಣು ಬಂದಿರುವವನನ್ನು ರಕ್ಷಿಸುತ್ತಾನೋ ಮತ್ತು ಯಾರಿಗೆ ಭಯಗೊಂಡು ಮೃತ್ಯುವೂ ಕೂಡ ಓಡುತ್ತಿದೆಯೋ, ಅಂತಹವನಿಗೆ ನಾನು ಶರಣಾಗುತ್ತೇನೆ.</p>
<p class="Text">ಗಜೇಂದ್ರನ ಮಾತಿನ ತಾತ್ಪರ್ಯ - ಈಶ್ವರನು ಹೇಗಿದ್ದಾನೆ? ಅವನ ಹೆಸರೇನು? - ಇದೆಲ್ಲ ನಾನು ತಿಳಿಯುತ್ತಿಲ್ಲ, ಆದರೆ ಯಾರೋ ಈಶ್ವರನಿದ್ದಾನೆ, ಅವನಿಗೆ ನಾನು ಶರಣಾಗುತ್ತೇನೆ. ಹೀಗೆ ನಾವೂ ಕೂಡ ಈಶ್ವರನಿಗೆ ಶರಣಾದರೆ ಅವನೇ ಗುರುವನ್ನು ಕಳಿಸಿಕೊಡುವನು ಅಥವಾ ಸ್ವಯಂ ಗುರುವೇ ಆಗುವನು.</p>
<p class="Text">ನಾವು ಭಗವಂತನ ಅಂಶರಾಗಿದ್ದೇವೆ - <span class="char-style-override-3">‘ಮಮೈವಾಂಶೋ </span><span class="char-style-override-3">ಜೀವಲೋಕೇ’</span> (ಗೀತೆ 15/7); ಆದ್ದರಿಂದ ನಮಗೆ ಗುರು, ತಂದೆ-ತಾಯಿ ಮುಂತಾದವರು ಅವನೇ ಆಗಿದ್ದಾನೆ. ವಾಸ್ತವವಾಗಿ ನಾವು ಗುರುವಿನೊಂದಿಗೆ ಸಂಬಂಧ ಬೆಳೆಸಬಾರದು, ಭಗವಂತನೊಂದಿಗೇ ಸಂಬಂಧ ಜೋಡಿಸಿಕೊಳ್ಳಬೇಕು. ಭಗವಂತನೊಂದಿಗೆ ಸಂಬಂಧ ಬೆಳೆಸಿಕೊಡುವವನೇ ನಿಜವಾದ ಗುರುವಾಗುತ್ತಾನೆ. ಭಗವಂತನೊಂದಿಗೆ ಸಂಬಂಧ ಬೆಳೆಸಿಕೊಳ್ಳಲು ಯಾರ ಸಲಹೆಯ ಅವಶ್ಯಕತೆ ಇಲ್ಲ. ಭಗವಂತನೊಂದಿಗೆ ಎಲ್ಲ ಜೀವರಿಗೆ ಸ್ವತಂತ್ರ ಸಂಬಂಧವಿದೆ. ಅದರಲ್ಲಿ ಯಾರೇ ಮಧ್ಯವರ್ತಿಗಳ (ಎಜೆಂಟರ) ಅವಶ್ಯಕತೆಯಿಲ್ಲ. ನಾವು ಮೊದಲು ಗುರುವಾಗಿಸಿಕೊಂಡು ಮತ್ತೆ ಗುರುವು ನಮ್ಮ ಸಂಬಂಧವನ್ನು ಭಗವಂತನೊಂದಿಗೆ ಏರ್ಪಡಿಸಿದರೆ, ಭಗವಂತನು ನಮ್ಮಿಂದ ಒಂದು ತಲೆಮಾರು ದೂರವಾದನು. ನಾವು ಮೊದಲಿನಿಂದಲೇ ನೇರವಾಗಿ ಸಂಬಂಧವನ್ನು ಜೋಡಿಸಿಕೊಂಡರೆ ನಡುವೆ ಮಧ್ಯವತಿಯ ಅವಶ್ಯಕತೆಯೇ ಇಲ್ಲ. ಮುಕ್ತಿಯು ನಾವು ಬಯಸದಿದ್ದರೂ ಕಡ್ಡಾಯವಾಗಿ ಬಂದೀತು -</p>
<p class="Text">ಅದಕ್ಕಾಗಿ ಭಗವಂತನು ಗೀತೆಯಲ್ಲಿ ಹೇಳುತ್ತಾನೆ -</p>
<p class="Shlok">ಮನ್ಮನಾ ಭವ ಮದ್ಭಕ್ತೋ ಮದ್ಯಾಜೀ ಮಾಂ ನಮಸ್ಕುರು ।</p>
<p class="TXT-Right">(ಗೀತೆ 9/34; 18/65)</p>
<p class="Text">ನೀನು ನನ್ನ ಭಕ್ತನಾಗು, ನನ್ನಲ್ಲಿ ಮನಸ್ಸುಳ್ಳವನಾಗು, ನನ್ನನ್ನು ಪೂಜಿಸುವವನಾಗು ಮತ್ತು ನನಗೆ ನಮಸ್ಕರಿಸು.</p>
<p class="Shlok">ಸರ್ವ ಧರ್ಮಾನ್ ಪರಿತ್ಯಜ್ಯ ಮಾಮೇಕಂ ಶರಣಂ ವ್ರಜ ।</p>
<p class="TXT-Right">(ಗೀತೆ 18/66)</p>
<p class="Text para-style-override-2">‘ಸಮಸ್ತ ಧರ್ಮಗಳ ಆಶ್ರಯವನ್ನು ಬಿಟ್ಟು ನೀನು ಕೇವಲ ನನಗೆ ಶರಣು ಬಾ.’ ಭಗವಂತನು ಗುರುವಾಗದೆಯೇ ತನಗೆ ಶರಣು ಬರಲು ಹೇಳಿರುವನು.<span></span></p>


<p class="Page-Break"> </p>
<p class="Chapter-Heading" id="toc_marker-15">13. ಜಗದ್ಗುರು ಭಗವಂತನ ಔದಾರ್ಯ</p>
<p class="Text">ಭಗವಂತನಲ್ಲಿ ಅನಂತಗುಣಗಳಿವೆ, ಅದರ ಅಂತ್ಯವನ್ನು ಯಾರೂ ತಿಳಿಯಲಾರರು. ಇಂದಿನವರೆಗೆ ಭಗವಂತನ ಗುಣಗಳನ್ನು ಶಾಸ್ತ್ರದಲ್ಲಿ ಎಷ್ಟು ವರ್ಣಿಸಲ್ಪಟ್ಟಿದೆಯೋ, ಮಹಾತ್ಮರು ಎಷ್ಟು ವರ್ಣಿಸಿರುವರೋ, ಅವೆಲ್ಲವನ್ನು ಸೇರಿಸಿದರೂ ಅದು ಅರ್ಧಂಬರ್ಧವೇ ಆಗಿರುತ್ತದೆ. ಭಗವಂತನ ಪರಮಭಕ್ತ ಗೋಸ್ವಾಮಿಜೀಯವರೂ ಹೇಳುತ್ತಾರೆ <span class="char-style-override-3">‘ರಾಮು ನ ಸಕಹಿ ನಾಮ ಗುಣ ಗಾಈ’</span> (ಮಾನಸ, ಬಾಲ-26/4). ತನ್ನ ಶಕ್ತಿಯನ್ನು ಸ್ವತಃ ಭಗವಂತನೂ ಕೂಡ ತಿಳಿಯನು ಎಂದು ಸಂತರವಾಣಿಯಲ್ಲಿ ಬಂದಿದೆ. ಇಂತಹ ಅನಂತ ಗುಣಗಳುಳ್ಳ ಭಗವಂತನಲ್ಲಿ ಸರ್ವಜ್ಞತೆ, ಸರ್ವಸಮರ್ಥತೆ ಮತ್ತು ಸರ್ವಸುಹೃತ್ತತೆ ಕನಿಷ್ಟ ಈ ಮೂರು ಗುಣಗಳಿವೆ. ತಾತ್ಪರ್ಯ ಭಗವಂತನಂತೆ ಯಾರೂ ಸರ್ವಜ್ಞರಿಲ್ಲ. ಯಾರೂ ಸರ್ವಸಮರ್ಥರಿಲ್ಲ, ಯಾರೂ ಸರ್ವಸುಹೃದ್ (ಪರಮದಯಾಳು)ರೂ ಇಲ್ಲ. ಇಂತಹ ಭಗವಂತನು ಇರುವಾಗಲೂ ನೀವು ದುಃಖ ಪಡುತ್ತಿರುವಿರಿ, ನಿಮ್ಮ ಮುಕ್ತಿಯು ಆಗಲಿಲ್ಲ, ಹಾಗಿರುವಾಗ ಗುರುವು ನಿಮ್ಮನ್ನು ಮುಕ್ತಗೊಳಿಸಬಲ್ಲನೇ? ಗುರುವು ಭಗವಂತನಿಗಿಂತಲೂ ಹೆಚ್ಚು ಸರ್ವಜ್ಞ, ಸರ್ವಶಕ್ತಿವಂತ, ದಯಾಳು ಆಗಿರುವನೇ? ಕೇವಲ ಮೋಸವಲ್ಲದೆ ಬೇರೇನೂ ಇಲ್ಲ. ನಿಮ್ಮೊಳಗೆ ತನ್ನ ಶ್ರೇಯಸ್ಸಿನ ಅಭಿಲಾಷೆ ಜಾಗ್ರತವಾಗುವ ತನಕ ಭಗವಂತನೂ ಕೂಡ ನಿಮ್ಮ ಶ್ರೇಯಸ್ಸನ್ನು ಮಾಡಲಾರನು, ಎಂದಾಗ ಗುರು ಹೇಗೆ ಮಾಡಬಲ್ಲನು?</p>
<p class="Text">ನಿಮಗೆ ಗುರುವಿನಲ್ಲಿ, ಸಂತ-ಮಹಾತ್ಮರಲ್ಲಿ ಕಂಡುಬರುವ ವಿಶೇಷತೆಯೂ ಅವರ ಸ್ವಂತದ ವಿಶೇಷತೆಯಾಗಿರದೆ ಭಗವಂತನಿಂದಲೇ ಬಂದುದಾಗಿದೆ ಹಾಗೂ ನೀವು ಒಪ್ಪಿಕೊಂಡದ್ದಾಗಿದೆ. ಯಾರೇ ಮಿಠಾಯಿ ತಯಾರಿಸಿದರೆ ಅದರಲ್ಲಿನ ಸಿಹಿ ಸಕ್ಕರೆಯದಾಗಿರುತ್ತದೆ. ಹಾಗೆಯೇ ವಿಶೇಷತೆ ಕಂಡುಬರುವಲ್ಲಿ ಅದೆಲ್ಲವೂ ಭಗವಂತನದೇ ಆಗಿದೆ. ಭಗವಂತನು ಗೀತೆಯಲ್ಲಿ ಹೇಳಿರುವನು -</p>
<p class="Shlok">ಯದ್ಯದ್ವಿಭೂತಿಮತ್ಸತ್ತ್ವಂ ಶ್ರೀಮದೂರ್ಜಿತಮೇವ ವಾ ।</p>
<p class="Shlok">ತತ್ತದೇವಾವಗಚ್ಛ ತ್ವಂ ಮಮ ತೇಜೋಽಂಶಸಂಭವಮ್ ॥</p>
<p class="TXT-Right">(ಗೀತೆ 10/41)</p>
<p class="Text">‘ಯಾವ-ಯಾವುದು ವಿಭೂತಿಯುಕ್ತವಾಗಿವೆಯೋ ಅರ್ಥಾತ್ ಐಶ್ವರ್ಯ ಯುಕ್ತವಾದ, ಕಾಂತಿಯುಕ್ತವಾದ ಮತ್ತು ಶಕ್ತಿಯುಕ್ತವಾದ ವಸ್ತುಗಳಿವೆಯೋ ಅವೆಲ್ಲವನ್ನು ನೀನು ನನ್ನ ತೇಜಸ್ಸಿನ ಅಂಶದ ಅಭಿವ್ಯಕ್ತಿಯೆಂದೇ ತಿಳಿ.’</p>
<p class="Text">ಭಗವಂತನಲ್ಲಿ ವಿರೋಧ ಮಾಡುವ ರಾಕ್ಷಸರಿಗೂ ಕೂಡ ಭಗವಂತನಿಂದಲೇ ಬಲ ಸಿಗುತ್ತದೆ. ಹಾಗಿರುವಾಗ ಭಗವಂತನ ಭಜನೆ ಮಾಡುವವರಿಗೆ ಭಗವಂತನಿಂದ ಬಲ ಸಿಗಲಾರದೇ? ನೀವು ಭಗವಂತನಿಗೆ ಸಮ್ಮುಖರಾಗಿರಿ, ಆಗ ಕೋಟಿ ಜನ್ಮಗಳ ಪಾಪಗಳು ನಾಶವಾಗಿ ಹೋದಾವು. ಆದರೆ ನೀವು ಸಮ್ಮುಖರಾಗದಿದ್ದರೆ ಪಾಪಗಳು ಹೇಗೆ ನಾಶವಾದಾವು? ಭಗವಂತನು ತನ್ನ ಶತ್ರುಗಳಿಗೂ ಶಕ್ತಿಯನ್ನು ಕೊಡುತ್ತಾನೆ, ಪ್ರೇಮಿಗಳಿಗೂ ಶಕ್ತಿಯನ್ನು ಕೊಡುತ್ತಾನೆ, ಉದಾಸೀನರಿಗೂ ಶಕ್ತಿಯನ್ನು ಕೊಡುತ್ತಾನೆ. ಭಗವಂತನು ರಚಿಸಿದ ಈ ಪೃಥಿವಿಯು ದುಷ್ಟ-ಸಜ್ಜನ, ಆಸ್ತಿಕ-ನಾಸ್ತಿಕ, ಪಾಪೀ-ಪುಣ್ಯಾತ್ಮ ಹೀಗೆ ಎಲ್ಲರಿಗೂ ವಾಸಿಸಲು ಸ್ಥಾನಕೊಡುತ್ತದೆ. ಅವನಿಂದ ರಚಿತವಾದ ಅನ್ನವು ಎಲ್ಲರ ಹಸಿವು ಇಂಗಿಸುತ್ತದೆ. ಅವನು ನಿರ್ಮಿಸಿದ ನೀರು ಎಲ್ಲರ ಬಾಯಾರಿಕೆ ಇಂಗಿಸುತ್ತದೆ. ಅವನ ಗಾಳಿಯು ಎಲ್ಲರಿಗೂ ಉಸಿರಾಡಲು ಸಿಗುತ್ತದೆ. ಅತಿ ದುಷ್ಟನಿಗೂ, ಅತಿ ಪಾಪಿಗೂ ಕೂಡ ಭಗವಂತನ ದಯೆ ಸಮಾನವಾಗಿರುತ್ತದೆ. ನಾವು ಮನೆಯಲ್ಲಿ ಒಂದೇ ವಿದ್ಯುದ್ದೀಪವನ್ನು ಹಚ್ಚಿದರೆ ಅದರ ಬಾಡಿಗೆ ಕೊಡಬೇಕಾಗುತ್ತದೆ, ಆದರೆ ಭಗವಂತನು ನಿರ್ಮಿಸಿದ ಸೂರ್ಯ-ಚಂದ್ರರು ಎಂದಾದರೂ ಬಾಡಿಗೆ ಕೇಳಿರುವರೇ? ನೀರಿನ ಒಂದು ನಲ್ಲಿ ಇದ್ದರೆ ಹಣ ಕೊಡಬೇಕಾಗುತ್ತದೆ. ಆದರೆ ಭಗವಂತನು ನಿರ್ಮಿಸಿದ ನದಿಗಳು ಹಗಲು-ರಾತ್ರಿ ಹರಿಯುತ್ತಿವೆ. ಅವು ಎಂದಾದರೂ ಹಣ ಕೇಳಿವೆಯೇ? ವಾಸಿಸಲು ಸ್ವಲ್ಪವೇ ನೆಲ ಪಡೆದರೂ ಅದರ ಬೆಲೆ ಕೊಡಬೇಕಾಗುತ್ತದೆ. ಆದರೆ ಭಗವಂತನು ವಾಸಿಸಲು ಇಷ್ಟು ದೊಡ್ಡ ಭೂಮಿಯನ್ನು ಕೊಟ್ಟಿರುವನು. ಅದರ ಬಾಡಿಗೆ ಕೇಳಿರುವನೇ? ಒಂದು ವೇಳೆ ಅದರ ಬಾಡಿಗೆ ಕೇಳಿದರೆ ಕೊಡುವ ಶಕ್ತಿ ಯಾರಿಗಿದೆ? ಅವನಿಂದ ರಚಿತವಾದ ಪೃಥಿವಿಯೇ ಇಷ್ಟು ಉದಾರವಾಗಿರುವಾಗ ಅವನು ಸ್ವತಃ ಎಷ್ಟು ಉದಾರನಾಗಿರಬಹುದು!</p>
<p class="Text">ಒಂದು ಕಥೆ ಇದೆ ಓರ್ವ ಸಜ್ಜನನು ಏಕಾದಶೀ ವ್ರತ ಮಾಡಿ, ದ್ವಾದಶಿಯ ದಿನ ಯಾರನ್ನಾದರೂ ಕರೆದು ಭೋಜನ ಮಾಡಿಸಿ ಪಾರಣೆ ಮಾಡಬೇಕಾಗಿತ್ತು. ಆದರೆ ಯಾರೂ ಸಿಗಲಿಲ್ಲ. ಮಳೆ ಬೀಳುತ್ತಿತ್ತು. ಹುಡುಕುವಾಗ ಕೊನೆಗೆ ಒಬ್ಬ ಮುದುಕನಾದ ಸಾಧುವು ಸಿಕ್ಕಿದನು. ಅವನನ್ನು ಊಟಕ್ಕಾಗಿ ಮನೆಗೆ ಕರೆತಂದು ಅವನನ್ನು ಕುಳ್ಳಿರಿಸಿ ಊಟವನ್ನು ಬಡಿಸಿದನು. ಆ ಸಾಧುವು ಕೂಡಲೇ ಉಣ್ಣತೊಡಗಿದನು. ಆಗ ಆ ಸಜ್ಜನನು ಸ್ವಾಮಿ! ತಾವು ಭಗವಂತನಿಗೆ ನೈವೇದ್ಯ ಮಾಡಲಿಲ್ಲ! ಆಗ ಆ ಸಾಧು ಕೇಳಿದ ಭಗವಂತ ಎಂದರೆ ಯಾರು? ನೀನಾದರೋ ಮೂರ್ಖನಾಗಿರುವೆ, ಎಂದು ತಿಳಿಯುತ್ತಿಲ್ಲವೇ? ಇದನ್ನು ಕೇಳಿದ ಸಜ್ಜನನು ಊಟದೆಲೆಯನ್ನು ಸೆಳೆದು ಕೊಂಡು ಹೇಳಿದನು ‘ಭಗವಂತನು ಏನೂ ಅಲ್ಲವಾದರೆ ನೀನು ಯಾರಾಗಿದ್ದಿ? ನಾನು ಭಗವಂತನ ನೆಪದಿಂದ ನಿಮಗೆ ಊಟ ಕೊಟ್ಟಿರುವೆನು.’ ಆಗಲೇ ಆಕಾಶವಾಣಿಯಾಯಿತು ‘ಎಲೈ ಸಜ್ಜನನೇ! ನನ್ನನ್ನು ನಿಂದಿಸುತ್ತಾ-ನಿಂದಿಸುತ್ತಾ ಈ ಸಾಧು ಮುದುಕನಾಗಿರುವನು. ಆದರೆ ಇಂದಿನವರೆಗೆ ನಾನು ಇವನಿಗೆ ಊಟಕೊಡುತ್ತಾ ಇದ್ದೇನೆ. ನೀನು ಒಂದು ಹೊತ್ತು ಕೂಡ ಊಟ ಕೊಡಲಾರದೆ ನನ್ನ ಭಕ್ತನೆಂದು ಹೇಳಿಸಿಕೊಳ್ಳುವೆಯಲ್ಲ! ನಾನು ಊಟ ಕೊಡದಿದ್ದರೆ ಇವನು ಇಷ್ಟುದಿನ ಬದುಕುತ್ತಿದ್ದನೇ?’ ಆಕಾಶವಾಣಿಯನ್ನು ಕೇಳಿ ಅವನಿಗೆ ತುಂಬಾ ನಾಚಿಕೆಯಾಯಿತು. ಮತ್ತೆ ಆ ಸಾಧುವಿನಲ್ಲಿ ಕ್ಷಮೆಯಾಚಿಸಿ ಅವನಿಗೆ ಪ್ರೀತಿಯಿಂದ ಊಟ ಮಾಡಿಸಿದನು.</p>
<p class="Shlok">ಐಸೆ ಕೋ ಉದಾರ ಜಗ ಮಾಹೀ<span class="char-style-override-4">ಂ</span> </p>
<p class="Shlok">ಬಿನು ಸೇವಾ ಜೋ ದ್ರವೈ ದೀನ ಪರ, </p>
<p class="Shlok">ರಾಮ ಸರಿಸ ಕೋಉ ನಾಹೀ<span class="char-style-override-4">ಂ</span> ॥</p>
<p class="TXT-Right">(ವಿನಯಪತ್ರಿಕೆ 162)</p>
<p class="Text">ಇಂತಹ ಪರಮ ಉದಾರ ಭಗವಂತನು ಇರುವಾಗ ನಾವು ದುಃಖ ಪಡುತ್ತಿದ್ದೇವೆ ಹಾಗೂ ಗುರುಗಳು ನಮ್ಮನ್ನು ಸುಖಿಯಾಗಿಸುವರು, ನಮ್ಮ ಉದ್ಧಾರ ಮಾಡಿ ಬಿಡುವರು ಇದು ಎಂತಹ ಮೋಸವಾಗಿದೆ. ತನ್ನ ಉದ್ಧಾರಕ್ಕಾಗಿ ನಾವು ಸಿದ್ಧರಾದರೆ ಸಾಕು, ಇಷ್ಟೇ ಅವಶ್ಯಕತೆಯಿದೆ.</p>
<p class="Text">ಭಗವಂತನು ಅತ್ಯಂತ ದಯಾಳುವಾಗಿದ್ದಾನೆ. ಅವನು ಎಲ್ಲರಿಗೂ ಜೀವನ ನಿರ್ವಾಹದ ವ್ಯವಸ್ಥೆ ಮಾಡಿರುವನಾದರೆ ಶ್ರೇಯಸ್ಸಿನ ವ್ಯವಸ್ಥೆ ಮಾಡಲಾರನೇ? ಅದಕ್ಕಾಗಿ ನೀವು ನಿಜವಾದ ಹೃದಯದಿಂದ ತನ್ನ ಶ್ರೇಯಸ್ಸಿನ ಇಚ್ಛೆಯನ್ನು ಬೆಳೆಸಿಕೊಳ್ಳಬೇಕು ಮತ್ತು ಭಗವಂತನಲ್ಲಿ ಪ್ರಾರ್ಥಿಸಿರಿ ‘ಹೇ ನಾಥಾ! ನನ್ನ ಶ್ರೇಯಸ್ಸಾಗಲಿ, ಉದ್ಧಾರವಾಗಲೀ. ಶ್ರೇಯಸ್ಸು ಏನಾಗುತ್ತದೆ ಎಂಬುದನ್ನು ನಾನು ಅರಿಯೆ, ಆದರೆ ನಾನು ಎಲ್ಲಿಯೂ ಸಿಕ್ಕಿಹಾಕಿಕೊಳ್ಳದೆ, ಎಂದೆಂದಿಗೂ ಸುಖಿಯಾಗಿರಲಿ. ಓ ಸ್ವಾಮಿ! ನಾನೇನು ಮಾಡಲಿ?’ ಭಗವಂತನು ನಿಜವಾದ ಪ್ರಾರ್ಥನೆಯನ್ನು ಖಂಡಿತವಾಗಿ ಕೇಳುವನು.</p>
<p class="Text">ನಮಗೆ ನಮ್ಮ ಶ್ರೇಯಸ್ಸಿನ ಚಿಂತೆಗಿಂತಲೂ ಹೆಚ್ಚಾಗಿ ಭಗವಂತನಿಗೆ ಮತ್ತು ಸಂತ ಮಹಾತ್ಮರಿಗೆ ನಮ್ಮ ಚಿಂತೆ ಇರುತ್ತದೆ. ಮಗುವಿಗೆ ಇರುವ ತನ್ನ ಚಿಂತೆಗಿಂತ ಹೆಚ್ಚು ಚಿಂತೆ ತಾಯಿಗಿರುತ್ತದೆ. ಆದರೆ ಮಗು ಇದನ್ನು ತಿಳಿಯುವುದಿಲ್ಲ.</p>
<p class="Text">ಯಾರು ನಿಜವಾದ ಹೃದಯದಿಂದ ಭಗವಂತನೆಡೆಗೆ ಸಾಗಿದಾಗ, ಅವನ ಸಹಾಯಕ್ಕಾಗಿ ಎಲ್ಲ ಸಂತ-ಮಹಾತ್ಮರು ಉತ್ಕಂಠಿತರಾಗಿರುತ್ತಾರೆ. ಸಂತರ ಹೃದಯದಲ್ಲಿ ಎಲ್ಲರ ಕಲ್ಯಾಣದ ಬಗ್ಗೆ ಅಪಾರ ದಯೆ ತುಂಬಿರುತ್ತದೆ. ಮಗು ಹಸಿದಿದ್ದರೆ ಅದಕ್ಕೆ ಅನ್ನ ಕೊಡುವ ಭಾವ ಯಾರ ಮನಸ್ಸಿನಲ್ಲಿ ಇರುವುದಿಲ್ಲ?</p>
<p class="Text para-style-override-2">ಯಾರಾದರೂ ನಿಜವಾದ ಹೃದಯದಿಂದ ತನ್ನ ಶ್ರೇಯಸ್ಸನ್ನು ಬಯಸಿದರೆ ಭಗವಂತನು ಅವಶ್ಯವಾಗಿ ಅವನ ಶ್ರೇಯಸ್ಸನ್ನು ಮಾಡುತ್ತಾನೆ. ಭಗವಂತನಂತೆ ನಮ್ಮ ಹಿತವನ್ನು ಮಾಡುವವನು ಗುರುವೂ ಕೂಡ ಇರುವುದಿಲ್ಲ.<span></span></p>


<p class="Page-Break"> </p>
<p class="Chapter-Heading" id="toc_marker-16">14. ಗುರು ವಿಷಯದಲ್ಲಿ ಪ್ರಶ್ನೋತ್ತರ</p>
<p class="Text"><span class="char-style-override-3">ಪ್ರಶ್ನೆ—</span> ಗುರುವಿಲ್ಲದೆ ಉದ್ಧಾರ ಹೇಗಾದೀತು? ಏಕೆಂದರೆ ರಾಮಾಯಣದಲ್ಲಿ <span class="char-style-override-3">‘ಗುರು ಬಿನು ಭವ </span><span class="char-style-override-3">ನಿ ತರಇ ನ ಕೋಈ’ </span>(ಮಾನಸ, ಉತ್ತರ-93/3) ಎಂದು ಬಂದಿದೆಯಲ್ಲ?</p>
<p class="Text"><span class="char-style-override-3">ಉತ್ತರ—</span> ಅದೇ ರಾಮಾಯಣದಲ್ಲಿ ಹೀಗೂ ಬಂದಿದೆ -</p>
<p class="Shlok">ಗುರು ಸಿಷ ಬರ ಅಂಧಕಾ ಲೇಖಾ ।</p>
<p class="Shlok">ಏಕ ನ ಸುನಇ ಏಕ ನಹಿ<span class="char-style-override-4">ಂ</span> ದೇಖಾ ॥</p>
<p class="Shlok">ಹರಇ ಸಿಷ್ಯ ಧನ ಸೋಕ ನ ಹರಈ ।</p>
<p class="Shlok">ಸೋ ಗುರ ಘೋರ ನರಕ ಮಹು<span class="char-style-override-4">ಂ</span> ಪರಈ ॥</p>
<p class="TXT-Right">(ಮಾನಸ, ಉತ್ತರ-99/3-4)</p>
<p class="Text">ತಾತ್ಪರ್ಯ ಕೃತ್ರಿಮ ಗುರುವಿನಿಂದ ಉದ್ಧಾರವಾಗಲಾರದು. ಮಾಡಿಕೊಂಡ ಗುರುವು ಯಾವ ಕೆಲಸವನ್ನು ಮಾಡಲಾರನು. ಯಾವುದಾದರೂ ಸಂತನ ಮಾತು ಕೇಳಿದರೆ ಆಗ ಉದ್ಧಾರವಾದೀತು. ಯಾರ ಮಾತು ಕೇಳುವುದರಿಂದ ನಮ್ಮ ಉದ್ಧಾರವಾಗುವುದೋ ಅವನೇ ನಮ್ಮ ಗುರುವಾದಾನು. ಶ್ರೀಮದ್ಭಾಗವತ ಏಕಾದಶ ಸ್ಕಂಧದಲ್ಲಿ ದತ್ತಾತ್ರೇಯರು ತನ್ನ ಇಪ್ಪತ್ತನಾಲ್ಕು ಗುರುಗಳನ್ನು ವರ್ಣಿಸಿರುವರು. ತಾತ್ಪರ್ಯ ಮನುಷ್ಯನು ಯಾರಿಂದ ಬೇಕಾದರೂ ಪಾಠ ಕಲಿತು ತನ್ನ ಉದ್ಧಾರಮಾಡಿಕೊಳ್ಳಬಲ್ಲನು. ಆದ್ದರಿಂದ ಗುರುವನ್ನು ಮಾಡಿಕೊಳ್ಳುವ ಅವಶ್ಯಕತೆಯಾಗಿರದೆ ಶಿಕ್ಷಣ ಪಡೆಯುವ ಅವಶ್ಯಕತೆಯಿದೆ. ಯಾರಿಂದ ಶಿಕ್ಷಣ ಪಡೆಯುವುದರಿಂದ, ಯಾರ ಮಾತನ್ನು ಕೇಳುವುದರಿಂದ ನಮ್ಮ ಉದ್ಧಾರವಾಗುವುದೋ, ಅವನು ಗುರುವನ್ನಾಗಿಸಿಕೊಳ್ಳದಿದ್ದರೂ ಗುರುವಾಗಿ ಹೋಗುತ್ತಾನೆ. ಮಾತು ಕೇಳದಿದ್ದರೆ ಗುರುವನ್ನಾಗಿಸಿಕೊಂಡರೂ ಕಲ್ಯಾಣವಾಗದೆ ಪಾಪವಾದೀತು, ಅಪರಾಧವಾದೀತು.</p>
<p class="Text">ಇಂದಿನಕಾಲದಲ್ಲಿ ಒಟ್ಟಿಗೆ ಅನೇಕ ಜನರಿಗೆ ದೀಕ್ಷೆ ಕೊಡುತ್ತಾರೆ ಮತ್ತು ಸಾಮೂಹಿಕವಾಗಿ ಎಲ್ಲರನ್ನು ಶಿಷ್ಯರನ್ನಾಗಿಸಿಕೊಳ್ಳುವರು. ಗುರುಗಳಲ್ಲಿ ಶಿಷ್ಯರ ಉದ್ಧಾರದ ಚಿಂತೆ ಇರುವುದಿಲ್ಲ ಹಾಗೂ ಶಿಷ್ಯನಲ್ಲಿ ತನ್ನ ಉದ್ಧಾರದ ದೃಢತೆ ಇರುವುದಿಲ್ಲ. ಗುರುವು ಶಿಷ್ಯನನ್ನು ಉದ್ಧರಿಸಲಾರನು ಮತ್ತು ಶಿಷ್ಯನು ಬೇರೆಡೆಗೆ ಹೋಗಲಾರನು. ಆದ್ದರಿಂದ ಶಿಷ್ಯರನ್ನಾಗಿಸಿ ಆ ಜನರ ಉದ್ಧಾರದಲ್ಲಿ ತಡೆಯನ್ನುಂಟುಮಾಡುವರು.</p>
<p class="Text"><span class="char-style-override-3">ಪ್ರಶ್ನೆ</span><span class="char-style-override-3">— </span>ಗುರುವಿಲ್ಲದವನ ಶ್ರೇಯಸ್ಸು ಆಗುವುದಿಲ್ಲ ಎಂಬುದು ಪ್ರಚಲಿತವಾಗಿದೆಯಲ್ಲ? ಆದ್ದರಿಂದ ಗುರುಮಾಡಿಕೊಳ್ಳುವುದು ಅವಶ್ಯಕವಾಗಲಿಲ್ಲವೇ?</p>
<p class="Text"><span class="char-style-override-3">ಉತ್ತರ—</span> ಯಾರಿಗೆ ಒಳಿತು-ಕೆಡುಕು ಇದರ ಜ್ಞಾನವಿದೆಯೋ ಅವನು ಗುರುವಿಲ್ಲದವನು ಹೇಗಾದನು? ಒಳಿತು-ಕೆಡುಕನ ಜ್ಞಾನ (ವಿವೇಕ) ಎಲ್ಲರಲ್ಲಿ ಇದೆ. ಭಗವಂತನ ನಾಮವನ್ನು ಕೊಂಡಾಡಬೇಕು, ಅವನನ್ನು ಸ್ಮರಿಸಬೇಕು, ಯಾರಿಗೂ ದುಃಖ ಕೊಡಬಾರದು ಮುಂತಾದ ಮಾತುಗಳು ಎಲ್ಲರೂ ತಿಳಿದಿರುವರು. ಈ ಮಾತುಗಳ ಜ್ಞಾನ ಅವನಿಗೆ ಯಾರಿಂದ ಉಂಟಾಯಿತೋ ಅವನೇ ಗುರುವಾದನು. ಅವರನ್ನು ತಿಳಿಯಲಿ, ತಿಳಿಯದಿರಲಿ; ಒಪ್ಪಲಿ-ಒಪ್ಪದಿರಲಿ.</p>
<p class="Text">ಯಾರೋ ಗುರುವನ್ನೇನೋ ಮಾಡಿಕೊಂಡನು, ಆದರೆ ಗುರುವಿನ ಮಾತು ಕೇಳಲಿಲ್ಲ. ಅವನೇ ಗುರುವಿಲ್ಲದವನು. ಅವನ ಅಪರಾಧವಾಗುತ್ತದೆ. ಯಾರು ಗುರುವನ್ನೇ ಮಾಡಿಕೊಳ್ಳಲಿಲ್ಲವೋ ಅವನಿಗೆ ಅಪರಾಧವೆಲ್ಲಿಯದು?</p>
<p class="Text">ಗುರುವನ್ನು ಮಾಡಿಕೊಂಡರೆ ಶ್ರೇಯಸ್ಸು ಆಗಿ ಹೋದೀತು ಎಂಬುದು ಯಾವುದೇ ವಿಧಾನವಿಲ್ಲ. ಶ್ರೇಯಸ್ಸು ತನ್ನ ದೃಢತೆಯಿಂದ ಆಗುತ್ತದೆ, ಗುರು ಮಾಡಿಕೊಳ್ಳುವುದರಿಂದ ಅಲ್ಲ.</p>
<p class="Text">ಭಗವಂತನು ಜಗತ್ತಿನ ಗುರುವಾಗಿದ್ದಾನೆ <span class="char-style-override-3">‘ಕೃಷ್ಣಂ ವಂದೇ ಜಗದ್ಗುರುಮ್’.</span> ನೀವು ಜಗತ್ತಿನ ಹೊರಗಿಲ್ಲವಲ್ಲ, ಹಾಗಿರುವಾಗ ನೀವು ಗುರುವಿಲ್ಲದವರು ಹೇಗಾದಿರಿ? ಅದಕ್ಕಾಗಿ ಒಳ್ಳೆಯ ಸಂತರ-ಮಹಾತ್ಮರ ಸತ್ಸಂಗಮಾಡಿರಿ, ಅವರ ಮಾತನ್ನು ಅನುಷ್ಠಾನದಲ್ಲಿ ತನ್ನಿರಿ. ಗುರು-ಶಿಷ್ಯರ ಸಂಬಂಧ ಜೋಡಿಸುವುದು ಸರಿಯಲ್ಲ. ನಿಜವಾಗಿ ಜೀವನ್ಮುಕ್ತ, ತತ್ತ್ವಜ್ಞ, ಭಗವತ್ಪ್ರೇಮಿ ಮಹಾತ್ಮ ಇವರು ಶ್ರೇಯಸ್ಸಿನ ಮಾತನ್ನು ಹೇಳುತ್ತಾರೆ, ಆದರೆ ಶಿಷ್ಯರನ್ನಾಗಿಸಿಕೊಳ್ಳುವುದಿಲ್ಲ. ಅವರನ್ನು ಗುರುವಾಗಿಸಿಕೊಳ್ಳದೆ ಅವರ ಮಾತನ್ನು ಕೇಳಿದಷ್ಟು ಲಾಭವೇನೋ ಅವಶ್ಯವಾದೀತು ಮತ್ತು ಯಾವುದೇ ಮಾತನ್ನು ಕೇಳದಿದ್ದರೂ ಪಾಪ ತಟ್ಟಲಾರದು. ಆದರೆ ಗುರು ಹೇಳಿದ ಮಾತನ್ನು ಕೇಳದಿದ್ದರೆ ಪಾಪವೇ ಅಲ್ಲ, ಅಪರಾಧವೂ ಆದೀತು.</p>
<p class="Text"><span class="char-style-override-3">ಪ್ರಶ್ನೆ— </span>ಗುರುವಿನಿಂದ ಮಂತ್ರಪಡೆದರೆ ಅದರಲ್ಲಿ ಶಕ್ತಿ ಬರುತ್ತದೆ ಎಂದು ಹೇಳುತ್ತಾರಲ್ಲ?</p>
<p class="Text"><span class="char-style-override-3">ಉತ್ತರ—</span> ಮಂತ್ರಕೊಡುವವನಲ್ಲಿ ಶಕ್ತಿಯಿದ್ದರೆ ಮಾತ್ರ ಅವರು ಕೊಟ್ಟ ಮಂತ್ರದಲ್ಲಿ ಶಕ್ತಿ ಬಂದೀತು. ಯಾರಲ್ಲಿ ಸ್ವತಃ ಶಕ್ತಿ ಇಲ್ಲವೋ, ಅವರು ಕೊಟ್ಟ ಮಂತ್ರದಲ್ಲಿ ಶಕ್ತಿ ಹೇಗೆ ಬಂದೀತು? ಅನುಭವೀ ಸಂತನ ವಚನಗಳು ಆನೆಯ ಹಲ್ಲಿನಂತಿರುತ್ತವೆ. ಅದು ಅಜ್ಞಾನರೂಪವಾದ ಬಾಗಿಲನ್ನು ಮುರಿದುಬಿಡುತ್ತದೆ. ಆನೆಯು ತನ್ನ ಹಲ್ಲುಗಳಿಂದ ಕೋಟೆಯ ಬಾಗಿಲನ್ನು ಮುರಿದುಬಿಡುತ್ತದೆ. <br/>ಆದರೆ ಆನೆಯಿಲ್ಲದೆ ಕೇವಲ ಅದರ ಹಲ್ಲುಗಳಿಂದ ಯಾರೂ ಬಾಗಿಲನ್ನು ಮುರಿಯಲಾರರು. ಕಾರಣ ವಾಸ್ತವವಾಗಿ ಶಕ್ತಿ ಆನೆಯಲ್ಲಿ ಇದೆ. ಕೇವಲ ಅದರ ಹಲ್ಲುಗಳಲ್ಲಿ ಇಲ್ಲ. ಹೀಗೆಯೇ ಶಕ್ತಿಯು ಸಂತನ ಅನುಭವದಲ್ಲಿರುತ್ತದೆ, ಕೇವಲ ಅವರ ವಚನಗಳಲ್ಲಿ ಇಲ್ಲ.</p>
<p class="Text">ಇಂದಿನಕಾಲದಲ್ಲಿ ಗುರುವಾಗುವುದು, ತನ್ನ ಸಂಪ್ರದಾಯದ ಗುಂಪುಕಟ್ಟುವ ಶೋಕಿ ಇರುತ್ತದೆ, ಆದರೆ ಜೀವಿಯ ಶ್ರೇಯಸ್ಸು ಉಂಟಾಗಲೀ ಈ ಕಡೆಗೆ ಲಕ್ಷ್ಯ ಕಡಿಮೆ ಇರುತ್ತದೆ. ತನ್ನ ಸಂಪ್ರದಾಯಕ್ಕನುಸಾರ ಮಂತ್ರ ಕೊಡುವುದರಿಂದ ತನ್ನ ಗುಂಪು ಬೆಳೆಯುತ್ತದೆ. ಆದರೆ ತತ್ತ್ವಪ್ರಾಪ್ತಿಯಲ್ಲಿ ಕಷ್ಟವಾಗುತ್ತದೆ. ತನ್ನ ಶ್ರದ್ಧೆ, ವಿಶ್ವಾಸ, ರುಚಿ, ಯೋಗ್ಯತೆಗನುಸಾರವಾಗಿ ಸಾಧನೆ ಮಾಡಿದರೆ ತತ್ತ್ವ ಪ್ರಾಪ್ತಿಯಾಗುತ್ತದೆ. ಎಲ್ಲ ಉಪಾಸನೆಗಳೂ ಸರಿಯಾಗಿಯೇ ಇವೆ. ಆದರೆ ಯಾವ ಉಪಾಸನೆಯು ಸ್ವಾಭಾವಿಕವಾಗಿರುತ್ತದೋ, ಅದು ನಿಜವಾಗಿರುತ್ತದೆ ಮತ್ತು ಯಾವುದು ಮಾಡಲಾಗುತ್ತದೋ ಅದು ಕೃತಕವಾಗುತ್ತದೆ. ಇಂದಿನ ಕಾಲದಲ್ಲಿ ಸಾಧನೆ ಮಾಡುವವರ ಮುಂದೆ ದೊಡ್ಡ ತೊಂದರೆ ಇದೆ. ಗುರುಗಳು ಕೃಷ್ಣ-ಮಂತ್ರವನ್ನು ಕೊಟ್ಟರು, ಆದರೆ ನಮಗೆ ರಾಮಮಂತ್ರದಲ್ಲಿ ಮನಸ್ಸು ರಮಿಸುತ್ತದೆ, ಈಗೇನು ಮಾಡುವುದು. ಈ ವಿಷಯದಲ್ಲಿ ನನ್ನ ಸೂಚನೆ ಇಷ್ಟೇ ನಿಮಗೆ ರಾಮಮಂತ್ರದಲ್ಲೇ ರುಚಿ, ಶ್ರದ್ಧೆ ವಿಶ್ವಾಸ ಇದ್ದರೆ ರಾಮ-ಮಂತ್ರವನ್ನೇ ಜಪಿಸಬೇಕು. ಗುರುಗಳು ಬೇರೆ ಮಂತ್ರವನ್ನು ಹೇಳಿದ್ದರೆ ಒಂದು ಮಾಲೆ (108) ಜಪ ಮಾಡಬಹುದು. ಆದರೆ ಬೇರೆ ಸಮಯದಲ್ಲಿ ತನ್ನ ರುಚಿಯಿದ್ದ ಮಂತ್ರವನ್ನೇ ಜಪಿಸಬೇಕು. ಸ್ವತಃ ಸ್ವಾಭಾವಿಕ ರುಚಿಯಿರುವ ಉಪಾಸನೆಯೇ ಸಿದ್ಧವಾಗುತ್ತದೆ. ಮೇಲಿನಿಂದ ಹೇರಿದ ಉಪಾಸನೆಯು ಬೇಗನೇ ಸಿದ್ಧವಾಗುವುದಿಲ್ಲ.</p>
<p class="Text">ಯಾವ ಮಂತ್ರದಲ್ಲಿ ನಿಮಗೆ ಶ್ರದ್ಧಾಭಾವವು ಹೆಚ್ಚಿದೆಯೋ, ಆ ಮಂತ್ರದಲ್ಲಿ ತಾನಾಗಿ ಶಕ್ತಿ ಬಂದುಬಿಡುತ್ತದೆ. ಕಾರಣ ಮೂಲದಲ್ಲಿರುವ ಶಕ್ತಿಯು ಪರಮಾತ್ಮನದಾಗಿದೆ, ಯಾವುದೇ ವ್ಯಕ್ತಿಯದಲ್ಲ. ಅಗಸ್ತ್ಯ, ವಿಶ್ವಾಮಿತ್ರ ಮುಂತಾದ ದೊಡ್ಡ-ದೊಡ್ಡ ಋಷಿ ಮುನಿಗಳಲ್ಲಿ ಇದ್ದ ಶಕ್ತಿಯು ಅವರಿಗೆ ಗುರುಗಳಿಂದ ದೊರೆಯದೆ, ತನ್ನ ತಪಸ್ಸಿನ ಕಾರಣ ಭಗವಂತನಿಂದ ಪ್ರಾಪ್ತವಾಗಿತ್ತು. ಭಗವಂತನ ಶಕ್ತಿ ಸರ್ವತ್ರವಾಗಿದೆ, ನಿತ್ಯವಾಗಿದೆ ಹಾಗೂ ಎಲ್ಲರಿಗಾಗಿ ಇದೆ. ಅದರಲ್ಲಿ ಯಾರ ಪಕ್ಷಪಾತವೂ ಇಲ್ಲ. ಯಾರು ಬಯಸುವರೋ ಅವರು ಆ ಶಕ್ತಿಯನ್ನು ಪಡೆಯಬಲ್ಲರು.</p>
<p class="Text"><span class="char-style-override-3">ಪ್</span><span class="char-style-override-3">ರಶ್ನೆ—</span> ಗುರುವಿಲ್ಲದೆ ಕುಂಡಲಿನೀ ಹೇಗೆ ಜಾಗ್ರತವಾದೀತು?</p>
<p class="Text"><span class="char-style-override-3">ಉತ್</span><span class="char-style-override-3">ತರ—</span> ಕುಂಡಲಿನಿ ಜಾಗ್ರತವಾಗುವುದರಿಂದ ಪರಮಾತ್ಮನ ಪ್ರಾಪ್ತಿಯಾಗುವುದಿಲ್ಲ, ಶ್ರೇಯಸ್ಸು ಉಂಟಾಗುವುದಿಲ್ಲ. ಮಲಗಿರುವ ಸರ್ಪಿಣಿಯನ್ನು ಕೆಣಕಿದರೆ ಮುಕ್ತಿ ಉಂಟಾದೀತೇನು? ಶ್ರೀಶರಣಾನಂದ ಮಹರಾಜರ ಬಳಿ ಯಾರೋ ಕೇಳಿದರು ಕುಂಡಲಿನೀ ವಿಷಯದಲ್ಲಿ ತಾವು ಏನು ತಿಳಿದಿದ್ದೀರಿ. ಅವರು ಉತ್ತರಿಸಿದರು ಕುಂಡಲಿನಿಯ ಜೊತೆಗೆ ನಮಗೆ ಸಂಬಂಧವೇ ಇಲ್ಲ ಎಂಬುದನ್ನು ನಾವು ತಿಳಿಯುತ್ತೇವೆ. ಕುಂಡಲಿನಿ ಮಲಗಿರಲಿ ಅಥವಾ ಎಚ್ಚರಗೊಳ್ಳಲಿ, ಅದರೊಂದಿಗೆ ನಮಗೇನು ಪ್ರಯೋಜನ? ಕುಂಡಲಿನಿಯು ಶರೀರದಲ್ಲಿದೆ, ಸ್ವರೂಪದಲ್ಲಿ ಇಲ್ಲ. ಆದ್ದರಿಂದ ಕುಂಡಲಿನಿಯು ಎಚ್ಚರಗೊಳ್ಳುವುದರಿಂದ ಸಾಧಕನು ಶರೀರದಿಂದ ಅತೀತ ಹೇಗಾದಾನು? ಶರೀರದಿಂದ ಅತೀತನಾಗದೆ ಶ್ರೇಯಸ್ಸು ಹೇಗಾದೀತು? ಶ್ರೇಯಸ್ಸಾದರೋ ಶರೀರದಿಂದ ಸರ್ವಥಾ ಸಂಬಂಧ ವಿಚ್ಛೇದವಾದಾಗಲೇ ಆಗುತ್ತದೆ.</p>
<p class="Text"><span class="char-style-override-3">ಪ್ರಶ್ನೆ—</span> ಕೆಲವು ಜನರಿಗೆ ಗುರುಗಳ ಮೂಲಕ ಕುಂಡಲಿನೀ ಜಾಗರಣ ಮುಂತಾದ ಅಲೌಕಿಕ ಅನುಭೂತಿಗಳು ಆಗುತ್ತವಲ್ಲ! ಅವೇನು?</p>
<p class="Text"><span class="char-style-override-3">ಉತ್ತರ— </span>ಅಂತಹ ಚಮತ್ಕಾರವಾದರೋ ಆಗುತ್ತದೆ. ಆದರೆ ಅದರಿಂದ ಶ್ರೇಯಸ್ಸು ಆಗುವುದಿಲ್ಲ. ಶ್ರೇಯಸ್ಸಾದರೋ ಜಡತೆ(ಶರೀರದಿಂದ)ಯಿಂದ ಮೇಲೇರಿದಾಗಲೇ ಆಗುತ್ತದೆ.</p>
<p class="Text"><span class="char-style-override-3">ಪ್</span><span class="char-style-override-3">ರಶ್ನೆ— </span>ನಾವು ಗುರುಗಳಿಂದ ಮಾಲೆ ತೆಗೆದುಕೊಂಡಿದ್ದೇವೆ, ಆದರೆ ಈಗ ಅವರಲ್ಲಿ ಶ್ರದ್ಧೆ ಉಳಿಯಲಿಲ್ಲ. ಹಾಗಾದರೆ ಆ ಮಾಲೆಯನ್ನು ಅವರಿಗೆ ಹಿಂದಕ್ಕೆ ಕೊಡಬೇಕೇ?</p>
<p class="Text"><span class="char-style-override-3">ಉತ್ತರ— </span>ಮಾಲೆಯನ್ನು ಹಿಂದಕ್ಕೆ ಕೊಡಲು ನಾನು ಎಂದಿಗೂ ಹೇಳುವುದಿಲ್ಲ. ಪ್ರತಿದಿನ ಒಂದು ಮಾಲೆ ಗುರುಮಂತ್ರವನ್ನು ಜಪಿಸಿರಿ, ಉಳಿದ ಸಮಯದಲ್ಲಿ ನಿಮಗೆ ಶ್ರದ್ಧೆಯಿರುವ ಮಂತ್ರವನ್ನು ಜಪಿಸಿರಿ ಮತ್ತು ಸತ್ಸಂಗ ಮಾಡಿರೆಂದೇ ನಾನು ನಿಮಗೆ ಹೇಳುವುದು.</p>
<p class="Text"><span class="char-style-override-3">ಪ್ರಶ್ನೆ— </span>ಮೊದಲು ಗುರುವನ್ನಾಗಿಸಿಕೊಂಡೆವು. ಆದರೆ ಈಗ ಅವರಲ್ಲಿ ಶ್ರದ್ಧೆ ಉಳಿಯಲಿಲ್ಲ. ಅವರನ್ನು ತ್ಯಜಿಸುವುದರಲ್ಲಿ ಪಾಪ ಉಂಟಾದೀತೆ?</p>
<p class="Text"><span class="char-style-override-3">ಉತ್ತರ— </span>ನಿಮ್ಮ ಮನಸ್ಸಿನಲ್ಲಿ ಗುರುವನ್ನು ಬಿಡುವ ಇಚ್ಛೆ ಉಂಟಾದಾಗ, ಅವರಲ್ಲಿನ ಶ್ರದ್ಧೆಯು ಹೊರಟುಹೋದಾಗಲೇ ಗುರುವಿನ ತ್ಯಾಗವಾಯಿತು. ಅದಕ್ಕಾಗಿ ಆ ಗುರುವಿನ ನಿಂದನೆಯನ್ನು ಮಾಡಬೇಡಿ ಹಾಗೂ ಅವರೊಂದಿಗೆ ಸಂಬಂಧವನ್ನು ಇರಿಸಿಕೊಳ್ಳಬೇಡಿರಿ.</p>
<p class="Text">ಯಾರಲ್ಲಿ ಹಣದ ಲೋಭವಿದೆಯೋ, ಸ್ತ್ರೀಯರಲ್ಲಿ ವ್ಯಾಮೋಹವಿದೆಯೋ, ಕರ್ತವ್ಯ-ಅಕರ್ತವ್ಯದ ಜ್ಞಾನವಿಲ್ಲವೋ, ಕೆಟ್ಟದಾರಿಯಲ್ಲಿ ನಡೆಯುವನೋ, ಇಂತಹ ಗುರುವನ್ನು ತ್ಯಜಿಸುವುದರಲ್ಲಿ ಯಾವುದೇ ಪಾಪವಿಲ್ಲ, ದೋಷವಿಲ್ಲ. ಇಂತಹ ಗುರುವನ್ನು ತ್ಯಜಿಸುವ ಮಾತು ಶಾಸ್ತ್ರಗಳಲ್ಲಿ ಬಂದಿದೆ -</p>
<p class="Shlok">ಗುರೋರಪ್ಯವಲಿಪ್ತಸ್ಯ ಕಾರ್ಯಾಕಾರ್ಯಮಜಾನತಃ ।</p>
<p class="Shlok">ಉತ್ಪಥಪ್ರತಿಪನ್ನಸ್ಯ ಪರಿತ್ಯಾಗೋ ವಿಧೀಯತೇ ॥</p>
<p class="TXT-Right">(ಮಹಾಭಾರತ, ಉದ್ಯೋಗ-178/48)</p>
<p class="Text">‘ಗುರುವು ಉದ್ಧಟತನದಿಂದ ಕರ್ತವ್ಯ-ಅಕರ್ತವ್ಯದ ಜ್ಞಾನವನ್ನು ಕಳೆದುಕೊಂಡಿದ್ದರೆ, ಕೆಟ್ಟಮಾರ್ಗದಲ್ಲಿ ನಡೆಯುತ್ತಿದ್ದರೆ, ಅವನನ್ನು ತ್ಯಾಗಮಾಡುವ ವಿಧಾನವಿದೆ.’</p>
<p class="Shlok">ಜ್ಞಾನಹೀನೋ ಗುರುಸ್ತ್ಯಾಜ್ಯೋ ಮಿಥ್ಯಾವಾದೀ ವಿಕಲ್ಪಕಃ ।</p>
<p class="Shlok">ಸ್ವವಿಶ್ರಾಂತಿಂ ನ ಜಾನಾತಿ ಪರಶಾಂತಿಂ ಕರೋತಿ ಕಿಮ್ ॥</p>
<p class="TXT-Right">(ಸಿದ್ಧಸಿದ್ಧಾಂತಸಂಗ್ರಹ, ಗುರುಗೀತಾ)</p>
<p class="Text">ಜ್ಞಾನರಹಿತ, ಮಿಥ್ಯಾವಾದೀ, ಭ್ರಮೆಯನ್ನುಂಟುಮಾಡುವ ಗುರುವನ್ನು ತ್ಯಜಿಸಬೇಕು. ಏಕೆಂದರೆ, ಸ್ವತಃ ತಾನೇ ಶಾಂತಿಯನ್ನು ಪಡೆಯದವನು ಬೇರೆಯವರಿಗೆ ಶಾಂತಿಯನ್ನು ಹೇಗೆ ಕೊಡಬಲ್ಲನು?</p>
<p class="Shlok">ಪತಿತಾ ಗುರವಸ್ತ್ಯಾಜ್ಯಾ ಮಾತಾ ಚ ನ ಕಥಂಚನ ।</p>
<p class="Shlok">ಗರ್ಭಧಾರಣ ಪೋಷಾಭ್ಯಾಂ ತೇನ ಮಾತಾ ಗರೀಯಸಿ ॥</p>
<p class="TXT-Right">(ಸ್ಕಂದಪು-ಮಾ-ಕೌ-6/7; ಮತ್ಸ್ಯಪುರಾಣ 227/150)</p>
<p class="Text">ಪತಿತನಾದ ಗುರುವು ತ್ಯಾಜ್ಯನಾಗಿದ್ದಾನೆ. ಆದರೆ ತಾಯಿಯು ಯಾವುದೇ ವಿಧದಿಂದ ತ್ಯಾಜ್ಯಳಲ್ಲ. ಗರ್ಭಕಾಲದಲ್ಲಿ ಧಾರಣ-ಪೋಷಣ ಮಾಡುವುದರಿಂದ ತಾಯಿಯ ಗೌರವ ಗುರುವಿಗಿಂತಲೂ ಹೆಚ್ಚಿನದು.</p>
<p class="Text"><span class="char-style-override-3">ಪ್ರಶ್ನೆ</span><span class="char-style-override-3">—</span> ಹೆಂಗಸಾದವಳು ಯಾರನ್ನಾದರೂ ಗುರುವನ್ನಾಗಿಸಿಕೊಳ್ಳಬಲ್ಲಳೇ?</p>
<p class="Text"><span class="char-style-override-3">ಉತ್ತರ</span><span class="char-style-override-3">—</span> ಸ್ತ್ರೀಯರು ಯಾರನ್ನೂ ಗುರುವಾಗಿಸಿಕೊಳ್ಳಬಾರದು. ಒಂದೊಮ್ಮೆ ಮಾಡಿಕೊಂಡಿದ್ದರೆ ಬಿಟ್ಟುಬಿಡಬೇಕು. ಸ್ತ್ರೀಗೆ ಪತಿಯೇ ಅವಳ ಗುರು. ಶಾಸ್ತ್ರಗಳಲ್ಲಿ ಹೇಳಿದೆ -</p>
<p class="Shlok">ಗುರುರಗ್ನಿರ್ದ್ವಿಜಾತೀನಾಂ ವರ್ಣಾನಾಂ ಬ್ರಾಹ್ಮಣೋ ಗುರುಃ ।</p>
<p class="Shlok">ಪತಿರೇವ ಗುರುಃ ಸ್ತ್ರೀಣಾಂ ಸರ್ವಸ್ಯಾಽಭ್ಯಾಗತೋ ಗುರುಃ ॥</p>
<p class="TXT-Right">(ಪದ್ಮಪುರಾಣ, ಸ್ವರ್ಗ-51/51; ಬ್ರಹ್ಮಪುರಾಣ 80/47)</p>
<p class="Text">ಅಗ್ನಿಯು ದ್ವಿಜಾತಿಗಳಿಗೆ ಗುರುವು. ಬ್ರಾಹ್ಮಣನು ನಾಲ್ಕೂ ವರ್ಣಗಳಿಗೆ ಗುರುವು. ಏಕಮಾತ್ರ ಪತಿಯೇ ಸ್ತ್ರೀಯರಿಗೆ ಗುರುವು. ಅತಿಥಿಯು ಎಲ್ಲರ ಗುರುವಾಗಿದ್ದಾನೆ.</p>
<p class="Shlok">ವೈವಾಹಿಕೋ ವಿಧಿಃ ಸ್ತ್ರೀಣಾಂ ಸಂಸ್ಕಾರೋ ವೈದಿಕಃ ಸ್ಮೃತಃ । </p>
<p class="Shlok">ಪತಿಸೇವಾ ಗುರೌ ವಾಸೋ ಗೃಹಾರ್ಥೋಽಗ್ನಿಪರಿಕ್ರಿಯಾ ॥</p>
<p class="TXT-Right">(ಮನುಸ್ಮೃತಿ-2/67)</p>
<p class="Text">ಸ್ತ್ರೀಯರಿಗಾಗಿ ವೈವಾಹಿಕ ವಿಧಿಯೇ ವೈದಿಕ ಸಂಸ್ಕಾರ (ಉಪನಯನ)ವಾಗಿದೆ. ಪತಿಸೇವೆಯೇ ಗುರುಕುಲವಾಸ ಮತ್ತು ಗೃಹಕಾರ್ಯವೇ ಅಗ್ನಿಹೋತ್ರವೆಂದು ಹೇಳಲಾಗಿದೆ.</p>
<p class="Text">ಸ್ತ್ರೀಯರು ಪತಿಯಲ್ಲದೆ ಬೇರೆ ಯಾರೇ ಪುರುಷನೊಂದಿಗೆ ಯಾವುದೇ ರೀತಿಯಿಂದಲೂ ಸಂಬಂಧ ಬೆಳೆಸಬಾರದು. ಅವರು ಎಂದೂ ಯಾವುದೇ ಸಾಧುವಿನ ಬಲೆಯಲ್ಲಿ ಬೀಳಬಾರದೆಂದು ಸ್ತ್ರೀಯರಲ್ಲಿ ಪ್ರಾರ್ಥನೆ. ಇಂದಿನ ಕಾಲದಲ್ಲಿ ಬಹಳಷ್ಟು ದಾಂಭಿಕರು, ಪಾಖಂಡರೂ, ಮೋಸಗಾರರೂ ಇದ್ದಾರೆ. ನನ್ನ ಬಳಿಗೆ ಇಂತಹ ಪತ್ರಗಳೂ ಬರುತ್ತವೆ ಹಾಗೂ ಅನುಭವಿಸಿದ ಸ್ತ್ರೀಯರು ಬಂದು ತಮ್ಮ ಅಳಲನ್ನು ಹೇಳಿಕೊಳ್ಳುವರು. ಇದರಿಂದ ವರ್ತಮಾನದಲ್ಲಿ ಸ್ತ್ರೀಯರಿಗೆ ಗುರುವಾಗಿಸಿಕೊಳ್ಳುವುದು ಅರ್ಥಾತ್ ಯಾರೇ ಪುರುಷನೊಡನೆ ಸಂಬಂಧ ಬೆಳೆಸುವುದು ಅನರ್ಥದ ಮೂಲವಾಗಿದೆ ಎಂದು ಅನಿಸುತ್ತದೆ.</p>
<p class="Text">ಸಾಧುಗಳೂ ಕೂಡ ಯಾರೇ ಸ್ತ್ರೀಯನ್ನು ಶಿಷ್ಯಳನ್ನಾಗಿಸಿಕೊಳ್ಳಬಾರದು. ದೀಕ್ಷೆ ಕೊಡುವಾಗ ಗುರುವಿಗೆ ಶಿಷ್ಯನ ಹೃದಯಾದಿಗಳನ್ನು ಸ್ಪರ್ಶಿಸಬೇಕಾಗುತ್ತದೆ. ಸಂನ್ಯಾಸಿಗೆ ಸ್ತ್ರೀಯನ್ನು ಸ್ಪರ್ಶಿಸುವುದು ಕಡ್ಡಾಯವಾಗಿ ನಿಷೇಧವಿದೆ. ಶ್ರೀಮದ್ಭಾಗವತದಲ್ಲಿ ಹೇಳಿದೆ ಅಸ್ತಿ-ಚರ್ಮಮಯ ಸ್ತ್ರೀಯನ್ನು ಸ್ಪರ್ಶಿಸುವುದಿರಲಿ, ಮರದಿಂದ ಮಾಡಿದ ಸ್ತ್ರೀಯಳ ಬೊಂಬೆಯನ್ನೂ ಮುಟ್ಟಬಾರದು. ಕೈಯಿಂದ ಮುಟ್ಟುವುದಿರಲಿ, ಕಾಲಿನಿಂದಲೂ ಸ್ಪರ್ಶಿಸಬಾರದು.</p>
<p class="Shlok">ಪದಾಪಿ ಯುವತೀಂ ಭಿಕ್ಷುರ್ನ ಸ್ಪೃಶೇದ್ ದಾರವೀಮಪಿ ।</p>
<p class="TXT-Right">(ಶ್ರೀಮದ್ಭಾ-11/8/13)</p>
<p class="Text">ಶಾಸ್ತ್ರಗಳಲ್ಲಿ ಎಲ್ಲಿಯವರೆಗೆ ಹೇಳಿದೆ ಎಂದರೆ -</p>
<p class="Shlok">ಮಾತ್ರಾ ಸ್ವಸ್ರಾ ದುಹಿತ್ರಾ ವಾ ನ ವಿವಿಕ್ತಾಸನೋ ಭವೇತ್ ।</p>
<p class="Shlok">ಬಲವಾನಿಂದ್ರಿಯಗ್ರಾಮೋ ವಿದ್ವಾಂಸಮಪಿ ಕರ್ಷತಿ ॥</p>
<p class="TXT-Right">(ಮನು-2/215)</p>
<p class="Text">ಮನುಷ್ಯನು ತನ್ನ ತಾಯಿ, ತಂಗಿ ಅಥವಾ ಮಗಳೊಂದಿಗೆ ಕೂಡ ಏಕಾಂತದಲ್ಲಿ ಇರಬಾರದು; ಏಕೆಂದರೆ, ಇಂದ್ರಿಯಗಳು ಅತ್ಯಂತ ಬಲಿಷ್ಠರಾಗಿರುತ್ತವೆ. ಅವು ವಿದ್ವಾಂಸನನ್ನೂ ಕೂಡ ತನ್ನ ಕಡೆಗೆ ಸೆಳೆದುಕೊಳ್ಳುತ್ತವೆ.</p>
<p class="Shlok">ಸಂಗಂ ನ ಕುರ್ಯಾತ್ಪ್ರಮದಾಸು ಜಾತು</p>
<p class="Shlok"> ಯೋಗಸ್ಯ ಪಾರಂ ಪರಮಾರುರುಕ್ಷುಃ ।</p>
<p class="Shlok">ಮತ್ಸೇವಯಾ ಪ್ರತಿಲಬ್ಧಾತ್ಮಲಾಭೋ</p>
<p class="Shlok"> ವದಂತಿ ಯಾ ನಿರಯದ್ವಾರಮಸ್ಯ ॥</p>
<p class="TXT-Right">(ಶ್ರೀಮದ್ಭಾ-3/31/39)</p>
<p class="Text">ಯಾರು ಯೋಗದ ಪರಮಪದವನ್ನು ಆರೂಢನಾಗಬೇಕೆಂದಿರುವನೋ, ಅಥವಾ ಯಾರಿಗೆ ನನ್ನ ಸೇವೆಯ ಪ್ರಭಾವದಿಂದ ಆತ್ಮ-ಅನಾತ್ಮದ ವಿವೇಕ ಉಂಟಾಗಿದೆಯೋ, ಅವನು ಸ್ತ್ರೀಯರ ಸಂಗವನ್ನು ಎಂದೂ ಮಾಡಬಾರದು. ಏಕೆಂದರೆ, ಇಂತಹವರಿಗೆ ನರಕದ ಬಾಗಿಲು ತೆರೆದುಕೊಂಡಿದೆ ಎಂದು ಹೇಳಲಾಗಿದೆ.</p>
<p class="Shlok">ವಿಶ್ವಾಮಿತ್ರಪರಾಶರಪ್ರಭೃತಯೋ ವಾತಾಂಬುಪರ್ಣಾಶನಾ-</p>
<p class="Shlok">ಸ್ತೇಽಪಿ ಸ್ತ್ರೀಮುಖಪಂಕಜಂ ಸುಲಲಿತಂ ದೃಷ್ಟೈವ ಮೋಹಂ ಗತಾಃ ।</p>
<p class="Shlok">ಶಾಲ್ಯಾನ್ನಂ ಸಘೃತಂ ಪಯೋದಧಿಯುತಂ ಭುಂಜಂತಿ ಯೇ ಮಾನವಾ-</p>
<p class="Shlok">ಸ್ತೇಷಾಮಿಂದ್ರಿಯನಿಗ್ರಹೋ ಯದಿ ಭವೇದ್ವಿಂಧ್ಯಸ್ತರೇತ್ಸಾಗರೇ ॥</p>
<p class="TXT-Right">(ಭರ್ತೃಹರಿಶತಕ)</p>
<p class="Text">ವಾಯುಭಕ್ಷಣಮಾಡುತ್ತಾ, ನೀರು ಕುಡಿದುಕೊಂಡು, ಒಣಗಿದ ಎಲೆಗಳನ್ನು ತಿಂದು ವಾಸಿಸುತ್ತಿದ್ದ ವಿಶ್ವಾಮಿತ್ರ, ಪರಾಶರ ಮೊದಲಾದವರೂ ಕೂಡ ಸ್ತ್ರೀಯರ ಸುಂದರ ಮುಖವನ್ನು ನೋಡಿ ಮೋಹಿತರಾಗಿದ್ದಾರೆ. ಹೀಗಿರುವಾಗ ಶಾಲ್ಯಾನ್ನ, ತುಪ್ಪ, ಹಾಲು ಹಾಗೂ ಮೊಸರಿನೊಂದಿಗೆ ಊಟಮಾಡುವವರು ತಮ್ಮ ಇಂದ್ರಿಯಗಳನ್ನು ನಿಗ್ರಹಿಸಬಲ್ಲವರಾದರೆ ವಿಂಧ್ಯ ಪರ್ವತವು ಸಮುದ್ರದಲ್ಲಿ <br/>ತೇಲಬಹುದು.</p>
<p class="Text">ಇಂತಹ ಸ್ಥಿತಿಯಲ್ಲಿ ತರುಣಿಯರಾದ ಸ್ತ್ರೀಯರನ್ನು ಶಿಷ್ಯಳನ್ನಾಗಿಸಿಕೊಳ್ಳುವವರ, ಅವರನ್ನು ತನ್ನ ಆಶ್ರಮದಲ್ಲಿ ಇರಿಸಿಕೊಳ್ಳುವರ ಶ್ರೇಯಸ್ಸು ಸ್ವಪ್ನದಲ್ಲಾದರೂ ಆಗಬಹುದು ಎಂಬ ಮಾತು ನನಗೆ ಅರ್ಥವಾಗುವುದಿಲ್ಲ. ಹಾಗಿರುವಾಗ ಅವರಿಂದ ನಿಮ್ಮ ಒಳ್ಳೆಯದು ಹೇಗಾದೀತು? ಕೇವಲ ಮೋಸವೇ ಆದೀತು.</p>
<p class="Text"><span class="char-style-override-3">ಪ್ರಶ್ನೆ— </span>ಜೀವನ್ಮುಕ್ತರಾದ ಮಹಾತ್ಮರು ಭೋಗಗಳನ್ನು ಭೋಗಿಸಿದರೂ ಅವರಿಗೆ ದೋಷ ತಗಲುವುದಿಲ್ಲ ಎಂದು ಹೇಳುತ್ತಾರೆ. ಇದು ಸರಿಯೇ?</p>
<p class="Text"><span class="char-style-override-3">ಉತ್ತರ— </span>ಹೀಗಾಗಲು ಸಂಭವವೇ ಇಲ್ಲ. ಜೀವನ್ಮುಕ್ತನೂ ಆಗಿದ್ದು, ಭೋಗಗಳನ್ನು ಭೋಗಿಸುತ್ತಿರುವನು. ಇದು ಸರ್ವಥಾ ಅಸಂಭವ ಮಾತಾಗಿದೆ. ಭೋಗಗಳಾದರೋ ಸಾಧನೆಯ ಕಾಲದಲ್ಲೇ ಬಿಟ್ಟುಹೋಗುವುವು. ಹಾಗಿರುವಾಗ ಸಿದ್ಧಪುರುಷನಿಗೆ ಭೋಗ ಭೋಗಿಸುವ ಆವಶ್ಯಕತೆ ಏಕೆ ಉಂಟಾದೀತು? ಇಂತಹ ಮಾತುಗಳನ್ನು ದಾಂಭಿಕರು, ಪಾಖಂಡಿಗಳಾದ ಜನರೇ ತಮ್ಮ ಸ್ವಾರ್ಥಸಿದ್ಧಿಗಾಗಿ ಹರಡುತ್ತಾ ಇರುತ್ತಾರೆ.</p>
<p class="Shlok">ಬುದ್ಧಾದ್ವೈತಸತತ್ತ್ವಸ್ಯ ಯಥೇಷ್ಟಾಚರಣಂ ಯದಿ ।</p>
<p class="Shlok">ಶುನಾಂ ತತ್ತ್ವದೃಶಾಂ ಚೈವ ಕೋ ಭೇದೋಶುಚಿ ಭಕ್ಷಣೇ ॥</p>
<p class="Text">ಅದ್ವೈತ ತತ್ತ್ವದ ಜ್ಞಾನ ಉಂಟಾದಮೇಲೆಯೂ ಯಥೇಚ್ಛಾಚಾರ ನಡೆಯುತ್ತಾ ಇದ್ದರೆ ಮತ್ತೆ ಅಶುದ್ಧ ವಸ್ತು (ಮದ್ಯ-ಮಾಂಸ)ಗಳನ್ನು ತಿನ್ನುವುದರಲ್ಲಿ ಯಥೇಚ್ಛಾಚಾರಿ ತತ್ತ್ವಜ್ಞ ಮತ್ತು ನಾಯಿಯಲ್ಲಿ ಯಾವ ಭೇದ ಉಳಿಯಿತು?</p>
<p class="Shlok">ಯಸ್ತು ಪ್ರಜ್ವಲಿತೋ ಭೂತ್ವಾ ಪುನಃ ಸೇವೇತ ಮೈಥುನಮ್ ।</p>
<p class="Shlok">ಷಷ್ಠಿವರ್ಷಸಹಸ್ರಾಣಿ ವಿಷ್ಠಾಯಾಂ ಜಾಯತೇ ಕೃಮಿಃ ॥</p>
<p class="TXT-Right">(ಸ್ಕಂದಪುರಾಣ, ಕಾಶಿ-ಪೂ-40/107)</p>
<p class="Text">ಸಂನ್ಯಾಸಿಯಾದ ಬಳಿಕವೂ ಪುನಃ ಸ್ತ್ರೀಸಂಗವನ್ನು ಮಾಡುವವನು ಅರವತ್ತು ಸಾವಿರ ವರ್ಷಗಳವರೆಗೆ ಅಮೇಧ್ಯದ ಹುಳುವಾಗುತ್ತಾನೆ.</p>
<p class="Text">ಭೋಗಗಳ ಕಾರಣ ಕಾಮನೆಯಾಗಿದೆ ಹಾಗೂ ಕಾಮನೆಯ ಪೂರ್ಣ ನಾಶವಾದಾಗಲೇ ಜೀವನ್ಮುಕ್ತಿ ಉಂಟಾಗುತ್ತದೆ. ಭೋಗಗಳ ಕಾಮನೆಯಾದರೋ ಸಾಧಕನಲ್ಲಿಯೂ ಕೂಡ ಪ್ರಾರಂಭದಲ್ಲೇ ಅಳಿಸಿಹೋಗುತ್ತದೆ. ಒಂದುವೇಳೆ ಯಾವುದೇ ಗ್ರಂಥದಲ್ಲಿ ‘ಜೀವನ್ಮುಕ್ತನು ಭೋಗಗಳನ್ನು ಭೋಗಿಸಿದರೂ ಕೂಡ ಅವನಿಗೆ ದೋಷ ತಗಲುವುದಿಲ್ಲ’ ಎಂಬ ಮಾತು ಬಂದಿದ್ದರೆ, ಅದು ಅವನ ಮಹಿಮೆಯನ್ನು ಹೇಳಲಿಕ್ಕಾಗಿಯೇ ಇದೆ, ವಿಧಿಯಲ್ಲ. ಇದರ ತಾತ್ಪರ್ಯ ಭೋಗ ಭೋಗಿಸುವುದರಲ್ಲಿ ಇಲ್ಲ. ಗೀತೆಯಲ್ಲಿ ಜೀವನ್ಮುಕ್ತನ ಕುರಿತು ಬಂದಿದೆ ಯಾರಿಗೆ ಅಹಂಕೃತಭಾವವು ಇಲ್ಲವೋ, ಯಾರ ಬುದ್ಧಿಯು ಲಿಪ್ತವಾಗಿಲ್ಲವೋ, ಅವನು ಈ ಸಮಸ್ತ ಪ್ರಾಣಿಗಳನ್ನು ಕೊಂದರೂ ಕೊಲ್ಲದವನೇ ಆಗಿದ್ದಾನೆ ಮತ್ತು ಬಂತನೂ ಆಗುವುದಿಲ್ಲ<span class="char-style-override-5">*</span> ಎಂದಾಗ ಇದರ ತಾತ್ಪರ್ಯ ಜೀವನ್ಮುಕ್ತ ಮಹಾತ್ಮನು ಸಮಸ್ತ ಪ್ರಾಣಿಗಳನ್ನು ಕೊಲ್ಲುತ್ತಾನೆ ಎಂಬುದಿಲ್ಲ.</p>
<p class="FootnoteShlok">* ಯಸ್ಯ ನಾಹಂಕೃತೋ ಭಾವೋ ಬುದ್ಧಿರ್ಯಸ್ಯ ನ ಲಿಪ್ಯತೇ ।</p>
<p class="FootnoteShlok">ಹತ್ವಾಪಿ ಸ ಇಮಾಂಲ್ಲೋಕಾನ್ನ ಹಂತಿ ನ ನಿಬಧ್ಯತೇ ॥ </p>
<p class="Footnotes-Right">(ಗೀತೆ 18/17)</p>
<p class="Text"><span class="char-style-override-3">ಪ್ರಶ್ನೆ— </span>ಗುರುವಾಗಿಸುವುದರಿಂದ ಅವರು ಶಕ್ತಿಪಾತ ಮಾಡುವರು; ಆದ್ದರಿಂದ ಗುರುವನ್ನಾಗಿಸಿಕೊಳ್ಳುವುದು ಅವಶ್ಯವಾಗಲಿಲ್ಲವೇ?</p>
<p class="Text"><span class="char-style-override-3">ಉತ್ತರ—</span> ಶಕ್ತಿಪಾತವು ಯಾವುದೇ ತಮಾಷೆಯಲ್ಲ. ವರ್ತಮಾನದಲ್ಲಿ ಶಕ್ತಿಪಾತದ ಮಾತು ನೋಡಲು ದೂರವುಳಿಯಿತು. ಪ್ರಾಯಶಃ ಓದಲೂ ಕೂಡ ಸಿಗುವುದಿಲ್ಲ. ಓರ್ವ ಸಂತರಿದ್ದರು. ಒಬ್ಬ ಮನುಷ್ಯ ಅವರ ಹಿಂದೆ ಬಿದ್ದ ‘ನನಗೆ ಶಕ್ತಿಪಾತ ಮಾಡಿರಿ’ ಎಂದು. ಆ ಸಂತರು ಹೇಳಿದರು ಶಕ್ತಿಪಾತ ಇದು ಮಾಮೂಲು ವಸ್ತುವಲ್ಲ. ಅದನ್ನು ನೀನು ಸಹಿಸಲಾರೆ, ಸತ್ತುಹೋಗುವೆ. ‘ಸ್ವಾಮಿ ಹೇಗಾದರೂ ಶಕ್ತಿಪಾತ ಮಾಡಿರಿ’ ಎಂದು ಬೆನ್ನುಬಿಡಲಿಲ್ಲ. ಸಂತರು ಶಕ್ತಿಪಾತದ ಸ್ವಲ್ಪವೇ ಪ್ರಭಾವ ಬೀರಿದರು, ಆಗ ಆ ಮನುಷ್ಯನು ಗಾಬರಿಗೊಂಡು ‘ನನ್ನ ಹೆಂಡತಿ-ಮಕ್ಕಳು, ತಂದೆ-ತಾಯಿ ಎಲ್ಲರೂ ಅಳಿದು ಹೋದರು! ಜಗತ್ತೆಲ್ಲವೂ ಅಳಿದು ಹೋಯಿತು! ನಾನೆಲ್ಲಿಗೆ ಹೋಗಲಿ? ನನ್ನನ್ನು ಕಾಪಾಡಿ, ಬದುಕಿಸಿರಿ’ ಎಂದು ಬೊಬ್ಬೆ ಹಾಕಿದನು. ತಾತ್ಪರ್ಯ ಶಕ್ತಿಪಾತ ಮಾಡುವವನು ಸಾಮಾನ್ಯನಾಗಿರುವುದಿಲ್ಲ, ಅದನ್ನು ಸಹಿಸುವವನೂ ಸಾಮಾನ್ಯನಾಗಿರುವುದಿಲ್ಲ.</p>
<p class="Text"><span class="char-style-override-3">ಪ್ರಶ್ನೆ— </span>ಯಾರೇ ಕ್ರಿಶ್ಚಿಯನ್, ಮುಸಲ್ಮಾನ್ ಆಗದಿರಲಿ ಎಂದು ಶಿಷ್ಯರನ್ನಾಗಿಸಿಕೊಳ್ಳುವರು. ಆದ್ದರಿಂದ ಶಿಷ್ಯರನ್ನಾಗಿಸಿಕೊಳ್ಳುವುದರಲ್ಲಿ ದೋಷವೇನಿದೆ?</p>
<p class="Text"><span class="char-style-override-3">ಉತ್</span><span class="char-style-override-3">ತರ— </span>ಇದು ಖಂಡಿತವಾಗಿ ಸುಳ್ಳಾಗಿದೆ. ಕ್ರಿಶ್ಚಿಯನ್, ಮುಸಲ್ಮಾನ ಆಗಬೇಕೆಂದು ಬಯಸುವವರು ಗುರುವಿನ ಬಳಿಗೆ ಬರುವುದೇ ಇಲ್ಲ. ಒಂದೊಮ್ಮೆ ಶಿಷ್ಯನಾಗದೆ ಯಾರಾದರೂ ಕ್ರಿಶ್ಚಿಯನ್, ಮುಸಲ್ಮಾನ್ ಆಗಿಬಿಟ್ಟರೆ ಗುರುವಿಗೆ ದೋಷ ಉಂಟಾಗಲಾರದು. ಆದರೆ ಅವನು ಶಿಷ್ಯನನ್ನಾಗಿಸಿಕೊಂಡು ಅವನಿಗೆ ಬೇರೆಡೆಗೆ ಹೋಗಲು ತಡೆದುಬಿಟ್ಟನು ಮತ್ತು ಅವನ ಶ್ರೇಯಸ್ಸನ್ಸೂ ಮಾಡಲಾರದೆ ಹೋದನು ಇದರ ದೋಷವಾದರೋ ಅವನಿಗೆ ಖಂಡಿತವಾಗಿ ತಟ್ಟೀತು. ಶಿಷ್ಯನಾಗುವುದರಿಂದ ಅವನು ಭಗವಂತನಿಗೆ ಶರಣಾಗದೆ ಗುರುವಿಗೆ ಶರಣಾದನು. ಭಗವಂತನೊಂದಿಗೆ ಸಂಬಂಧವನ್ನು ಜೋಡಿಸದೆ ಗುರುವಿನೊಂದಿಗೆ ಸಂಬಂಧ ಜೋಡಿಸಿದನು ಇದು ಭಾರೀ ದೊಡ್ಡ ದೋಷವಾಗಿದೆ.</p>
<p class="Text"><span class="char-style-override-3">ಪ್ರಶ</span><span class="char-style-override-3">್ನೆ— </span>‘ಅರಿತು ಗುರುವಾಗಿಸಬೇಕು, ಸೋಸಿ ನೀರು ಹೀರಬೇಕು’ ಹಾಗಾದರೆ ಗುರುವನ್ನು ಅರಿಯುವ ಉಪಾಯವೇನು? ಗುರುವನ್ನು ಹೇಗೆ ಪರೀಕ್ಷಿಸಬೇಕು?</p>
<p class="Text"><span class="char-style-override-3">ಉತ್ತರ</span><span class="char-style-override-3">— </span>ಗುರುವಿನ ಪರೀಕ್ಷೆಯನ್ನು ನೀವು ಮಾಡಲಾರಿರಿ. ಗುರುವನ್ನು ಪರೀಕ್ಷಿಸಬಲ್ಲವರಾದರೆ ನೀವು ಗುರುವಿಗೂ ಗುರುಗಳಾದಿರಿ. ಗುರುವನ್ನು ಪರೀಕ್ಷಿಸಬಲ್ಲವನು ಗುರುವಿನಿಂದ ಸಣ್ಣವನಾಗುವನೇ? ಪರೀಕ್ಷಿಸುವವನು ದೊಡ್ಡವನೇ ಆಗುವನು. ಇಂತಹ ಸ್ಥಿತಿಯಲ್ಲಿ ನೀವು ಯಾರನ್ನೂ ಗುರವನ್ನಾಗಿಸದೆ ಸತ್ಸಂಗ-ಸ್ವಾಧ್ಯಾಯ ಮಾಡಬೇಕು. ಅದರಲ್ಲಿ ಸಿಗುವ, ಕೇಳುವ ಒಳ್ಳೆಯ ಮಾತುಗಳನ್ನು ಧಾರಣೆಮಾಡಿಕೊಳ್ಳಿ. ಯಾರ ಸಂಗ ಮಾಡುವುದರಿಂದ ಪರಮಾತ್ಮಪ್ರಾಪ್ತಿಯಲ್ಲಿ ಪ್ರೀತಿ ಬೆಳೆದರೆ, ದುರ್ಗುಣ-ದುರಾಚಾರಗಳು ತಾನಾಗಿ ದೂರವಾದರೆ, ಸದ್ಗುಣ-ಸದಾಚಾರಗಳು ತಾನೇ-ತಾನಾಗಿ ಎಂದರೆ, ಭಗವಂತನ ಸ್ಮೃತಿ ವಿಶೇಷವಾಗಿ ಉಂಟಾದರೆ, ಭಗವಂತನ ಮೇಲೆ ಶ್ರದ್ಧೆ-ವಿಶ್ವಾಸ ಹೆಚ್ಚಿದರೆ, ಕೇಳದೆಯೂ ಸಂಶಯಗಳು ನಿರಸನವಾದರೆ ಮತ್ತು ಯಾರು ನಮ್ಮಿಂದ ಏನನ್ನು ಪಡೆಯಲು ಬಯಸುವುದಿಲ್ಲವೋ, ಅಂತಹ ಸಂತರ ಸಂಗಮಾಡಬೇಕು. ಅವರೊಂದಿಗೆ ಗುರು-ಶಿಷ್ಯರ ಸಂಬಂಧವನ್ನು ಕಲ್ಪಿಸದೆ ಆ ಸಂತರಿಂದ ಲಾಭ ಪಡೆಯಿರಿ. ಅಲ್ಲಿ ಏನಾದರೂ ದೋಷಗಳು ಕಂಡುಬಂದರೆ, ಏನಾದರೂ ಕೃತ್ರಿಮತೆ ಕಂಡರೆ ಅಲ್ಲಿಂದ ಹೊರಟುಹೋಗಿರಿ.</p>
<p class="Text">ವಾಸ್ತವವಾಗಿ ಪರೀಕ್ಷೆ ಗುರುವಿನದಾಗುವುದಿಲ್ಲ, ತನ್ನದಾಗುತ್ತದೆ. ಈ ಕುರಿತು ಒಂದು ಕಥೆ ಇದೆ ಓರ್ವ ಯುವಕನಾದ ರಾಜನಿದ್ದನು. ಅವನು ತನ್ನ ರಾಜ್ಯದ ಹಿರಿಯ-ವೃದ್ಧ ಮತ್ತು ತಿಳಿವಳಿಕಸ್ಥ ಜನರನ್ನು ಕರೆಸಿ, ಅವರಲ್ಲಿ ಕೇಳಿದನು ‘ನೀವು ಸತ್ಯವಾಗಿ, ನಿಃಸಂಕೋಚವಾಗಿ ಹೇಳಿ ನನ್ನ ಅಜ್ಜನ ರಾಜ್ಯಭಾರ ಚೆನ್ನಾಗಿತ್ತೆ? ಅಥವಾ ನನ್ನ ತಂದೆಯ ರಾಜ್ಯಭಾರ ಚೆನ್ನಾಗಿತ್ತೆ? ಇಲ್ಲವೇ ನನ್ನ ರಾಜ್ಯಭಾರ ಚೆನ್ನಾಗಿದೆಯೇ? ನೀವೆಲ್ಲ ಮೂರೂ ರಾಜ್ಯಭಾರವನ್ನು ನೋಡಿರುವಿರಿ. <br/>ಹಾಗಿರುವಾಗ ಯಾರ ರಾಜ್ಯಭಾರ ಸರಿಯಾಗಿ ನಡೆಯಿತು?’ ಇದನ್ನು ಕೇಳಿ ಎಲ್ಲರೂ ಸುಮ್ಮನಾದರು. ಆಗ ಅವರಲ್ಲಿ ಒಬ್ಬ ಅತಿ ಮುದುಕ ಹೇಳಿದರು ಮಹಾರಾಜರೇ! ನಾವು ತಮ್ಮ ಪ್ರಜೆಯಾಗಿದ್ದೇವೆ. ನೀವು ನಮಗೆ ಒಡೆಯರಾಗಿರುವಿರಿ. ನಿಮ್ಮ ವಿಷಯದಲ್ಲಿ ನಿರ್ಣಯವನ್ನು ನಾವು ಹೇಗೆ ಮಾಡಬಲ್ಲೆವು? ನಾವು ನಿಮ್ಮನ್ನು ಪರೀಕ್ಷಿಸಲಾರೆವು. ಆದರೆ ನನ್ನಲ್ಲಿ ಕೇಳುವುದಾದರೆ ನಾನು ನನ್ನ ವಿಷಯವನ್ನು ಹೇಳಬಲ್ಲೆನು. ರಾಜನೆಂದನು ಸರಿ, ನಿಮ್ಮ ವಿಷಯವನ್ನೇ ಹೇಳಿರಿ. ಆ ಮುದುಕ ಹೇಳತೊಡಗಿದ ನಿಮ್ಮ ಅಜ್ಜನವರು ರಾಜ್ಯವನ್ನಾಳುತ್ತಿದ್ದಾಗ ನಾನು ಇಪ್ಪತ್ತು-ಇಪ್ಪತ್ತೈದು ವರ್ಷದ ಯುವಕನಾಗಿದ್ದೆ. ಕುಸ್ತಿಯಾಡುವುದು, ದಂಡ ತಿರುಗಿಸುವುದು, ಇದೆಲ್ಲ ನನಗೆ ಬರುತ್ತಿತ್ತು, ಕೈಯಲ್ಲಿ ಸದಾ ದೊಣ್ಣೆ ಇರುತ್ತಿತ್ತು. ಒಂದು ದಿನ ನಾನು ಎಲ್ಲೋ ಹೊರಟಿದ್ದೆ. ಕಾಡಿನಲ್ಲಿ ಯಾರೋ ಅಳುವ ಧ್ವನಿಯನ್ನು ಕೇಳಿದೆ. ಆ ಸ್ವರದಿಂದ ಯಾರೋ ಹೆಣ್ಮಗಳು ಅಳುತ್ತಿರುವಳು ಎಂದು ತಿಳಿಯಿತು. ಏಕೆಂದರೆ ಸ್ತ್ರೀಯಳ ಸ್ವರ ಪಂಚಮವಾಗಿರುತ್ತದೆ, ಶಡ್ಜವಾಗಿರುವುದಿಲ್ಲ. ನಾನು ಆ ಕಡೆ ಹೋದಾಗ ನೋಡಿದೆ ಓರ್ವ ಸ್ತ್ರೀಯು ಉತ್ತಮ ವಸ್ತ್ರಾಭರಣಗಳಿಂದ ಅಲಂಕೃತಳಾಗಿ ಭಯದಿಂದ ಅಳುತ್ತಿದ್ದಳು. ನಾನು ಆಕೆಗೆ ‘ತಂಗೀ! ನೀನು ಹೆದರಬೇಡ, ನಿನ್ನ ವಿಷಯ ತಿಳಿಸು’ ಎಂದು ಹೇಳಿದೆ. ಅವಳು ಹೇಳಿದಳು ನಾನು ನನ್ನ ನೆಂಟರೊಂದಿಗೆ ತವರು ಮನೆಯಿಂದ ಅತ್ತೆಮನೆಗೆ ಹೋಗುತ್ತಿದ್ದೆ. ದಾರಿನಡುವೆ ಕಳ್ಳ-ಕಾಕರು ಬಂದು ತಡೆದರು. ಅವರೊಂದಿಗೆ ನನ್ನ ಜೊತೆಗಿರುವವರ ಜಗಳ-ಹೊಡೆದಾಟವಾಯಿತು. ನಾನು ಹೆದರಿ ಕಾಡಿಗೆ ಓಡಿಹೋದೆ. ಅನಂತರ ಏನಾಯಿತು ಎಂಬುದನ್ನು ನಾನು ತಿಳಿಯೆ. ಈಗ ನಾನೇನು ಮಾಡಲಿ? ಎಲ್ಲಿಗೆ ಹೋಗಲೀ? ಈಗ ನನ್ನ ತವರುಮನೆ ಯಾವ ಕಡೆಗಿದೆ, ಅತ್ತೆಮನೆ ಯಾವ <br/>ಕಡೆಗಿದೆ ಎಂಬುದನ್ನು ನಾನು ತಿಳಿಯೆ. ನಾನು ಅತ್ತೆಮನೆಯ ಊರು ಕೇಳಿದಾಗ ಆಕೆಯು ಊರಿನ ಹೆಸರು ಹೇಳಿದಳು. ನಾನಂದೆ ನಿನ್ನ ಅತ್ತೆಮನೆಯ ಊರು ಇಲ್ಲೇ ಸಮೀಪದಲ್ಲೇ ಇದೆ, ನೀನು ಹೆದರಬೇಡ, ನಿನ್ನನ್ನು ಅಲ್ಲಿಗೆ ನಾನು ತಲುಪಿಸುತ್ತೇನೆ. ಆಕೆಯ ಮಾವನವರ ಹೆಸರು ಕೇಳಿದೆ ಆಗ ಅವಳು ನೆಲದ ಮೇಲೆ ಬರೆದು ತೋರಿಸಿದಳು. ನಾನೆಂದೆ ನಿನ್ನ ಮಾವನವರನ್ನು ನಾನು ಬಲ್ಲೆನು, ನಿನ್ನನ್ನು ತಲುಪಿಸುತ್ತೇನೆ, ಹೆದರಬೇಡ.</p>
<p class="Text">ರಾತ್ರಿಯಾಗಿತ್ತು, ನಾನು ಆ ಹೆಣ್ಮಗಳನ್ನು ಆಕೆಯ ಅತ್ತೆಯ ಮನೆಗೆ ತಲುಪಿಸಿದೆ. ಅಲ್ಲಿ ಎಲ್ಲರೂ ‘ನಾವೇನೋ ಕಳ್ಳರೊಡನೆ ಜಗಳದಲ್ಲಿ ತೊಡಗಿದ್ದೆವು. ಅವರು ನಮ್ಮ ಸೊಸೆಯನ್ನು ಕೊಂದು ಹಾಕಿರಬಹುದು. ಅವಳಲ್ಲಿ ಸಾವಿರಾರು ರೂಪಾಯಿಗಳು ಬೆಲೆಬಾಳುವ ಒಡವೆಗಳಿದ್ದವು, ಅವನ್ನು ಅವರು ದೋಚಿರಬಹುದು, ಈಗ ಅವಳ ಸುಳಿವು ಹೇಗೆ ತಿಳಿದೀತು?’ ಎಂದು ಚಿಂತಿಸುತ್ತಿದ್ದರು. ತಮ್ಮ ಸೊಸೆಯನ್ನು ನೋಡಿ ಅವರೆಲ್ಲರೂ ಸಂತೋಷಗೊಂಡರು. ಆ ಹೆಣ್ಮಗಳೂ ಕೂಡ ಮನೆಯ ಹೆಂಗಸರೊಂದಿಗೆ ಹೇಳಿದಳು ಇವರು ತಂದೆಯಂತೆ ಪ್ರೀತಿಯಿಂದ, ಆದರದಿಂದ ನನ್ನನ್ನು ಇಲ್ಲಿಗೆ ಕರೆದುಕೊಂಡು ಬಂದಿರುವರು. ಅವರು ನನ್ನಲ್ಲಿ ನಾಲ್ಕೈದು ನೂರು ರೂಪಾಯಿ ತೆಗೆದುಕೊಳ್ಳುವಂತೆ ಆಗ್ರಹಿಸಿದರು. ಆದರೆ ನಾನೆಂದೆ ನಾನು ಹಣಕ್ಕಾಗಿ ಈ ಕೆಲಸ ಮಾಡಲಿಲ್ಲ. ಯಾವುದೇ ಕೂಲಿ ಮಾಡಲಿಲ್ಲ. ನಾನಾದರೋ ನನ್ನ ಕರ್ತವ್ಯವೆಂದು ತಿಳಿದು ಮಾಡಿರುವೆನು. ಅವರು ತುಂಬಾ ಆಗ್ರಹಮಾಡಿದರೂ ನಾನು ಹಣವನ್ನು ಪಡೆಯಲಿಲ್ಲ ಹಾಗೂ ಹೊರಟುಬಂದೆ. ಇಂದು ನನ್ನಿಂದ ಓರ್ವ ಅಬಲೆಯ ಸೇವೆ ನಡೆಯಿತಲ್ಲ ಎಂದು ಮನಸ್ಸಿನಲ್ಲಿ ತುಂಬಾ ಪ್ರಸನ್ನತೆಯಿತ್ತು. ಇದು ನಿನ್ನ ಅಜ್ಜನವರು ರಾಜ್ಯವಾಳುತ್ತಿದ್ದ ಕಾಲದ ಮಾತಾಗಿದೆ.</p>
<p class="Text">ಅನೇಕ ದಿನಗಳು ಕಳೆದಾಗ ನನ್ನ ವ್ಯಾಪಾರದಲ್ಲಿ ಭಾರೀ ನಷ್ಟ ಉಂಟಾಗಿ ಹಣಕ್ಕಾಗಿ ತುಂಬಾ ತೊಂದರೆಯಾಯಿತು. ಆಗ ನನ್ನ ಮನಸ್ಸಿನಲ್ಲಿ ಈ ವಿಚಾರ ಬಂತು ಆ ಹೆಣ್ಮಗಳನ್ನು ಬಿಟ್ಟು ಬಿಟ್ಟೆ! ಇದು ನಾನು ದೊಡ್ಡ ತಪ್ಪುಮಾಡಿದೆ. ನಾನು ಒಂದು ಏಟು ಕೊಟ್ಟಿದ್ದರೆ ಹತ್ತು-ಹದಿನೈದು ಸಾವಿರದ ಒಡವೆಗಳು ಸಿಕ್ಕಿ ಬಿಡುತ್ತಿದ್ದುವು. ಅದರಿಂದ ಇಂದು ಇಂತಹ ತೊಂದರೆ ಉಂಟಾಗುತ್ತಿರಲಿಲ್ಲ. ಆಕೆಯ ಅತ್ತೆಮನೆಯವರೂ ಹಣಕೊಟ್ಟಿದ್ದರು, ಆದರೆ ನಾನು ಅದನ್ನು ತೆಗೆದುಕೊಳ್ಳಲಿಲ್ಲ. ಆದರೆ ಈಗೇನು ಮಾಡಲಾದೀತು. ಮಾತು ಕೈಮೀರಿ ಹೋಗಿತ್ತು. ಇದು ನಿನ್ನ ತಂದೆಯವರು ರಾಜ್ಯವಾಳುತ್ತಿದ್ದಾಗ ನಡೆದ ಘಟನೆ. ಈಗಲಾದರೋ, ಮಹಾರಾಜ! ನಿಮ್ಮ ಮುಂದೆ ಹೇಳಲು ನಾಚಿಕೆಯಾಗುತ್ತದೆ. ಏಕೆಂದರೆ ನೀವು ನನ್ನ ತಂದೆಯಂತೆ ಇದ್ದೀರಿ. ಆದರೆ ನೀವು ಕೇಳುತ್ತಿರುವಿರಿ ಎಂದು ಹೇಳುತ್ತೇನೆ. ಈಗ ನನ್ನ ಮನಸ್ಸಿಗೆ ಬರುತ್ತಿದೆ ಆ ಸ್ತ್ರೀಯನ್ನು ಗದರಿಸಿ, ಹೆದರಿಸಿ ಅಥವಾ ಪುಸಲಾಯಿಸಿ ತನ್ನ ಹೆಂಡತಿಯನ್ನಾಗಿಸಿಕೊಂಡಿದ್ದರೆ, ಹೆಂಡತಿಯೂ ಸಿಗುತ್ತಿದ್ದಳು. ಒಡವೆಗಳೂ ಸಿಗುತ್ತಿದ್ದವು. ಇಂದು ಈ ಸ್ಥಿತಿಯಲ್ಲಿ ಎರಡೂ ಉಪಯೋಗವಾಗುತ್ತಿತ್ತು. ನಾನು ನನ್ನ ಮಾತನ್ನು ಹೇಳಿರುವೆನು. ನಿಮ್ಮ ರಾಜ್ಯಭಾರ ಹೇಗಿದೆ, ಎಂಬುದನ್ನು ನಾನೇನು ಹೇಳಲಿ? ಈ ಮುದುಕನು ಬಹಳ ಬುದ್ಧಿವಂತನಾಗಿದ್ದಾನೆಂದು ರಾಜನು ತಿಳಿದನು. ತನ್ನ ಪರಿಸ್ಥಿತಿಯನ್ನು ಹೇಳಿ ‘ಯಥಾರಾಜಾ ತಥಾಪ್ರಜಾ’ ಎಂಬುದನ್ನು ತಿಳಿಸಿರುವನು.</p>
<p class="Text">ತಾತ್ಪರ್ಯ ನಾವು ಗುರುವನ್ನು ಪರೀಕ್ಷಿಸಲಾರೆವು. ಆದರೆ ಅವರ ಸಂಗದಿಂದ ನಮ್ಮ ಭಾವಗಳು ಎಷ್ಟು ಪ್ರಭಾವಿತವಾದುವು? ನಮ್ಮ ಆಚರಣೆಗಳ ಮೇಲೆ ಎಷ್ಟು ಪ್ರಭಾವ ಬಿತ್ತು? ನಮ್ಮ ಜೀವನದಲ್ಲಿ ಎಷ್ಟು ಪ್ರಭಾವ ಬಿತ್ತು? ನಮ್ಮ ರಾಗ-ದ್ವೇಷಗಳು, ಕಾಮ-ಕ್ರೋಧಗಳು ಎಷ್ಟು ಕಡಿಮೆಯಾದುವು? ಎಂದು ತನ್ನನ್ನು ಪರೀಕ್ಷಿಸಿಕೊಳ್ಳಬೇಕು.</p>
<p class="Text"><span class="char-style-override-3">ಪ್ರಶ್ನೆ—</span> ಗುರುವನ್ನಾಗಿಸಿಕೊಳ್ಳುವುದು ಅನಿವಾರ್ಯವೆಂದು ಸಿದ್ಧವಾಗುವಂತಹ ಉದಾಹರಣೆಗಳು ಇತಿಹಾಸದಲ್ಲಿ ಬಂದಿವೆಯಲ್ಲ?</p>
<p class="Text"><span class="char-style-override-3">ಉತ</span><span class="char-style-override-3">್ತರ— </span>ಇತಿಹಾಸದ ಆಧಾರದಲ್ಲಿ ಸತ್ಯದ ನಿರ್ಣಯವಾಗಲಾರದು. ಇತಿಹಾಸದ ಮಾತುಗಳು ನಿಶ್ಚಿತವಾಗಿರುವುದಿಲ್ಲ, ಪೊಳ್ಳಾಗಿರುತ್ತವೆ. ಕಾರಣ ಯಾರೋ ವ್ಯಕ್ತಿಯು ಹಿಂದಿನ ಯಾವ ಸಂಬಂಧದಿಂದ, ಯಾವ ಪರಿಸ್ಥಿತಿಯಿಂದ ಏನು ಮಾಡಿದನು ಮತ್ತು ಏಕೆ ಮಾಡಿದನು? ಇದರ ಪೂರ್ಣವಾದ ಹಿನ್ನೆಲೆ ತಿಳಿಯಲಾರದು. ಅದಕ್ಕಾಗಿ ಇತಿಹಾಸದಲ್ಲಿ ಬಂದಿರುವ ಒಳ್ಳೆಯ ಮಾತುಗಳಿಂದ ಮಾರ್ಗದರ್ಶನವಾದರೋ ಸಿಗಬಹುದು, ಆದರೆ ಸತ್ಯದ ನಿರ್ಣಯ ಶಾಸ್ತ್ರದ ವಿಧಿ-ನಿಷೇಧದಿಂದಲೇ ಆಗಬಲ್ಲುದು. ಇತಿಹಾಸಕ್ಕಿಂತ ವಿಧಿ ಪ್ರಬಲವಾಗಿದೆ, ವಿಧಿಗಿಂತಲೂ ನಿಷೇಧ ಪ್ರಬಲವಾಗಿದೆ.</p>
<p class="Text para-style-override-2">ಗುರುವಿನ ಕುರಿತಾದ ಮಾತುಗಳನ್ನು ಹೆಚ್ಚಾಗಿ ಯಾರಿಗೆ ಗುರುವಾಗಬೇಕೆಂಬ ಶೋಕಿ ಇರುತ್ತದೋ, ಅವರೇ ಪ್ರಚಾರ ಮಾಡಿರುವರು. ಆದ್ದರಿಂದ ವರ್ತಮಾನ ಕಲಿಯುಗದಲ್ಲಿ ವಿಶೇಷವಾಗಿ ಎಚ್ಚರವಿರುವ ಅವಶ್ಯಕತೆ ಇದೆ.<span></span></p>


<p class="Page-Break"> </p>
<p class="Chapter-Heading" id="toc_marker-17">15. ಸಂನ್ಯಾಸೀ ಸಾಧಕರಲ್ಲಿ ಮತ್ತು ಕೀರ್ತನಕಾರರಲ್ಲಿ ನಮ್ರ ನಿವೇದನೆ</p>
<p class="Text">(ಈ ಲೇಖನವು ಬಹಳ ಹಿಂದೆ ‘ಕಲ್ಯಾಣ’ ಹಿಂದೀ ಮಾಸಿಕದ 9ನೇ ವರ್ಷದಲ್ಲಿ (1934ರಲ್ಲಿ) ಪ್ರಕಾಶಿತವಾಗಿತ್ತು. ವರ್ತಮಾನದಲ್ಲಿಯೂ ಅದರ ಉಪಯೋಗವನ್ನು ವಿಶೇಷವಾಗಿ ಕಂಡು ಬಂದಿದ್ದರಿಂದ ಇದನ್ನು ಇಲ್ಲಿ ಕೊಡಲಾಗಿದೆ.)</p>
<p class="Text">ಶ್ರೀಪರಮಾತ್ಮನ ಹಾಗೂ ಅವನ ಭಕ್ತರ ಕೃಪೆ ಮತ್ತು ಆಜ್ಞೆಯಿಂದ ಇಂದು ನಾನು ಇಲ್ಲಿ ಸಂನ್ಯಾಸೀ ಸಾಧಕರ ಆಚರಣೆ ಹಾಗೂ ಕೀರ್ತನದ ಸಂಬಂಧದಲ್ಲಿ ನನಗೆ ಪ್ರಿಯವಾದ ಭಾವಗಳನ್ನು ಬರೆಯಲು ಪ್ರಯತ್ನಿಸುತ್ತೇನೆ. ನಾನು ಬರೆಯಲು ಮತ್ತು ಉಪದೇಶ ಕೊಡಲು ಯಾವ ರೀತಿಯಿಂದಲೂ ಅಧಿಕಾರಿ ಎಂದು ತಿಳಿಯುವುದಿಲ್ಲ, ಇಂತಹ ಆಚರಣೆಗಳು ನನ್ನಿಂದ ಪೂರ್ಣವಾಗಿ ನಡೆಸಲಾಗುವುದಿಲ್ಲವಾದರೂ, ನನಗೆ ಇಂತಹ ಶಾಸ್ತ್ರೀಯ ಮತ್ತು ಸಂತರ ಆದರಣೀಯ ಆಚಾರ-ವಿಚಾರಗಳು ಪ್ರಿಯವಾಗುತ್ತವೆ. ಅದಕ್ಕಾಗಿ ಇಂತಹ ಚರ್ಚೆಯಲ್ಲಿ ಸಮಯ ಕಳೆಯುವುದು ನನ್ನ ಅಹೋಭಾಗ್ಯವೆಂದು ತಿಳಿದು ಸ್ವಲ್ಪ ಪ್ರಯಾಸ ಮಾಡುತ್ತಿದ್ದೇನೆ. ನನ್ನ ಬೇರೇ ಸಾಧಕ ಸಹೋದರರೂ ಇಂತಹ ವಿಚಾರಗಳನ್ನು ಆಗಾಗ ಪ್ರಕಟಿಸಲಿ ಎಂದು ಆಶಿಸುತ್ತೇನೆ. ಏಕೆಂದರೆ, ಹೀಗೆ ಮಾಡುವುದರಿಂದ ನನ್ನಂತಹ ಜನರಿಗೆ ಅವರ ವಿಚಾರಗಳು ಓದಲು ಸಿಗಬಹುದು ಮತ್ತು ಆ ಸಹೋದರರ ಸ್ವಲ್ಪ ಸಮಯವೂ ಸಚ್ಚರ್ಚೆಯಲ್ಲಿ ಕಳೆದೀತು. ಶಾಸ್ತ್ರಗಳ ವಚನಗಳಿಗನುಸಾರ ಸತ್ಸಂಗದಲ್ಲಿ ಕೇಳಿದ ಹಾಗೂ ಗ್ರಂಥಗಳಲ್ಲಿ ಓದಿದ ವಿಚಾರಗಳನ್ನು ನಾನು ಇಲ್ಲಿ ಬರೆಯುತ್ತಿದ್ದೇನೆ. ಅದರಲ್ಲಿ ಯಾವುದಾದರೂ ಅನುಚಿತವಾದ ಮಾತುಗಳಿದ್ದರೆ ತಿಳಿದ ಮಹಾನುಭಾವರು ತಮ್ಮ ಬಾಲಕನೆಂದು ತಿಳಿದು ನನ್ನನ್ನು ಕ್ಷಮಿಸುವ ಕೃಪೆಮಾಡಲಿ.</p>
<p class="Text">ಸಾಧಕನು ಹರ್ಷ, ಶೋಕ, ಕಾಮ, ಕ್ರೋಧ ಮುಂತಾದವುಗಳಿಂದ ಬೇರೆಯಾಗಿರಲು ಪೂರ್ಣವಾಗಿ ಪ್ರಯತ್ನಿಸಬೇಕು. ಕನಿಷ್ಟವೆಂದೂ ಇವುಗಳ ವಶೀಭೂತನಾಗಬಾರದು. ಅದರಲ್ಲಿಯೂ ನನ್ನಂಥವರಾದರೋ ರಾಗ-ದ್ವೇಷ ಸ್ವರೂಪವಾದ ಕಾಮಿನಿ-ಕಾಂಚನಗಳಿಗೆ ಸಾಧಾರಣ ಜನರು ಭೂತ, ಪ್ರೇತ, ಹಾವು, ಹುಲಿಗಳಿಗೆ ಹೆದರುವಂತೆ ಹೆದರಬೇಕು. ಯಾವ ಕ್ಷಣದಲ್ಲಿ ಸಂನ್ಯಾಸೀ ಸಾಧಕನಿಗೆ ಕಾಮಿನಿ-ಕಾಂಚನಗಳಲ್ಲಿ ಆಸಕ್ತಿ ಉಂಟಾಗುವುದೋ, ಆ ಕ್ಷಣವೇ ಅವನ ಪತನವಾಯಿತೆಂದೇ ತಿಳಿಯಬೇಕು.</p>
<p class="Text">ರಾಗ-ದ್ವೇಷ, ಕಾಮ-ಕ್ರೋಧ ಮುಂತಾದವುಗಳು ಅಂತಃಕರಣದ ದೋಷಗಳೆಂದು ಎಂದೂ ತಿಳಿಯಬಾರದು. ಇವು ಧರ್ಮಗಳಲ್ಲ, ವಿಕಾರಗಳಾಗಿವೆ. ಇವುಗಳನ್ನು ಅಂತಃಕರಣದ ಧರ್ಮಗಳೆಂದು ತಿಳಿಯುವನು. ಶರೀರ ನಾಶವಾಗುವ ತನಕ ಅಂತಃಕರಣ ಇರುವುದರಿಂದ ಇವುಗಳೂ ಇರುವುದನ್ನು ಅನಿವಾರ್ಯವೆಂದು ತಿಳಿಯುತ್ತಾನೆ. ತತ್ಫಲವಾಗಿ ಅವನು ತನ್ನನ್ನು ಜ್ಞಾನಿಯೆಂದು ತಿಳಿದುಕೊಂಡಿದ್ದರೂ, ರಾಗ-ದ್ವೇಷ, ಕಾಮ-ಕ್ರೋಧಾದಿಗಳು ಅಂತಃಕರಣವಿರುವ ತನಕ ಇದ್ದೇ ಇರುತ್ತವೆ. ಇವುಗಳೊಂದಿಗೆ ನನಗೇನು ಸಂಬಂಧವಿದೆ? ಎಂದು ತಿಳಿದುಕೊಳ್ಳುತ್ತಾರೆ. ನಿಜವಾಗಿ ಹೀಗೆ ತಿಳಿಯುವುದೂ ಭ್ರಮೆಯೇ ಆಗಿದೆ. ಹೀಗೆ ತಿಳಿಯುತ್ತಾನೋ ಮತ್ತು ರಾಗ-ದ್ವೇಷ, ಕಾಮ-ಕ್ರೋಧ ಇವುಗಳಿಂದ ದೂರವುಳಿಯಲು ಪ್ರಯತ್ನಿಸುವುದಿಲ್ಲವೋ ಅವನು ಜ್ಞಾನಿಯಾದರೋ ದೂರವುಳಿಯಿತು, ಒಳ್ಳೆಯ ಸಾಧಕನೂ ಅಲ್ಲ.</p>
<p class="Text">ನಿಜವಾದ ಜ್ಞಾನಿಯಲ್ಲಿ ವಾಸ್ತವವಾಗಿ ಕಾಮ-ಕ್ರೋಧಾದಿ ದೋಷಗಳು ಇರುವುದಿಲ್ಲವೆಂಬುದನ್ನು ನಿಶ್ಚಯವಾಗಿ ತಿಳಿದುಕೊಂಡಿರಬೇಕು. ಯಾರಿಗೆ ತುಂಬಾ ಚೆನ್ನಾಗಿ ಮಾತನಾಡಲು ಬರುವುದೋ, ಯಾರು ಶಾಸ್ತ್ರವಾಕ್ಯಗಳಿಂದ ಬ್ರಹ್ಮನನ್ನು ಸುಂದರವಾಗಿ ನಿರೂಪಿಸಬಲ್ಲನೋ, ಅಥವಾ ಜ್ಞಾನದ ಕುರಿತು ಉತ್ತಮವಾದ ತರ್ಕಪ್ರಧಾನ ನಿಬಂಧಗಳನ್ನು ಬರೆಯಬಲ್ಲನೋ, ಅವನು ಜ್ಞಾನಿಯಾಗಿದ್ದಾನೆ ಎಂದು ತಿಳಿಯಬಾರದು. ಇವೆಲ್ಲವೂ ಗ್ರಂಥಗಳನ್ನು ಓದುವುದರಿಂದ ಸಾಧ್ಯವಾಗುತ್ತದೆ. ನಾಟಕದಲ್ಲಿಯೂ ಶುಕಮಹಾಮುನಿಯ ಪಾರ್ಟು ಮಾಡಲಾಗುತ್ತದೆ. ಅಜ್ಞಾನದ ಸಮುದ್ರದಿಂದ ಪೂರ್ಣವಾಗಿ ದಾಟಿಹೋದವನೇ ಜ್ಞಾನಿಯಾಗಿದ್ದಾನೆ. ರಾಗ-ದ್ವೇಷ, ಕಾಮ-ಕ್ರೋಧಾದಿಗಳು ಅಜ್ಞಾನಿಯಲ್ಲೇ ಇರುವುವು. ಜ್ಞಾನದಲ್ಲಾದರೋ ಇವುಗಳ ಲವಲೇಶವೂ ಇರುವುದಿಲ್ಲ.</p>
<p class="Text">ಯಾವ ಜನರು ನಿಜವಾದ ಬ್ರಾಹ್ಮೀ ಸ್ಥಿತಿಯವರೆಗೆ ಮುಟ್ಟುವ ಮೊದಲೇ ಕೇವಲ ಪುಸ್ತಕೀಯ ಜ್ಞಾನದ ಆಧಾರದಿಂದ ತನ್ನನ್ನು ಜ್ಞಾನಿಯೆಂದು ತಿಳಿದುಕೊಳ್ಳುವನೋ ಮತ್ತು ವಿಧಿ-ನಿಷೇಧದಿಂದ ಮುಕ್ತನೆಂದು ತಿಳಿದು ಸಾಧನೆಯನ್ನು ಬಿಟ್ಟು ಬಿಡುತ್ತಾರೋ ಅವರು ಪ್ರಾಯಶಃ ಪತನರಾಗುತ್ತಾರೆ. ಏಕೆಂದರೆ, ಅಜ್ಞಾನವಿರುವ ತನಕ ಇಂದ್ರಿಯಗಳ ಭೋಗಗಳಲ್ಲಿ ಆಸಕ್ತಿ ಇದ್ದೇ ಇದೆ ಹಾಗೂ ಪಾಪವು ಉಂಟಾಗಲು ಭೋಗಗಳ ಆಸಕ್ತಿಯೇ ಪ್ರಧಾನ ಕಾರಣವಾಗಿದೆ. ಮತ್ತೆ ಕಾಮ-ಕ್ರೋಧಾದಿಗಳು ಅಂತಃಕರಣದ ಅನಿವಾರ್ಯ ಧರ್ಮಗಳೆಂದು ತಿಳಿದುಕೊಂಡಲ್ಲಂತೂ ಹೇಳುವುದೇನಿದೆ? ಆದ್ದರಿಂದ ನನ್ನಂತಹ ಸಾಧಕರಿಗೆ ತುಂಬಾ ಎಚ್ಚರಿಕೆಯಿಂದ ದುರ್ಗುಣಗಳಿಂದ ಬದುಕುಳಿಯಲು ಗಮನ ಕೊಡಬೇಕು. ಸಂನ್ಯಾಸಾಶ್ರಮದಲ್ಲಾದರೋ ಸಾಧಕನು ಎಂದಿಗೂ ಮರೆತಾದರೂ ಸ್ತ್ರೀ ಮತ್ತು ಧನ ಇವುಗಳೊಂದಿಗೆ ಯಾವ ರೀತಿಯಿಂದಲೂ ಸಂಬಂಧವಿರಿಸಿಕೊಳ್ಳಬಾರದು. ಇವುಗಳ ಸಂಗವನ್ನು ಮಾಡಬಾರದು. ಸಿದ್ಧ ಮಹಾ ಪುರುಷನಲ್ಲಿ ಇಂತಹ ಯಾವುದೇ ದೋಷಗಳು ಉಳಿಯಲಾರವು.</p>
<p class="Text">ಧೂರ್ತನಾದ ಜ್ಞಾನಿಗಿಂತ ಅಜ್ಞಾನಿಯಾಗಿರುವುದು ಒಳ್ಳೆಯದು ಎಂಬುದನ್ನು ನೆನಪಿನಲ್ಲಿಟ್ಟುಕೊಳ್ಳಬೇಕು. ಅವನಿಗೆ ಪಾಪಗಳ ಕುರಿತಾದರೂ ಭಯವಿರುತ್ತದೆ. ಧೂರ್ತನಾದವನು ತಿಳಿದು-ತಿಳಿದು ಧೂರ್ತತನವನ್ನು ರಕ್ಷಿಸಿಕೊಳ್ಳಲಿಕ್ಕಾಗಿ ಪಾಪ ಮಾಡುತ್ತಾನೆ. ಆದ್ದರಿಂದ ಧೂರ್ತನನ್ನು ಎಂದಿಗೂ ಕಲ್ಪನೆಯಲ್ಲಿಯೂ ಕೂಡ ಬರಲು ಬಿಡಬಾರದು. ನಿಜವಾದ ಸಂನ್ಯಾಸಿಯಾಗಬೇಕು ಮತ್ತು</p>
<p class="Shlok">ಯಾವದಾಯುಸ್ತ್ವಯಾ ವಂದ್ಯೋ ವೇದಾಂತೋ ಗುರುರೀಶ್ವರಃ ।</p>
<p class="Shlok">ಮನಸಾ ಕರ್ಮಣಾ ವಾಚಾ ಶ್ರುತೇರೇವೈಷ ನಿಶ್ಚಯಃ ॥</p>
<p class="TXT-Right">(ತತ್ತ್ವೋಪದೇಶ 86)</p>
<p class="Text">ಆಚಾರ್ಯರ ಈ ಉಕ್ತಿಗನುಸಾರ ಶಾಸ್ತ್ರದ ವಿಧಿಯನ್ನು ಯಾವಾಗಲೂ ಒಪ್ಪಿಕೊಂಡು ಇರಬೇಕು. ಸಂನ್ಯಾಸಿಗೆ ಪಾಲಿಸಲು ಯೋಗ್ಯವಾದ ಕೆಲವು ಧರ್ಮಗಳು ಇಂತಿವೆ ಗೃಹಸ್ಥರ ಸಂಗವನ್ನು ಮಾಡಬಾರದು. ಸ್ತ್ರೀಯರ ಭಾವಚಿತ್ರವನ್ನು ನೋಡಬಾರದು. ಧನವನ್ನು ಸ್ಪರ್ಶಿಸಬಾರದು. ಯಾರೊಂದಿಗೂ ಯಾವುದೇ ಸಂಬಂಧ ಬೆಳೆಸಬಾರದು. ಯಾವುದೇ ವಿಷಯದಲ್ಲಿ ಮಮತ್ವ ವಿಡಬಾರದು. ಮಾನ-ದೊಡ್ಡಸ್ತಿಕೆಗಳನ್ನು ಸ್ವೀಕರಿಸಬಾರದು. ವೈರಾಗ್ಯವನ್ನು ತುಂಬಾ ಎಚ್ಚರಿಕೆಯಿಂದ ರಕ್ಷಿಸಬೇಕು. ಇಂದ್ರಿಯಗಳನ್ನು ಸಂಯಮದಲ್ಲಿರಿಸಬೇಕು. ವಸ್ತುಗಳನ್ನು ಸಂಗ್ರಹಿಸಬಾರದು. ಮಂಡಳಿ ಕಟ್ಟಿಕೊಳ್ಳಬಾರದು. ಮನೆ ಕಟ್ಟಿಕೊಳ್ಳ ಬಾರದು. ವ್ಯರ್ಥವಾಗಿ ಮಾತಾಡಬಾರದು. ಬ್ರಹ್ಮಚರ್ಯವನ್ನು ಧರಿಸಬೇಕು. ಕಾಮ-ಕ್ರೋಧ-ಲೋಭಾದಿಗಳಿಂದ ಸದಾಕಾಲ ಮುಕ್ತರಾಗಿರಬೇಕು. ಯಾರನ್ನೂ ದ್ವೇಷಿಸಬಾರದು. ಯಾರಲ್ಲಿಯೂ ಅನುರಾಗವಿರಬಾರದು. ಪ್ರತಿದಿನವೂ ಆತ್ಮಚಿಂತನೆ ಅಥವಾ ಭಗವತ್ ಸ್ಮರಣೆಯಲ್ಲಿ ತೊಡಗಿರಬೇಕು.</p>
<p class="Text">ಈ ಸಂನ್ಯಾಸ ಧರ್ಮಗಳನ್ನು ಪಾಲಿಸದ ಸಂನ್ಯಾಸಿಯು ಪ್ರಾಯಶಃ ಪತನನಾಗುತ್ತಾನೆ. ಆದ್ದರಿಂದ ತನ್ನ ಆಶ್ರಮದ ಧರ್ಮಗಳನ್ನು ಪೂರ್ಣವಾಗಿ ಪಾಲಿಸಬೇಕು. ವಿಧಿ-ನಿಷೇಧಗಳಿಂದ ಮೀರಿ ಹೋಗಿರುವ ಮಹಾಪುರುಷರ ಮೂಲಕವೂ ಲೋಕಸಂಗ್ರಹಾರ್ಥವಾಗಿ ಆದರ್ಶ ಕರ್ಮಗಳೇ ಆಗುತ್ತಾ ಇರುತ್ತವೆ.</p>
<p class="Text">ಭಕ್ತನಾಗಬೇಕೆಂದಿದ್ದರೆ ಭಗವಂತನಿಗೆ ಶರಣಾಗಿ ಭಗವಂತನನ್ನು ಸತತವಾಗಿ ಭಜಿಸುತ್ತಾ ಇರಬೇಕು. ಧನ, ಮಾನ, ದೊಡ್ಡಸ್ತಿಕೆ ಇವುಗಳ ಬಯಕೆಯನ್ನು ಮನಸ್ಸಿಗೇ ತರಬಾರದು. ಜನರು ಭಕ್ತನೆಂದು ತಿಳಿಯಲಿ, ಹೇಳಲಿ, ಇದರ ಕುರಿತು ಲಕ್ಷ್ಯ ಕೊಡಬಾರದು. ಭಗವಂತನ ನಾಮ, ಗುಣಗಳನ್ನು ಪ್ರೇಮದಿಂದ ಕೀರ್ತಿಸುತ್ತಾ ಇರಬೇಕು. ಸಾಧ್ಯವಿದ್ದಷ್ಟು ತನ್ನ ಭಕ್ತಿಯನ್ನು ಪ್ರಕಟಿಸಬಾರದು. ಜನರು ನಮ್ಮ ಪೂಜೆ ಮಾಡಲಿ, ನಮಗೆ ಸನ್ಮಾನಮಾಡಲೀ, ಇಂತಹ ಅವಕಾಶಕ್ಕೆ ಎಡೆ ಕೊಡಬಾರದು. ಮಾನ-ದೊಡ್ಡಸ್ತಿಕೆಯಿಂದ ಸದಾಕಾಲ ಎಚ್ಚರಿಕೆಯಿಂದಿರಬೇಕು. ಸ್ತ್ರೀಯರ ಮತ್ತು ಸ್ತ್ರೀ ಸಂಗಿಗಳ ಸಂಗವನ್ನು ಎಂದಿಗೂ ಮಾಡಬಾರದು. ಧನದ ಲೋಭ ಮನಸ್ಸಿಗೆ ಬರಲು ಬಿಡಬಾರದು. ಗೌರವ-ಪ್ರತಿಷ್ಠೆಗಳನ್ನು ಸೂಕರೀವಿಷ್ಠೆಯಂತೆ ತಿಳಿಯಬೇಕು.</p>
<p class="Text">ಕೀರ್ತನೆಯನ್ನು ಬಹಳವಾಗಿ ಮಾಡಬೇಕು. ಆದರೆ ಲೋಕರಂಜನೆಗಾಗಿ ಮಾಡದೆ ಭಗವತ್ ಪ್ರೀತ್ಯರ್ಥವಾಗಿ ಮಾಡಬೇಕು. ಲೋಕರಂಜನೆಯ ಕೀರ್ತನೆಯು ಬಹಿಷ್ಕೃತವಾದೀತು. ಕೀರ್ತನೆ ಮಾಡುವವನ ಮನಸ್ಸಿನಲ್ಲಿ ನನ್ನ ಭಗವಂತನು ನಿಶ್ಚಯವಾಗಿ ಇಲ್ಲೇ ನೆಲೆಸಿರುವನು ಮತ್ತು ನಾನು ಅವನ ಮುಂದೆಯೇ, ಅವನ ಪ್ರೀತಿಗಾಗಿಯೇ, ಅವನ ಗುಣಗಾನವನ್ನು ಮಾಡುತ್ತಿದ್ದೇನೆ ಎಂಬ ಭಾವವು ದೃಢವಾಗಿರಬೇಕು. ಭಗವಂತನ ನಾಮ-ಗುಣಗಳ ಅರ್ಥವನ್ನು ಚಿಂತಿಸುತ್ತಾ, ಭಗವಂತನ ಧ್ಯಾನಮಾಡುತ್ತಾ ಕೀರ್ತನೆಯಲ್ಲಿ ತನ್ಮಯನಾಗಿರಬೇಕು. ಇಂತಹ ಭಾವವು ಉಂಟಾಗದಿದ್ದರೆ ಹೀಗಾಗುವಂತೆ ಅಭ್ಯಾಸಮಾಡಬೇಕು. ಆದರೆ ನನ್ನ ಈ ಕೀರ್ತನೆಯಿಂದ ಜನರಿಗೆ, ನೋಡುವವರಿಗೆ, ಕೇಳುವವರಿಗೆ ಸಂತೋಷವಾಯಿತೋ ಇಲ್ಲವೋ, ಅವರ ಮನಸ್ಸು ನನ್ನ ಕಡೆಗೆ ಆಕರ್ಷಿತವಾಯಿತೋ, ಇಲ್ಲವೋ, ಹೀಗೆ ಎಂದಿಗೂ ಯೋಚಿಸಬಾರದು. ಭಗವಂತನ ನಾಮದಲ್ಲಿ ಶ್ರದ್ಧೆಯಿಟ್ಟು, ಪ್ರೇಮವಿರಿಸಿ, ಶ್ರದ್ಧೆ ಮತ್ತು ಪ್ರೇಮದಲ್ಲಿ ಮುಳುಗಿ ಭಗವಂತನ ನಾಮವನ್ನು ಉಚ್ಚರಿಸಬೇಕು. ಮತ್ತೆ ನಿಮ್ಮ ಬಾಯಿಂದ ಹೊರಟ ಒಂದೇ ನಾಮವು ಚಮತ್ಕಾರವನ್ನು ಉಂಟುಮಾಡಿಬಿಟ್ಟಿತು. ಶ್ರೀಚೈತನ್ಯ ಮಹಾಪ್ರಭುಗಳ ಶ್ರೀಮುಖದಿಂದ ಹೊರಟ ಒಂದೇ ನಾಮವು ಕೇಳುವವರನ್ನು ಹುಚ್ಚರನ್ನಾಗಿಸುತ್ತಿತ್ತು. ಏಕೆಂದರೆ ಆ ನಾಮದೊಂದಿಗೆ ಶ್ರೀಚೈತನ್ಯರ ಪ್ರೇಮಶಕ್ತಿಯು ತುಂಬಿರುತ್ತಿತ್ತು.</p>
<p class="Text">ಇನ್ನೊಂದು ಮಾತನ್ನು ನೆನಪಿನಲ್ಲಿಟ್ಟುಕೊಳ್ಳಬೇಕು. ಭಗವಂತನ ಕೀರ್ತನೆ ಮಾಡುವವರು ಸದಾಚಾರಿಗಳಾಗಿರಬೇಕು. ದೈವೀಸಂಪತ್ತಿನಿಂದ ಕೂಡಿರಬೇಕು. ಭಗವಂತನ ನಾಮವನ್ನು ಹೇಳುತ್ತಾ ಕುಣಿದು ಹಾಡುವನು, ಆದರೆ ಅವನ ಆಚರಣೆ ಶುದ್ಧವಿಲ್ಲವೋ, ಅವನಿಂದ ಜನತೆಯ ಮೇಲೆ ಒಳ್ಳೆಯ ಪ್ರಭಾವ ಬೀಳುವುದಿಲ್ಲ. ಜನರು ಅವನನ್ನು ಆದರ್ಶವೆಂದು ತಿಳಿದು ಆಚರಣೆಗಳ ಕಡೆಗೆ ಲಕ್ಷ್ಯಕೊಡುವುದಿಲ್ಲ. ಇದರಿಂದ ಬೇರೆ ಜನರಿಗೆ ಕೀರ್ತನೆ ಹಾಗೂ ಕೀರ್ತನೆ ಮಾಡುವವರ ಮೇಲೆ, ಅವನ ಕೀರ್ತನೀಯನಾದ ಭಗವಂತನ ಮೇಲೆಯೂ ಆಕ್ಷೇಪವನ್ನು ಮಾಡುವ ಅವಕಾಶ ಸಿಗುತ್ತದೆ. ಆದ್ದರಿಂದ ನಾವು ನಮ್ಮ ಹೊಣೆಗಾರಿಕೆಯನ್ನು ಅರಿತುಕೊಳ್ಳಬೇಕು. ಎಲ್ಲಿಯೂ ನಮ್ಮ ಆಚರಣೆಯಿಂದ ಪವಿತ್ರವಾದ ಸಂಕೀರ್ತನ ಮತ್ತು ನಮ್ಮ ಭಗವಂತನ ಮೇಲೆ ಯಾವುದೇ ಕಲಂಕ ತಗಲಬಾರದು. ವಾಸ್ತವವಾಗಿ ಪವಿತ್ರವಾದ ಸಂಕೀರ್ತನೆ ಹಾಗೂ ಭಗವಂತನ ಮೇಲೆ ಕಲಂಕ ತಗಲುವುದೇ ಇಲ್ಲ. ಆದರೆ ಹೇಳಲಿಕ್ಕಾಗಿಯಾದರೂ ನಮ್ಮ ದೋಷಗಳಿಂದ ಹೀಗಾಗಬಾರದು.</p>
<p class="Text">ಆಚರಣೆ ಶುದ್ಧವಿಲ್ಲದಿದ್ದರೂ ಏಕಾಂತದಲ್ಲಿ ಕೀರ್ತನೆಮಾಡಬೇಕು. ಆಚರಣೆಗಳ ಶುದ್ಧಿಗಾಗಿ ಭಗವಂತನ ಇದಿರಿಗೆ ಅಳಬೇಕು. ಭಗವಂತನಲ್ಲಿ ಭಿಕ್ಷೆ ಬೇಡಬೇಕು. ಆದರೆ, ಎಚ್ಚರವಿರಲಿ! ಸಂಕೀರ್ತನೆಯ ಹೆಸರಿನಲ್ಲಿ ದುರಾಚರಣೆಯನ್ನು ಎಂದಿಗೂ ಅಡಗಿಸಬಾರದು ಮತ್ತು ದುರಾಚಾರದ ಸಮರ್ಥನೆಯನ್ನು ಯಾವುದೇ ಪರಿಸ್ಥಿತಿಯಲ್ಲಿಯೂ ಮಾಡಬಾರದು.</p>
<p class="Text">ಸಂಕೀರ್ತನೆಯ ಹೆಸರಿನಲ್ಲಿ ವರ್ಣ ಮತ್ತು ಆಶ್ರಮದ ಕರ್ಮಗಳನ್ನು ಅವಹೇಳನೆ ಮಾಡುವುದು, ಉಪೇಕ್ಷೆಮಾಡುವುದು ಎಂದಿಗೂ ಇರಬಾರದು, ಸ್ವಧರ್ಮವನ್ನು ಪಾಲಿಸುತ್ತಾ ಕೀರ್ತನೆ ಮಾಡಬೇಕು. ಜ್ಞಾನದ, ವೈರಾಗ್ಯದ, ಸದಾಚಾರದ, ವರ್ಣಾಶ್ರಮದ ಮತ್ತು ಸಂಧ್ಯೆ-ಗಾಯತ್ರಿಯ ಸಂಕೀರ್ತನೆಯ ಹೆಸರಿನಲ್ಲಿ ಎಂದಿಗೂ ನಿಂದಿಸಬಾರದು. ಇವನ್ನು ಅವಶ್ಯವಾಗಿ ಪಾಲನೀಯವೆಂದು ತಿಳಿಯಬೇಕು. ಇವೆಲ್ಲದರ ಆದರವನ್ನು ಮಾಡಬೇಕು ಹಾಗೂ ಯಥಾ ಯೋಗ್ಯವಾಗಿ ಶಾಸ್ತ್ರವಿಧಾನಕ್ಕನುಸಾರ ಪಾಲಿಸಬೇಕು.</p>
<p class="Text">ಸಂಕೀರ್ತನೆಯ ಹೆಸರಿನಲ್ಲಿ ಪಕ್ಷಪಾತ ಅಥವಾ ಭಗವಂತನ ನಾಮಗಳಲ್ಲಿ ಉಚ್ಚ-ನೀಚ ಬುದ್ಧಿ ಮತ್ತು ಗುಂಪುಗಾರಿಕೆ ಮಾಡಬಾರದು. ಸಂಕೀರ್ತನೆಯ ಸಂಘಟನೆ ಅವಶ್ಯವಾಗಿ ಮಾಡಬೇಕು, ಆದರೆ ಗುಂಪುಗಾರಿಕೆ ಇರಬಾರದು. ಸರಳ, ಪವಿತ್ರ, ನಿಷ್ಕಪಟ, ನಿಷ್ಕಾಮ, ಅನನ್ಯ ಪ್ರೇಮಭಾವದಿಂದ ಭಗವಂತನ ಪವಿತ್ರನಾಮಗಳನ್ನು ಸ್ವತಃ ಹಾಡಬೇಕು ಮತ್ತು ಇತರರಿಗೂ ಹಾಡಲು ಪ್ರೇರೇಪಿಸಬೇಕು. ಆದರೆ ತಾನು ಸಾಧ್ಯವಿದ್ದಷ್ಟು ಉಪದೇಶಕ, ಮುಖಂಡ ಅಥವಾ ಆಚಾರ್ಯನಾಗಬಾರದು. ಪೂಜೆ, ಸತ್ಕಾರ, ಮಾನ-ದೊಡ್ಡಸ್ತಿಕೆ ಮುಂತಾದವುಗಳಿಂದ ಸದಾ ತಾನು ದೂರವುಳಿಯಬೇಕು. ಧನ ಮತ್ತು ಸ್ತ್ರೀಯರ ಲಾಲಸೆಯಲ್ಲಿ ಎಂದೂ ಬೀಳಬಾರದು.</p>
<p class="Text">ಸಂಕೀರ್ತನೆಯ ಸಮಯದಲ್ಲಿ ಮುಕ್ತಕಂಠದಿಂದ ಭಗವಂತನ ನಾಮಗಳನ್ನು ಘೋಷಿಸಬೇಕು. ಜ್ಞಾನ, ವಿದ್ವತ್ತು, ಅಕಾರ, ಧನ ಮುಂತಾದ ಅಭಿಮಾನದಲ್ಲಿ ಸುಮ್ಮನೆ ಕುಳಿತಿರಬಾರದು. ನಿಂತು ಕೀರ್ತನೆ ನಡೆಯುತ್ತಿದ್ದರೆ ಸಂಕೋಚಬಿಟ್ಟು ತಾನೂ ನಿಂತುಕೊಳ್ಳಬೇಕು. ಎಲ್ಲಿಯೂ ನಮ್ಮ ಯಾವುದೇ ಆಚರಣೆಯಿಂದ ಭಗವನ್ನಾಮ ಸಂಕೀರ್ತನೆಯ ಅಪಮಾನವಾಗಬಾರದು. ಪ್ರೇಮಪರವಶನಾಗಿ ಕುಣಿಯಬೇಕು, ಆದರೆ ಜನರ ತೋರಿಕೆಗಾಗಿ ಇರಬಾರದು. ಕಲೆಯ ನೃತ್ಯ ಬೇರೆಯಾಗಿದೆ, ಪ್ರೇಮಮಯ ಭಗವನ್ನಾಮ ಕೀರ್ತನದ ನೃತ್ಯ ಬೇರೆಯಾಗಿದೆ.</p>
<p class="Text">ಭಗವನ್ನಾಮಕೀರ್ತನೆಯು ಬಹಳ ಆದರಣೀಯ, ಉಚ್ಚಮಟ್ಟದ ಸಾಧನೆಯಾಗಿದೆ ಎಂಬುದನ್ನು ನೆನಪಿನಲ್ಲಿಟ್ಟುಕೊಳ್ಳಬೇಕು. ಅದನ್ನು ಅತಿ ಉಚ್ಚ ಭಾವನೆಯಿಂದ ಸಾಧನೆ ಮಾಡಬೇಕು. ಅತಿ ಉಚ್ಚ ಆಚರಣೆಯನ್ನಿಟ್ಟುಕೊಂಡು ಕೀರ್ತನೆ ಮಾಡಬೇಕು. ಪವಿತ್ರ ಪುರುಷರ ಮೂಲಕ ಮಾಡಲ್ಪಟ್ಟ ಭಗವನ್ನಾಮಕೀರ್ತನೆಯ ಧ್ವನಿ ಎಲ್ಲಿಯವರೆಗೆ ತಲುಪುವುದೋ ಅಲ್ಲಿಯವರೆಗಿನ ಸಮಸ್ತ ಜೀವರ ಶ್ರೇಯಸ್ಸು ಆಯಾಸವಿಲ್ಲದೆಯೇ ಆಗಬಲ್ಲದು.</p>
<p class="Text para-style-override-1"><span class="char-style-override-3"> - ಸ್ವಾಮಿ </span><span class="char-style-override-3">ರಾಮಸುಖದಾಸ</span></p>
<p class="Text">ಪಂಚಾಮೃತ</p>
<p class="Text">1. ನಾವು ಭಗವಂತನವರೇ ಆಗಿದ್ದೇವೆ.</p>
<p class="Text">2. ನಾವು ಎಲ್ಲಿದ್ದರೂ ಭಗವಂತನ ಸಾಮ್ರಾಜ್ಯದಲ್ಲೇ ಇದ್ದೇವೆ.</p>
<p class="Text">3. ನಾವು ಮಾಡುವ ಶುಭ ಕೆಲಸವೆಲ್ಲ ಭಗವಂತನದೇ ಕೆಲಸವಾಗಿದೆ.</p>
<p class="Text">4. ಶುದ್ಧ-ಸಾತ್ತ್ವಿಕವಾದುದನ್ನು ಪಡೆಯುವುದೆಲ್ಲವೂ ಭಗವಂತನದೇ ಪ್ರಸಾದವು.</p>
<p class="Text para-style-override-4">5. ಭಗವಂತನು ಕೊಟ್ಟಿರುವ ಪ್ರಸಾದದಿಂದಲೇ ಭಗವಂತನ ಭಕ್ತರ ಸೇವೆ ಮಾಡಬೇಕು.<span></span></p>


<p class="Page-Break"> </p>
<p class="First-End-Page-text" id="toc_marker-18" xml:lang="en-GB">ಕೊನೆಯ ಪುಟ</p>

