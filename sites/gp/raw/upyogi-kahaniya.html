
<p class="First-End-Page-text para-style-override-1" id="toc_marker-1" xml:lang="en-GB"><span class="char-style-override-1">ಮೊದಲ ಪುಟ</span></p>
<p class="Titel-Page---Shri-Hari">॥ ಶ್ರೀಹರಿಃ ॥</p>
<p class="Title-Page---Book-Name">ಉಪಯುಕ್ತ ಕಥೆಗಳು</p>
<p class="Title-Page---Hindi-Name">उपयोगी कहानियाँ - कन्नड़</p>
<p class="Title-Page---Tavmewa-Mata" xml:lang="kn-IN"> </p>
<p class="Title-Page---Tavmewa-Mata" xml:lang="kn-IN">ತ್ವಮೇವ ಮಾತಾ ಚ ಪಿತಾ ತ್ವಮೇವ</p>
<p class="Title-Page---Tavmewa-Mata" xml:lang="kn-IN">ತ್ವಮೇವ ಬಂಧುಶ್ಚ ಸಖಾ ತ್ವಮೇವ ।</p>
<p class="Title-Page---Tavmewa-Mata" xml:lang="kn-IN">ತ್ವಮೇವ ವಿದ್ಯಾ ದ್ರವಿಣಂ ತ್ವಮೇವ</p>
<p class="Title-Page---Tavmewa-Mata" xml:lang="kn-IN">ತ್ವಮೇವ ಸರ್ವಂ ಮಮ ದೇವದೇವ ॥</p>
<p class="Title-Page---Tavmewa-Mata" xml:lang="kn-IN"> </p>
<p class="Title-Page---Gita-Seva-Trust para-style-override-2">ಗೀತಾ ಸೇವಾ ಟ್ರಸ್ಟ್<span></span></p>


<p class="Page-Break">॥ ಶ್ರೀ ಹರಿಃ ॥</p>
<p class="Chapter-Heading" id="toc_marker-3">ಒಳ್ಳೆಯ ಮನುಷ್ಯ</p>
<p class="Text">ಒಬ್ಬ ಶ್ರೀಮಂತನು ಒಂದು ದೇವಾಲಯವನ್ನು ಕಟ್ಟಿಸಿದನು. ದೇವಾಲಯದಲ್ಲಿ ದೇವರ ಪೂಜೆ ಮಾಡಲು ಒಬ್ಬ ಪೂಜಾರಿಯನ್ನು ನೇಮಕ ಮಾಡಿದನು. ದೇವಾಲಯದ ಖರ್ಚಿಗಾಗಿ ಬೇಕಾದಷ್ಟು ಭೂಮಿ, ಜಮೀನು ಮತ್ತು ತೋಟವನ್ನು ದೇವರಿಗೆ ಬಿಟ್ಟನು. ಅಲ್ಲಿಗೆ ಹಸಿದವರು, ದೀನರು, ದುಃಖಿಗಳು ಅಥವಾ ಸಾಧು ಸಂತರು ಯಾರೇ ಬಂದರೂ ಅವರು ಅಲ್ಲಿ ನಾಲ್ಕಾರು ದಿನಗಳು ತಂಗಲು ಮತ್ತು ಅವರ ಊಟೋಪಚಾರಗಳಿಗಾಗಿ ದೇವರ ಪ್ರಸಾದ ಅವರಿಗೆ ದೊರೆಯುವಂತೆ ಆ ಶ್ರೀಮಂತನು ವ್ಯವಸ್ಥೆ ಮಾಡಿದನು. ಈಗ ಅವನಿಗೆ ದೇವಾಲಯದ ಸಂಪತ್ತನ್ನು ನೋಡಿಕೊಳ್ಳಲು ಮತ್ತು ಅದರ ಎಲ್ಲ ಕೆಲಸಗಳನ್ನೂ ವ್ಯವಸ್ಥಿತವಾಗಿ ನಡೆಸಲು ಒಬ್ಬ ವ್ಯವಸ್ಥಾಪಕನ ಅವಶ್ಯಕತೆಯುಂಟಾಯಿತು.</p>
<p class="Text">ಬಹಳಷ್ಟು ಜನರು ಆ ಶ್ರೀಮಂತನ ಹತ್ತಿರ ಬಂದರು. ಮಂದಿರದ ವ್ಯವಸ್ಥಾಪಕ ಕೆಲಸ ದೊರೆತರೆ ಒಳ್ಳೆಯ ವೇತನ ದೊರೆಯುವುದೆಂದು ಅವರೆಲ್ಲರಿಗೂ ಗೊತ್ತಿತ್ತು. ಆದರೆ ಆ ಶ್ರೀಮಂತನು ಎಲ್ಲರನ್ನೂ ಹಿಂದಕ್ಕೆ ಕಳುಹಿಸಿದನು. ‘‘ನನಗೆ ಒಬ್ಬ ಒಳ್ಳೆಯ ಪ್ರಾಮಾಣಿಕ ಮನುಷ್ಯ ಬೇಕಾಗಿದ್ದಾನೆ. ಅವನನ್ನು ನಾನೇ ಆರಿಸುತ್ತೇನೆ.’’ ಎಂದು ಅವನು ಎಲ್ಲರಿಗೂ ಹೇಳುತ್ತಿದ್ದನು.</p>
<p class="Text">ಕೆಲವರು ಮನಸ್ಸಿನಲ್ಲಿಯೇ ಆ ಶ್ರೀಮಂತನನ್ನು ನಿಂದಿಸಿದರು. ಇನ್ನೂ ಕೆಲವರು ಅವನನ್ನು ಹುಚ್ಚ, ಮೂರ್ಖ ಎಂದು ಜರೆದರು. ಆದರೆ ಆ ಶ್ರೀಮಂತನು ಯಾರ ಮಾತನ್ನೂ ಕಿವಿಗೆ ಹಾಕಿಕೊಳ್ಳಲಿಲ್ಲ. ಮಂದಿರದ ಬಾಗಿಲು ತೆರೆದ ಮೇಲೆ ಜನರು ದೇವರ ದರ್ಶನಕ್ಕೆ ಬಂದು ಹೋಗುವುದನ್ನು ಆ ಶ್ರೀಮಂತನು ತನ್ನ ಮನೆಯ ಮಾಳಿಗೆಯಲ್ಲಿ ಕುಳಿತು ಮೌನವಾಗಿ ನೋಡುತ್ತಿದ್ದನು.</p>
<p class="Text">ಒಂದು ದಿನ ಒಬ್ಬ ಮನುಷ್ಯನು ದೇವಾಲಯಕ್ಕೆ ದೇವರ ದರ್ಶನ ಮಾಡಲು ಬಂದನು. ಅವನ ವಸ್ತ್ರಗಳು ಮಲಿನವಾಗಿ ಹರಿದು ಹೋಗಿದ್ದವು. ಅವನು ಹೆಚ್ಚು ವಿದ್ಯಾವಂತನಂತೆಯೂ ಕಾಣುತ್ತಿರಲಿಲ್ಲ. ಅವನು ಭಗವಂತನ ದರ್ಶನ ಮಾಡಿ ಹೊರಟಾಗ ಶ್ರೀಮಂತನು ಅವನನ್ನು ಕರೆದು ಕೇಳಿದನು - ‘‘ನೀವು ಈ ದೇವಾಲಯದ ವ್ಯವಸ್ಥಾಪಕನ ಹೊಣೆಯನ್ನು ಹೊರಲು ಸಾಧ್ಯವೇ?’’</p>
<p class="Text">ಆ ಮನುಷ್ಯನಿಗೆ ಬಹಳ ಆಶ್ಚರ್ಯವಾಯಿತು. ಅವನು - ‘‘ನಾನು ಹೆಚ್ಚು ವಿದ್ಯಾವಂತನಲ್ಲ. ನಾನು ಇಷ್ಟು ದೊಡ್ಡ ದೇವಾಲಯದ ಪ್ರಬಂಧಕನ ಕೆಲಸವನ್ನು ಹೇಗೆ ನಿರ್ವಹಿಸಲಿ?’’ ಎಂದು ಹೇಳಿದನು.</p>
<p class="Text"><span class="char-style-override-2">ಶ್ರೀಮಂತ :- </span>ನನಗೆ ದೊಡ್ಡ ವಿದ್ವಾಂಸನು ಬೇಕಿಲ್ಲ. ನಾನು ಒಬ್ಬ ಒಳ್ಳೆಯ ಪ್ರಾಮಾಣಿಕ ಮನುಷ್ಯನನ್ನು ದೇವಾಲಯದ ವ್ಯವಸ್ಥಾಪಕನ ಕೆಲಸಕ್ಕೆ ನೇಮಿಸಲು ಇಚ್ಛಿಸುತ್ತೇನೆ.</p>
<p class="Text"><span class="char-style-override-2">ವ್ಯಕ್ತಿ :- </span>ತಾವು ಇಷ್ಟೊಂದು ಜನರಲ್ಲಿ ನನ್ನನ್ನೇ ಒಳ್ಳೆಯವನೆಂದು ಹೇಗೆ ಭಾವಿಸಿದಿರಿ?</p>
<p class="Text"><span class="char-style-override-2">ಶ್ರೀಮಂತ :- </span>ತಾವು ಒಳ್ಳೆಯ ವ್ಯಕ್ತಿಯೆಂದು ನನಗೆ ಗೊತ್ತು. ದೇವಾಲಯಕ್ಕೆ ಹೋಗುವ ರಸ್ತೆಯಲ್ಲಿ ಒಂದು ಇಟ್ಟಿಗೆಯ ಚೂರು ನೆಲದೊಳಗೆ ಸೇರಿ ಅದರ ತುದಿ ಮೇಲೆದ್ದಿತ್ತು. ಆ ಇಟ್ಟಿಗೆಯ ಚೂರನ್ನು ಎಡವಿ ಹೋಗಿ ಬರುವ ಜನರು ಗಾಯಗೊಳ್ಳುತ್ತಿದ್ದರು. ಕೆಲವರು ಬೀಳುತ್ತಿದ್ದರು, ಆದರೆ ಏನೂ ಆಗದವರಂತೆ ಎದ್ದು ಹೋಗುತ್ತಿದ್ದರು. ತಾವು ಎಡವದೇ ಇದ್ದರೂ ಅದನ್ನು ಕಿತ್ತು ದೂರ ಎಸೆದಿರಿ. ತಾವು ನನ್ನ ಕೆಲಸಗಾರರಿಂದ ಪಿಕಾಸಿಯನ್ನು ತೆಗೆದುಕೊಂಡು ಆ ಚೂರನ್ನು ಅಲ್ಲಿಂದ ಅಗೆದು ಹಾಕಿ ಅಲ್ಲಿನ ನೆಲವನ್ನು ಸಮತಟ್ಟು ಮಾಡಿದಿರಿ.</p>
<p class="Text"><span class="char-style-override-2">ವ್ಯಕ್ತಿ :- </span>ಅದರಲ್ಲಿ ಅಂತಹ ಹೆಚ್ಚಿನ ಮಹತ್ವವೇನೂ ಇಲ್ಲ. ರಸ್ತೆಯಲ್ಲಿ ಬಿದ್ದು ತೊಂದರೆ ಕೊಡುವ ಮುಳ್ಳು, ಕಲ್ಲಿನ ಚೂರು ಮತ್ತು ಎಡವುವಂತಹ ಕಲ್ಲುಗಳನ್ನು, ಇಟ್ಟಿಗೆಗಳನ್ನೂ ದೂರಹಾಕಬೇಕಾದ್ದು ಪ್ರತಿಯೊಬ್ಬ ಮನುಷ್ಯನ ಕರ್ತವ್ಯ.</p>
<p class="Text"><span class="char-style-override-2">ಶ್ರೀಮಂತ :- </span>‘‘ತಮ್ಮ ಕರ್ತವ್ಯವನ್ನು ಅರಿತು ಪಾಲಿಸುವವರೇ ಸಜ್ಜನರಾಗಿರುತ್ತಾರೆ.’’</p>
<p class="Image"><span><img alt="02.jpg" class="frame-1" src="image/02_fmt.jpeg"/></span> </p>
<p class="Text">ಆ ವ್ಯಕ್ತಿಯು ದೇವಾಲಯದ ವ್ಯವಸ್ಥಾಪಕನಾದನು. ಅವನು ಪ್ರಾಮಾಣಿಕವಾಗಿ ಕೆಲಸ ಮಾಡಿ ದೇವರ ಪೂಜೆ - ಅರ್ಚನೆ, ಆರಾಧನೆಗಳು ಚೆನ್ನಾಗಿ ನಡೆಯುವಂತೆ ವ್ಯವಸ್ಥೆ ಮಾಡಿದನು.</p>
<p class="ChapterEnd para-style-override-2">ಕರ್ತವ್ಯವೇ ದೇವರು<span></span></p>


<p class="Page-Break"> </p>
<p class="Chapter-Heading" id="toc_marker-4">ಸೌದೆ ಕಡಿಯುವವನ ಪ್ರಾಮಾಣಿಕತೆ</p>
<p class="Text">ಸೋಮಣ್ಣ ಒಬ್ಬ ಮುಗ್ಧ ಪ್ರಾಮಾಣಿಕ ಮನುಷ್ಯನಾಗಿದ್ದನು. ಅವನು ಬಹಳ ಬಡವನಾಗಿದ್ದು, ದಿನವೆಲ್ಲ ಕಾಡಿನಲ್ಲಿ ಸೌದೆ ಕಡಿದು ಸಂಜೆಯಾದಾಗ ಕಡಿದ ಸೌದೆಯನ್ನೆಲ್ಲಾ ಹೊರೆಕಟ್ಟಿ ಪೇಟೆಗೆ ತೆಗೆದುಕೊಂಡು ಹೋಗುತ್ತಿದ್ದನು. ಅಲ್ಲಿ ಸೌದೆ ಮಾರಿದ ಹಣದಲ್ಲಿ ಅಕ್ಕಿ, ಬೇಳೆ, ಉಪ್ಪು ಮುಂತಾದ ಅಡಿಗೆ ಪದಾರ್ಥಗಳನ್ನು ಕೊಂಡು ಮನೆಗೆ ಹಿಂದಿರುಗುತ್ತಿದ್ದನು. ಅವನಿಗೆ ತನ್ನ ಪರಿಶ್ರಮದ ಸಂಪಾದನೆಯಲ್ಲಿ ತೃಪ್ತಿಯಿತ್ತು. ಒಂದು ದಿನ ಸೋಮಣ್ಣನು ಸೌದೆ ಕಡಿಯಲು ಕಾಡಿಗೆ ಹೋದನು. ಅಲ್ಲಿ ಒಂದು ನದಿಯ ದಡದಲ್ಲಿದ್ದ ಮರದ ಒಂದು ಒಣಗಿದ ರೆಂಬೆಯನ್ನು ಕಡಿಯಲು ಮರವನ್ನು ಏರಿದನು. ರೆಂಬೆಯನ್ನು ಕಡಿಯುತ್ತಿರುವಾಗ ಅವನ ಕೊಡಲಿ ಕೈಜಾರಿ ನದಿಯ ಮಡುವಿಗೆ ಬಿದ್ದು ಹೋಯಿತು. ಸೋಮಣ್ಣ ಮರದಿಂದ ಇಳಿದು ಅನೇಕ ಸಾರಿ ನದಿಯೊಳಗೆ ಮುಳುಗಿ ಕೊಡಲಿಯನ್ನು ಹುಡುಕಿದರೂ ಅದು ಸಿಗಲಿಲ್ಲ. ಅವನು ದುಃಖಿತನಾಗಿ ತಲೆಯ ಮೇಲೆ ಕೈಹೊತ್ತು ನದಿಯ ದಡದಲ್ಲಿ ಕುಳಿತನು. ಅವನ ಕಣ್ಣುಗಳಿಂದ ನೀರು ಸುರಿಯುತ್ತಿತ್ತು. ಇನ್ನೊಂದು ಕೊಡಲಿಯನ್ನು ಕೊಳ್ಳಲು ಅವನ ಹತ್ತಿರ ಹಣವಿರಲಿಲ್ಲ. ಕೊಡಲಿ ಇಲ್ಲದೆ ಅವನು ತನ್ನ ಪರಿವಾರದ ಜನರ ಹೊಟ್ಟೆ ತುಂಬಿಸಲು ಹೇಗೆ ಸಾಧ್ಯ? ಅವನು ಚಿಂತೆಯಿಂದ ವಿಷಣ್ಣನಾಗಿ ಕುಳಿತಿದ್ದನು.</p>
<p class="Text">ಕಾಡಿನ ದೇವತೆಗೆ ಸೋಮಣ್ಣನ ಮೇಲೆ ದಯೆ ಬಂದಿತು. ಅದು ಬಾಲಕನ ರೂಪ ಧರಿಸಿ ಕಾಣಿಸಿಕೊಂಡು ಹೇಳಿತು -</p>
<p class="Text">‘‘ಅಯ್ಯಾ! ನೀನು ಏಕೆ ಅಳುತ್ತಿರುವೆ?’’</p>
<p class="Text">ಸೋಮಣ್ಣನು ಆ ದೇವತೆಗೆ ನಮಸ್ಕರಿಸಿ ಹೇಳಿದನು -</p>
<p class="Text">‘‘ನನ್ನ ಕೊಡಲಿಯು ನೀರಿಗೆ ಬಿದ್ದು ಹೋಯಿತು. ನಾನು ಈಗ ಸೌದೆ ಹೇಗೆ ಕಡಿಯಲಿ? ನನ್ನ ಹೆಂಡತಿ - ಮಕ್ಕಳನ್ನು ಹೇಗೆ ಸಾಕಲಿ?’’</p>
<p class="Text">ದೇವತೆಯು ಹೇಳಿತು - ಅಳಬೇಡ! ನಾನು ನಿನ್ನ ಕೊಡಲಿಯನ್ನು ತೆಗೆದುಕೊಡುತ್ತೇನೆ.’’</p>
<p class="Text">ದೇವತೆಯು ನೀರಿನಲ್ಲಿ ಮುಳುಗಿ ಒಂದು ಚಿನ್ನದ ಕೊಡಲಿಯನ್ನು ಎತ್ತಿಕೊಂಡು ಬಂದು ‘‘ನಿನ್ನ ಕೊಡಲಿಯನ್ನು ತೆಗೆದುಕೋ’’ ಎಂದಿತು.</p>
<p class="Image"><span><img alt="03.jpg" class="frame-2" src="image/03_fmt.jpeg"/></span> </p>
<p class="Text">ಸೋಮಣ್ಣನು ಆ ಕೊಡಲಿಯನ್ನು ನೋಡಿ ಹೇಳಿದನು -</p>
<p class="Text">‘‘ಇದು ಯಾರೋ ಶ್ರೀಮಂತರ ಕೊಡಲಿಯಿರಬಹುದು. ನಾನು ಬಡವ. ನನ್ನ ಹತ್ತಿರ ಇಂತಹ ಕೊಡಲಿಯನ್ನು ಮಾಡಿಸಲು ಚಿನ್ನವೆಲ್ಲಿಂದ ಬರಬೇಕು? ಈ ಚಿನ್ನದ ಕೊಡಲಿ ನನ್ನದಲ್ಲ.’’</p>
<p class="Text">ದೇವತೆಯು ಎರಡನೆಯ ಸಾರಿ ಮುಳುಗಿ ಒಂದು ಬೆಳ್ಳಿಯ ಕೊಡಲಿಯನ್ನು ತೆಗೆದು ಸೋಮಣ್ಣನಿಗೆ ಕೊಡಲು ಬಂದಿತು. ಸೋಮಣ್ಣನು ಹೇಳಿದನು - ‘‘ಸ್ವಾಮಿ! ನನ್ನದು ದುರದೃಷ್ಟ. ತಾವು ನನಗಾಗಿ ಬಹಳ ಕಷ್ಟ ತೆಗೆದುಕೊಂಡಿರಿ. ಆದರೆ ನನ್ನ ಕೊಡಲಿ ಸಿಕ್ಕಲಿಲ್ಲ. ಇದೂ ನನ್ನದಲ್ಲ, ನನ್ನ ಕೊಡಲಿಯು ಸಾಧಾರಣವಾದ ಕಬ್ಬಿಣದ ಕೊಡಲಿ.’’</p>
<p class="Text">ದೇವತೆಯು ಮೂರನೆಯ ಬಾರಿ ನೀರಿನಲ್ಲಿ ಮುಳುಗಿ ಸೋಮಣ್ಣನ ಕಬ್ಬಿಣದ ಕೊಡಲಿಯನ್ನು ತೆಗೆದು ತೋರಿಸಿತು. ಅವನು ಅತ್ಯಂತ ಸಂತೋಷಗೊಂಡು ಕೃತಜ್ಞತೆಯನ್ನು ಅರ್ಪಿಸುತ್ತಾ ತನ್ನ ಕೊಡಲಿಯನ್ನು ತೆಗೆದುಕೊಂಡನು. ದೇವತೆಯು ಸೋಮಣ್ಣ ಸತ್ಯ ವಚನಕ್ಕೂ ಪ್ರಾಮಾಣಿಕತೆಗೂ ಮೆಚ್ಚಿ ಹೇಳಿತು - ‘‘ನಾನು ನಿನ್ನ ಸತ್ಯತೆಗೆ ಸಂತೋಷಗೊಂಡಿದ್ದೇನೆ. ನೀನೇ ಈ ಎರಡೂ ಕೊಡಲಿಗಳನ್ನು ತೆಗೆದುಕೋ’’</p>
<p class="Text">ಚಿನ್ನದ ಮತ್ತು ಬೆಳ್ಳಿಯ ಕೊಡಲಿಗಳನ್ನು ಪಡೆದು ಸೋಮಣ್ಣನು ಶ್ರೀಮಂತನಾದನು. ಈಗ ಅವನು ಸೌದೆ ಕಡಿದು ಮಾರುವುದನ್ನು ಬಿಟ್ಟುಬಿಟ್ಟನು. ಅವನ ನೆರೆಯಲ್ಲಿ ಗುಂಡಣ್ಣ ಎಂಬ ಒಬ್ಬ ಮನುಷ್ಯನು ವಾಸಿಸುತ್ತಿದ್ದನು. ಅವನು ಸೋಮಣ್ಣನನ್ನು ಕುರಿತು, ನೀನು ಈಗ ಸೌದೆ ತರಲು ಕಾಡಿಗೆ ಏಕೆ ಹೋಗುವುದಿಲ್ಲವೆಂದು ಕೇಳಿದನು. ಸರಳ ಸ್ವಭಾವದವನಾದ ಅವನು ಎಲ್ಲ ವಿಚಾರಗಳನ್ನೂ ಇದ್ದಂತೆಯೇ ಹೇಳಿದನು. ದುರಾಶಾ ಪೀಡಿತನಾದ ಗುಂಡಣ್ಣ ಚಿನ್ನ - ಬೆಳ್ಳಿ ಕೊಡಲಿಗಳ ಆಸೆಯಿಂದ ಮಾರನೆಯ ದಿನ ತನ್ನ ಕೊಡಲಿಯನ್ನು ತೆಗೆದುಕೊಂಡು ಕಾಡಿಗೆ ಹೋದನು. ಅವನು ಅದೇ ಮರದ ರೆಂಬೆಯನ್ನು ಕಡಿಯಲು ಪ್ರಾರಂಭಿಸಿದನು. ಬೇಕೆಂದೇ ಕೊಡಲಿಯನ್ನು ನದಿಯಲ್ಲಿ ಬೀಳಿಸಿದನು. ಮರದಿಂದ ಕಿಳಗಿಳಿದು ರೋದಿಸತೊಡಗಿದನು. </p>
<p class="Text">ವನ ದೇವತೆಯು ಗುಂಡಣ್ಣನ ದುರಾಸೆಗೆ ದಂಡವಿಧಿಸಲು ಅವನಿಗೆ ಕಾಣಿಸಿಕೊಂಡಿತು. ಗುಂಡಣ್ಣನನ್ನು ಕೇಳಿ ನದಿಯಲ್ಲಿ ಮುಳುಗಿ ಚಿನ್ನದ ಕೊಡಲಿಯನ್ನು ತೆಗೆಯಿತು. ಚಿನ್ನದ ಕೊಡಲಿಯನ್ನು ನೋಡಿದ ಕೂಡಲೇ ಗುಂಡಣ್ಣನು ‘‘ಇದೇ ನನ್ನ ಕೊಡಲಿ’’ ಎಂದು ಕೂಗಿದನು.</p>
<p class="Text">ವನದೇವತೆಯು ಹೇಳಿತು - ‘‘ನೀನು ಸುಳ್ಳು ಹೇಳುತ್ತಿರುವೆ. ಇದು ನಿನ್ನ ಕೊಡಲಿಯಲ್ಲ’’ ದೇವತೆಯು ಆ ಕೊಡಲಿಯನ್ನು ನದಿಗೆ ಎಸೆದು ಅದೃಶ್ಯವಾಯಿತು. ದುರಾಶಾಗ್ರಸ್ತನಾದ ಗುಂಡಣ್ಣ ತನ್ನ ಕೊಡಲಿಯನ್ನು ಕಳೆದುಕೊಂಡನು. ಅವನು ಅಳುತ್ತಾ ಪಶ್ಚಾತ್ತಾಪ ಪಡುತ್ತಾ ಮನೆಗೆ ಹೋದನು.</p>
<p class="ChapterEnd para-style-override-2">ಪ್ರಾಮಾಣಿಕತೆಯಿದ್ದರೆ ಸತ್ಫಲವುಂಟು.<span class="char-style-override-4"></span></p>


<p class="Page-Break"> </p>
<p class="Chapter-Heading" id="toc_marker-5">ಆಸೆಬುರುಕ ರಾಜ</p>
<p class="Text">ಯೂರೋಪಿನಲ್ಲಿ ಯೂನಾನ್ ಎಂಬ ಹೆಸರಿನ ಒಂದು ರಾಜ್ಯವಿದೆ. ಯೂನಾನಿನಲ್ಲಿ ಬಹಳ ಹಿಂದೆ ಮೈದಾಸ್ ಎಂಬ ಹೆಸರಿನ ಒಬ್ಬ ರಾಜನು ರಾಜ್ಯವಾಳುತ್ತಿದ್ದನು. ಅವನು ಅತ್ಯಂತ ಆಸೆ ಬರುಕನಾಗಿದ್ದನು. ತನ್ನ ಮಗಳೊಬ್ಬಳನ್ನು ಬಿಟ್ಟು ಅವನಿಗೆ ಪ್ರಪಂಚದಲ್ಲಿ ಇನ್ನು ಯಾವುದಾದರೂ ಅತ್ಯಂತ ಪ್ರೀತಿ ಪಾತ್ರವಾದ ವಸ್ತುವೆಂದರೆ ಚಿನ್ನ ಮಾತ್ರ. ಅವನು ರಾತ್ರಿಯಲ್ಲಿ ಮಲಗುವಾಗಲೂ ಚಿನ್ನವನ್ನು ಸಂಗ್ರಹಿಸುವ ಕನಸು ಕಾಣುತ್ತಿದ್ದನು. </p>
<p class="Text">ಒಂದು ದಿನ ರಾಜ ಮೈದಾಸನು ತನ್ನ ಖಜಾನೆಯಲ್ಲಿ ಕುಳಿತು ಚಿನ್ನದ ಇಟ್ಟಿಗೆಗಳನ್ನೂ ಅಶರ್ಫಿ (ಚಿನ್ನದ ನಾಣ್ಯ)ಗಳನ್ನೂ ಎಣಿಸುತ್ತಿದ್ದನು. ಇದ್ದಕ್ಕಿದ್ದಂತೆ ಅಲ್ಲಿಗೆ ಒಬ್ಬ ದೇವದೂತನು ಬಂದನು. ಅವನು ರಾಜನಿಗೆ ‘‘ಮೈದಾಸ! ನೀನು ಅತ್ಯಂತ ದೊಡ್ಡ ಶ್ರೀಮಂತನಾಗಿರುವೆ.’’ ಎಂದು ಹೇಳಿದನು.</p>
<p class="Text">ಮೈದಾಸನು ಪೆಚ್ಚು ಮೋರೆ ಮಾಡಿ ಉತ್ತರ ಕೊಟ್ಟನು ‘‘ನಾನೆಲ್ಲಿ ಶ್ರೀಮಂತನಿದ್ದೇನೆ? ನನ್ನ ಹತ್ತಿರವಿರುವ ಚಿನ್ನವು ಸ್ವಲ್ಪ ಮಾತ್ರವೇ.’’</p>
<p class="Text"><span class="char-style-override-2">ದೇವದೂತನು ಹೇಳಿದನು -</span> ‘‘ನಿನ್ನಲ್ಲಿ ಇಷ್ಟೊಂದು ಬಂಗಾರವಿದ್ದರೂ ನಿನಗೆ ತೃಪ್ತಿಯಾಗಲಿಲ್ಲವೇ? ನಿನಗೆ ಎಷ್ಟು ಬಂಗಾರ ಬೇಕು?’’</p>
<p class="Text"><span class="char-style-override-2">ರಾಜನು ಹೇಳಿದನು </span>‘‘ನಾನು ಯಾವ ವಸ್ತುವನ್ನು ಸ್ಪರ್ಶಿಸಿದರೂ ಅದು ಬಂಗಾರವಾಗಬೇಕೆಂಬುದು ನನ್ನ ಆಸೆ.’’</p>
<p class="Text"><span class="char-style-override-2">ದೇವದೂತನು ನಗುತ್ತಾ ಹೇಳಿದನು - </span>‘‘ಒಳ್ಳೆಯದು! ನಾಳೆ ಬೆಳಿಗ್ಗೆಯಿಂದ ನೀನು ಯಾವ ವಸ್ತುವನ್ನು ಸ್ಪರ್ಶಿಸಿದರೂ ಅದು ಬಂಗಾರವಾಗುತ್ತದೆ.’’</p>
<p class="Text">ಆ ದಿನ ರಾತ್ರಿ ರಾಜ ಮೈದಾಸನಿಗೆ ನಿದ್ದೆ ಬರಲಿಲ್ಲ. ಬೆಳಿಗ್ಗೆ ಬಹಳ ಬೇಗನೆ ಎದ್ದನು. ಅವನು ಒಂದು ಕುರ್ಚಿಯ ಮೇಲೆ ಕೈ ಇಟ್ಟನು. ಅದು ಬಂಗಾರದ ಕುರ್ಚಿಯಾಯಿತು. ಒಂದು ಮೇಜನ್ನು ಮುಟ್ಟಿದನು. ಅದೂ ಬಂಗಾರವಾಯಿತು. ರಾಜನಿಗೆ ಸಂತೋಷವಾಗಿ ಕುಣಿದು ನರ್ತಿಸಲಾರಂಭಿಸಿದನು. ಅವನು ಹುಚ್ಚನಂತೆ ಓಡುತ್ತಾ ಉದ್ಯಾನವನಕ್ಕೆ ಹೋಗಿ ಅಲ್ಲಿನ ಮರಗಳನ್ನು ಸ್ಪರ್ಶಿಸಿದನು. ಅವನು ಹೂವು, ಎಲೆ, ರೆಂಬೆಗಳು, ಹೂವಿನ ಕುಂಡಗಳು ಎಲ್ಲವನ್ನೂ ಮುಟ್ಟಿದನು. ಎಲ್ಲವೂ ಚಿನ್ನವಾಗಿ ಥಳ ಥಳನೆ ಹೊಳೆಯಲಾರಂಭಿಸಿತು. ಮೈದಾಸನ ಸಂತೋಷಕ್ಕೆ ಪಾರವೇ ಇರಲಿಲ್ಲ.</p>
<p class="Text">ಕುಣಿದು ಕುಪ್ಪಳಿಸಿ ಅವನು ಆಯಾಸಗೊಂಡನು. ಅವನಿಗೆ ತನ್ನ ಮೈಮೇಲಿನ ಉಡುಪೂ ಕೂಡ ಬಂಗಾರವಾಗಿ ಭಾರವಾಗಿರುವ ವಿಚಾರವೂ ಕೂಡ ಅವನಿಗೆ ತಿಳಿಯಲಿಲ್ಲ. ಅವನಿಗೆ ಹಸಿವು ಬಾಯಾರಿಕೆಯಾಯಿತು. ಉದ್ಯಾನವನದಿಂದ ಅರಮನೆಗೆ ಬಂದು ಬಂಗಾರದ ಕುರ್ಚಿಯ ಮೇಲೆ ಕುಳಿತನು. ಒಬ್ಬ ಸೇವಕನು ಅವನ ಮುಂದೆ ಆಹಾರ ಮತ್ತು ಜಲವನ್ನು ತಂದಿಟ್ಟನು. ಆದರೆ ಮೈದಾಸನು ಆಹಾವನ್ನು ಮುಟ್ಟಿದ ಕೂಡಲೇ ಅದು ಬಂಗಾರವಾಯಿತು. ನೀರು ಕುಡಿಯಲು ಲೋಟವನ್ನು ಎತ್ತಿಕೊಂಡಾಗ ಲೋಟ ಮತ್ತು ನೀರೂ ಸಹ ಬಂಗಾರವಾಯಿತು. ಮೈದಾಸನೆದುರಿಗೆ ಬಂಗಾರದ ರೋಟ್ಟಿಗಳು, ಬಂಗಾರದ ಅನ್ನ, ಬಂಗಾರದ ಅಲೂಗೆಡ್ಡೆಯ ಪಲ್ಯ ಮುಂತಾದವು ಇದ್ದವು. ಅವನು ಹಸಿದಿದ್ದನು, ಬಯಾರಿದ್ದನು. ಆದರೆ ಬಂಗಾರವನ್ನು ಅಗಿದು ತಿಂದು ಹಸಿವನ್ನು ಇಂಗಿಸಿಕೊಳ್ಳಲು ಅವನಿಂದ ಸಾಧ್ಯವಾಗಲಿಲ್ಲ.</p>
<p class="Text">ಮೈದಾಸನು ತನ್ನ ದುರಾಸೆಗೆ ಅಳಬೇಕಾಯಿತು ಅದೇ ಸಮಯದಲ್ಲಿ ಅವನ ಮುದ್ದು ಮಗಳು ಆಟವಾಡುತ್ತಾ ಅಲ್ಲಿಗೆ ಬಂದಳು. ತಂದೆಯು ಅಳುತ್ತಿರುವುದನ್ನು ನೋಡಿ ಅವಳು ತನ್ನ ತಂದೆಯ ತೊಡೆಯೇರಿ ಕುಳಿತು ಅವನ ಕಣ್ಣೀರನ್ನು ಒರೆಸತೊಡಗಿದಳು. ಅವನು ಮಗಳನ್ನು ಹೃದಯಕ್ಕೆ ಅಪ್ಪಿಕೊಂಡನು. ಆದರೆ ಈಗ ಅವನ ಮಗಳೂ ಬಂಗಾರದ ಮೂರ್ತಿಯಾಗಿ ಅವನ ತೊಡೆಯ ಮೇಲೆ ಭಾರವಾಗಿ ಕುಳಿತಿದ್ದಳು. ಆ ಮೂರ್ತಿಯನ್ನು ಎತ್ತಿ ಕೆಳಕ್ಕಿಡಲೂ ಅವನಿಂದ ಆಗಲಿಲ್ಲ. ಬಡಪಾಯಿ ಮೈದಾಸನು ತಲೆಚಚ್ಚಿಕೊಂಡು ಗೋಳಾಡಿದನು. ದೇವ ದೂತನಿಗೆ ಅವನ ಸ್ಥಿತಿಯನ್ನು ನೋಡಿ ದಯೆಯುಂಟಾಯಿತು. ಅವನು ಮತ್ತೆ ಪ್ರತ್ಯಕ್ಷನಾದನು. ಅವನನ್ನು ನೋಡಿದ ಕೂಡಲೇ ರಾಜನು ಅವನ ಕಾಲಿನ ಮೇಲೆ ಬಿದ್ದು ದೀನನಾಗಿ - ‘ತಾವು ತಮ್ಮ ವರದಾನವನ್ನು ಹಿಂದಕ್ಕೆ ಪಡೆದು ನನ್ನನ್ನು ಉಳಿಸಿ’, ಎಂದು ಪ್ರಾರ್ಥಿಸಿದನು. ದೇವದೂತನು ಕೇಳಿದನು - ‘ಮೈದಾಸಾ ನಿನಗೆ ಈಗ ಬಂಗಾರ ಬೇಡವೇ? ಒಂದು ಲೋಟ ನೀರೋ, ಅಥವಾ ಬಂಗಾರವೋ ಹೇಳು. ಯಾವುದು ಹೆಚ್ಚು ಬೆಲೆಯುಳ್ಳದ್ದು? ಒಂದು ತುತ್ತು ಅನ್ನವೋ ಅಥವಾ ಬಂಗಾರವೋ? ಯಾವುದು ಶ್ರೇಷ್ಠವಾದದ್ದು? ಹೇಳು.’’</p>
<p class="Image"><span><img alt="04.jpg" class="frame-1" src="image/04_fmt.jpeg"/></span> </p>
<p class="Text">ಮೈದಾಸನು ಕೈ ಮುಗಿದು ಹೇಳಿದನು - ‘‘ನನಗೆ ಬಂಗಾರ ಬೇಡ. ಮನುಷ್ಯನಿಗೆ ಬಂಗಾರದ ಅವಶ್ಯಕತೆ ಇಲ್ಲವೆಂದು ನನಗೆ ಗೊತ್ತಾಯಿತು. ಬಂಗಾರವಿಲ್ಲದಿದ್ದರೂ ಮನುಷ್ಯ ಯಾವ ಕೆಲಸಕ್ಕೂ ಅಡ್ಡಿಯುಂಟಾಗುವುದಿಲ್ಲ. ಆದರೆ ಒಂದು ಲೋಟ ನೀರು, ಒಂದು ತುತ್ತು ಅನ್ನವಿಲ್ಲದೇ ಹೋದರೆ ಮನುಷ್ಯನು ಬದುಕಲಾರನು. ಇನ್ನು ಮೇಲೆ, ನಾನು ಚಿನ್ನಕ್ಕೆ ಆಸೆ ಪಡುವುದಿಲ್ಲ.’</p>
<p class="Text">ದೇವದೂತನು ಒಂದು ಪಾತ್ರೆಯಲ್ಲಿ ನೀರು ಕೊಟ್ಟು ಹೇಳಿದನು - ‘‘ಈ ನೀರನ್ನು ಎಲ್ಲ ವಸ್ತುಗಳ ಮೇಲೂ ಚಿಮುಕಿಸು’’</p>
<p class="Text">ಮೈದಾಸನು ಆ ನೀರನ್ನು ತನ್ನ ಪುತ್ರಿ, ಮೇಜು, ಕುರ್ಚಿ ಭೋಜನ ಸಾಮಗ್ರಿ, ನೀರು ಮತ್ತು ಉದ್ಯಾನವನದ ಮರಗಳ ಮೇಲೂ ಚಿಮುಕಿಸಿದನು. ಎಲ್ಲ ವಸ್ತುಗಳೂ ಮೊದಲಿನಂತಾದವು.</p>
<p class="ChapterEnd para-style-override-2">ಅತಿ ಆಸೆ ಗತಿಕೇಡು<span></span></p>


<p class="Page-Break"> </p>
<p class="Chapter-Heading" id="toc_marker-6">ಯೋಚಿಸಿ ಕೆಲಸಮಾಡು</p>
<p class="Text">ಒಬ್ಬ ರೈತನು ಒಂದು ಮುಂಗುಸಿಯನ್ನು ಸಾಗಿದ್ದನು. ಆ ಮುಂಗುಸಿಯು ಬಹಳ ಚುರುಕು ಮತ್ತು ಸ್ವಾಮಿಭಕ್ತ ಪ್ರಾಣಿಯಾಗಿತ್ತು. ಒಂದು ದಿನ ರೈತನು ಎಲ್ಲೋ ಹೊರಗೆ ಯಾವುದೋ ಕೆಲಸಕ್ಕಾಗಿ ಹೋಗಿದ್ದನು. ರೈತನ ಹೆಂಡತಿಯು ತನ್ನ ಚಿಕ್ಕ ಮಗುವಿಗೆ ಹಾಲು ಕುಡಿಸಿ ಮಲಗಿಸಿದಳು. ಮುಂಗುಸಿಯನ್ನು ನಿದ್ದೆ ಮಾಡುತ್ತಿದ್ದ ಮಗುವಿನ ಹತ್ತಿರ ಬಿಟ್ಟು ತಾನು ಕೊಡ ಮತ್ತು ಹಗ್ಗವನ್ನು ತೆಗೆದುಕೊಂಡು ಬಾವಿಯಿಂದ ನೀರು ತರಲು ಹೋದಳು.</p>
<p class="Text">ರೈತನ ಹೆಂಡತಿಯು ಹೋದ ಮೇಲೆ ಬಿಲದಿಂದ ಒಂದು ಕಾಳಿಂಗ ಸರ್ಪ ಹೊರಕ್ಕೆ ಬಂದಿತು. ನೆಲದ ಮೇಲೆ ಬಟ್ಟೆಯನ್ನು ಹಾಸಿ ರೈತನ ಹೆಂಡತಿಯು ಮಗುವನ್ನು ಮಲಗಿಸಿದ್ದಳು. ಸರ್ಪವು ಮಗುವಿನ ಹತ್ತಿರಕ್ಕೆ ಹರಿದು ಬರುತ್ತಿರುವುದನ್ನು ನೋಡಿ ಕೂಡಲೇ ಮುಂಗುಸಿಯು ಸರ್ಪದ ಮೇಲೆ ಎಗರಿ ಸರ್ಪವನ್ನು ತುಂಡು ತುಂಡಾಗಿ ಕತ್ತರಿಸಿ ಹಾಕಿತು. ಮುಂಗುಸಿಯು ಮನೆಯ ಬಾಗಿಲಲ್ಲಿ ಕುಳಿತು ರೈತನ ಹೆಂಡತಿಯು ಬರುವುದನ್ನೇ ಕಾಯುತ್ತಿತ್ತು.</p>
<p class="Text">ರೈತನ ಹೆಂಡತಿ ಕೊಡದಲ್ಲಿ ನೀರು ತುಂಬಿಕೊಂಡು ಮನೆಗೆ ಬಂದಳು. ಅವಳು ಮನೆಯ ಬಾಗಿಲಲ್ಲಿ ಕುಳಿತಿದ್ದ ಮುಂಗುಸಿಯನ್ನು ನೋಡಿದಳು. ಅದರ ಬಾಯಿ ರಕ್ತಮಯವಾಗಿರುವದನ್ನು ಕಂಡು ಅವಳು ಅದು ತನ್ನ ಮಗುವನ್ನು ಕಚ್ಚಿದೆ ಎಂದು ಯೋಚಿಸಿದಳು. ದುಃಖ ಮತ್ತು ಕೋಪದಿಂದ ಅವಳು ಯೋಚಿಸದೆ ನೀರು ತುಂಬಿದ ಕೊಡವನ್ನು ಮುಂಗುಸಿಯ ಮೇಲೆ ಜೋರಾಗಿ ಕುಕ್ಕಿದಳು. ಆ ಬಡಪಾಯಿ ಮುಂಗುಸಿಯು ಜಜ್ಜಿ ಸತ್ತು ಹೋಯಿತು.</p>
<p class="Text">ಅವಳು ಮನೆಯೊಳಗೆ ಓಡಿ ಬಂದು ನೋಡಿದಳು. ಮಗು ನಿಶ್ಚಿಂತೆಯಿಂದ ಸುಖವಾಗಿ ನಿದ್ದೆ ಮಾಡುತ್ತಿತ್ತು. ಪಕ್ಕದಲ್ಲಿ ಒಂದು ಕಾಳಿಂಗ ಸರ್ಪ ತುಂಡು ತುಂಡಾಗಿ ಸತ್ತು ಬಿದ್ದಿರುವುದೂ ಕಣ್ಣಿಗೆ ಬಿತ್ತು. ಅವಳಿಗೆ ತನ್ನ ತಪ್ಪಿನ ಅರಿವಾಯಿತು. ಅವಳು ಮುಂಗುಸಿಯ ಹತ್ತಿರ ಮತ್ತೆ ಓಡಿ ಬಂದಳು.</p>
<p class="Image"><span><img alt="05.jpg" class="frame-1" src="image/05_fmt.jpeg"/></span> </p>
<p class="Text">ಸತ್ತಿದ್ದ ಮುಂಗುಸಿಯನ್ನು ಮಡಿಲಿಗೆತ್ತಿಕೊಂಡು ಅತ್ತುಬಿಟ್ಟಳು. ಆದರೆ ಈಗ ಅತ್ತರೇನು ಲಾಭ? ಅದರಿಂದಲೇ ಹಿರಿಯರು ಈ ಮಾತುಗಳನ್ನು ಹೇಳಿದ್ದಾರೆ - </p>
<p class="Text">ಯೋಚಿಸದೆ ಮಾಡಿದ ಕೆಲಸವು ಪರಿತಾಪಕ್ಕೆ ಕಾರಣವಾಗುವುದು, ನಗೆ ಪಾಟಲಿಗೆ ಗುರಿಯಾಗಬೇಕಾಗುವುದು.</p>
<p class="ChapterEnd para-style-override-2">ಪ್ರತ್ಯಕ್ಷವಾಗಿ ಕಂಡರೂ ಪರಾಂಬರಿಸಿ ನೋಡು<span></span></p>


<p class="Page-Break"> </p>
<p class="Chapter-Heading" id="toc_marker-7">ಕರುಣೆಯ ಫಲ</p>
<p class="Text">ಬಾದಶಾಹ ಸಬಕ್ತಗೀನನು ಮೊದಲು ಬಹಳ ಬಡವನಾಗಿದ್ದನು. ಅವನು ಒಬ್ಬ ಸಾಧಾರಣ ಸೈನಿಕನಾಗಿದ್ದನು. ಒಂದು ದಿನ ಅವನು ಬಂದೂಕವನ್ನು ಹಿಡಿದು, ಕುದುರೆಯ ಮೇಲೆ ಕುಳಿತು ಬೇಟೆಯಾಡಲು ಕಾಡಿಗೆ ಹೋದನು. ಆ ದಿನ ಅವನು ಕಾಡಿನಲ್ಲಿ ಅಲೆದೂ ಅಲೆದು ಕಂಗೆಟ್ಟನು. ಬಹಳ ದೂರ ಹೋದ ಮೇಲೆ ಅವನಿಗೆ ಒಂದು ಜಿಂಕೆಯು ತನ್ನ ಮರಿಯ ಜೊತೆಯಲ್ಲಿರುವುದು ಕಂಡು ಬಂದಿತು. ಸಬಕ್ತಗೀನನು ಅದರ ಹಿಂದೆ ಕುದುರೆಯನ್ನು ಓಡಿಸಿದನು.</p>
<p class="Text">ಜಿಂಕೆಯು ಹೆದರಿ ಓಡಿ ಒಂದು ಪೊದೆಯಲ್ಲಿ ಅವಿತುಕೊಂಡಿತು. ಆದರೆ ಅದರ ಮರಿಯು ಹಿಂದೆ ಉಳಿಯಿತು. ಸಬಕ್ತಗೀನನು ಆ ಮರಿಯನ್ನು ಹಿಡಿದು ಕಾಲು ಕಟ್ಟಿ ಕುದುರೆಯ ಮೇಲೆ ಹೇರಿದನು. ಎಷ್ಟು ಹುಡುಕಿದರೂ ಜಿಂಕೆಯು ಸಿಕ್ಕಲಿಲ್ಲವಾದ್ದರಿಂದ ಅದರ ಮರಿಯನ್ನು ತೆಗೆದುಕೊಂಡು ಅವನು ಹಿಂದಿರುಗಿದನು.</p>
<p class="Text">ತನ್ನ ಮರಿಯನ್ನು ಶಿಕಾರಿಯು ಕೊಂಡು ಹೋಗುವುದನ್ನು ನೋಡಿ ಜಿಂಕೆಯು ಅದರ ಮೋಹದಿಂದ ಪೊದೆಯಿಂದ ಹೊರಗೆ ಬಂದು ಸಬಕ್ತಗೀನನ ಕುದುರೆಯ ಹಿಂದೆ ಓಡಿ ಬಂದಿತು. ತನ್ನ ಹಿಂದೆ ಜಿಂಕೆಯು ಬರುತ್ತಿರುವುದನ್ನು ನೋಡಿ ಸಬಕ್ತಗೀನನಿಗೆ ಆಶ್ಚರ್ಯವಾಯಿತು. ಅವನಿಗೆ ಜಿಂಕೆಯ ಮೇಲೆ ಕರುಣೆ ಹುಟ್ಟಿತು. ಅವನು ಮರಿಯ ಕಾಲನ್ನು ಬಿಚ್ಚಿ ಕುದುರೆಯಿಂದ ಕೆಳಗಿಳಿಸಿಟ್ಟನು. ಜಿಂಕೆಯು ಸಂತೋಷದಿಂದ ತನ್ನ ಮರಿಯೊಂದಿಗೆ ಓಡಿ ಹೋಯಿತು.</p>
<p class="Text">ಆ ದಿನ ಮನೆಗೆ ಬಂದು ಸಬಕ್ತಗೀನನು ರಾತ್ರಿಯಲ್ಲಿ ಮಲಗಿದಾಗ ಒಂದು ಕನಸು ಕಂಡನು. ಕನಸಲ್ಲಿ ಒಬ್ಬ ದೇವದೂತನು ಬಂದು ‘‘ಸಬಕ್ತಗೀನ್! ನೀನು ಈ ದಿನ ಒಂದು ಬಡ ಜಿಂಕೆಗೆ ದಯೆ ತೋರಿದ್ದರಿಂದ ಪರಮಾತ್ಮನು ಪ್ರಸನ್ನನಾಗಿ ನಿನ್ನ ಹೆಸರನ್ನು ಚಕ್ರವರ್ತಿಗಳ ಪಟ್ಟಿಯಲ್ಲಿ ಬರೆದಿದ್ದಾನೆ. ನೀನು ಒಂದು ದಿನ ರಾಜನಾಗುವೆ’’ ಎಂದು ಹೇಳಿದ ಹಾಗಾಯಿತು.</p>
<p class="Image"><span><img alt="06.jpg" class="frame-2" src="image/06_fmt.jpeg"/></span> </p>
<p class="Text">ಸಬಕ್ತಗೀನನ ಕನಸು ನಿಜವಾಯಿತು. ಅವನು ಮುಂದೆ ಚಕ್ರವರ್ತಿಯಾದನು. ಒಂದು ಜಿಂಕೆಗೆ ಕರುಣೆ ತೋರಿದ್ದಕ್ಕಾಗಿ ಅವನಿಗೆ ಈ ಫಲ ಸಿಕ್ಕಿತು. ಜೀವಿಗಳಿಗೆ ಕರುಣೆ ತೋರಿದವರಿಗೆ ಪರಮಾತ್ಮನು ಪ್ರಸನ್ನನಾಗಿ ಕೃಪೆ ಮಾಡುತ್ತಾನೆ. </p>
<p class="ChapterEnd">ಕರುಣಾಳುವಾಗಿದ್ದರೆ ಪರಮಾತ್ಮನು ಪ್ರಸನ್ನನಾಗುತ್ತಾನೆ.</p>
<p class="Basic-Paragraph para-style-override-2"><span> </span></p>


<p class="Page-Break"> </p>
<p class="Chapter-Heading" id="toc_marker-8">ತಂದೆ - ಮಗ</p>
<p class="Text">ಒಬ್ಬ ತಂದೆಯು ತನ್ನ ಚಿಕ್ಕಮಗುವನ್ನು ತೊಡೆಯಮೇಲೆ ಕುಳ್ಳಿರಿಸಿಕೊಂಡು ಕುಳಿತಿದ್ದನು. ಎಲ್ಲಿಂದಲೋ ಒಂದು ಕಾಗೆ ಹಾರಿಬಂದು ಅವರೆದುರು ಮನೆಯ ಚಾವಣಿಯ ಮೇಲೆ ಕುಳಿತಿತು.</p>
<p class="Text"><span class="char-style-override-2">ಮಗ :-</span> ಅದು ಏನು?</p>
<p class="Text"><span class="char-style-override-2">ತಂದೆ :-</span> ಅದು ಕಾಗೆ.</p>
<p class="Image"><span><img alt="07.jpg" class="frame-1" src="image/07_fmt.jpeg"/></span> </p>
<p class="Text"><span class="char-style-override-2">ಮಗ :-</span> ಅದು ಏನು?</p>
<p class="Text"><span class="char-style-override-2">ತಂದೆ :-</span> ಅದು ಕಾಗೆ.</p>
<p class="Text"><span class="char-style-override-2">ಮಗನು ಮತ್ತೆ ಮತ್ತೆ ಪ್ರಶ್ನೆ ಮಾಡುತ್ತಿದ್ದನು :-</span> ಅದು ಏನು?</p>
<p class="Text"><span class="char-style-override-2">ತಂದೆಯು ಪುನಃ ಉತ್ತರಕೊಡುತ್ತಿದ್ದನು :-</span> ಅದು ಕಾಗೆ.</p>
<p class="Text">ಮಗ ಬೆಳೆದು ದೊಡ್ಡವನಾದನು. ತಂದೆಯು ಮುದುಕನಾದನು. </p>
<p class="Text">ಒಂದು ದಿನ ತಂದೆಯು ಚಾಪೆಯ ಮೇಲೆ ಕುಳಿತಿದ್ದನು. ಅವನ ಮಗನನ್ನು ನೋಡಲು ಯಾರೋ ಮನೆಗೆ ಬಂದರು. ತಂದೆಯು ಕೇಳಿದನು-ಯಾರು ಬಂದಿದ್ದಾರೆ?</p>
<p class="Text">ಮಗನು ಬಂದಿದ್ದವರ ಹೆಸರನ್ನು ಹೇಳಿದನು. ಸ್ವಲ್ಪ ಹೊತ್ತಿನಲ್ಲಿ ಬೇರೆಯಾರೋ ಮನೆಗೆ ಬಂದರು. ತಂದೆಯು ಮತ್ತೆ ಬಂದವರು ಯಾರೆಂದು ಕೇಳಿದನು. ಈ ಸಾರಿ ಮಗನು ಸಿಡುಕುತ್ತಾ ಹೇಳಿದನು - ನೀವು ಸುಮ್ಮನೆ ಏಕೆ ಕುಳಿತುಕೊಳ್ಳುವುದಿಲ್ಲ? ಯಾರಾದರೂ ಬರಲಿ, ಯಾರಾದರೂ ಹೋಗಲಿ ನಿಮಗೇನು? ಯಾರು ಬಂದರು? ಯಾರು ಬಂದರು? ಎಂದು ಒಂದೇ ಸಮನೆ ಏಕೆ ವಟ ವಟ ಗುಟ್ಟುತ್ತೀರಿ?</p>
<p class="Text">ತಂದೆಯು ದೀರ್ಘವಾಗಿ ನಿಟ್ಟುಸಿರು ಬಿಟ್ಟು, ಕೈಯಿಂದ ಗಟ್ಟಿಯಾಗಿ ತಲೆಯನ್ನು ಹಿಡಿದುಕೊಂಡು ಅತ್ಯಂತ ದುಃಖದಿಂದ ಮಗನಿಗೆ ಹೇಳಿದನು, ‘‘ನಾನು ಒಂದು ಸಾರಿ ಕೇಳಿದ್ದಕ್ಕೆ ಈಗ ನೀನು ಕೋಪಿಸಿಕೊಳ್ಳುತ್ತಿದ್ದೀಯೆ. ನೀನು ನೂರು ಸಾರಿ ಒಂದೇ ಮಾತು - ಅದು ಏನು? ಎಂದು ಕೇಳಿದಾಗ ನಾನು ಸಿಡುಕದೆ ‘ಅದು ಕಾಗೆ’ ಎಂದು ಉತ್ತರ ಕೊಡುತ್ತಿದ್ದೆ.</p>
<p class="Text">ತಮ್ಮ ತಂದೆ ತಾಯಿಗಳನ್ನು ತಿರಸ್ಕಾರ ಮಾಡುವಂತಹ ಮಕ್ಕಳನ್ನು ಕುಪುತ್ರರೆಂದು ಹೇಳುತ್ತಾರೆ. ತಂದೆ ತಾಯಿಗಳು ಎಷ್ಟು ಕಷ್ಟಪಟ್ಟು ನಮ್ಮನ್ನು ಸಾಕಿ ಸಲಹಿದ್ದಾರೆಂಬುದನ್ನೂ ನಮ್ಮನ್ನು ಎಷ್ಟು ಮಮತೆಯಿಂದ ಕಾಣುತ್ತಾರೆಂಬುದನ್ನೂ ನಾವು ಅರಿಯಬೇಕು.</p>
<p class="ChapterEnd para-style-override-2">ತಂದೆ - ತಾಯಿಯರ ಸೇವೆಯೇ ಮಕ್ಕಳ ಕರ್ತವ್ಯ<span class="char-style-override-4"></span></p>


<p class="Page-Break"> </p>
<p class="Chapter-Heading" id="toc_marker-9">ಈಶ್ವರನು ಎಲ್ಲ ಕಡೆ ಇದ್ದಾನೆ</p>
<p class="Text">ಸುಬ್ಬಣ್ಣನು ತನ್ನ ಮಗ ಗೋಪಾಲನಿಗೆ ರಾತ್ರಿ ಮಲಗುವುದಕ್ಕಿಂತ ಮೊದಲು ಕಥೆಗಳನ್ನು ಹೇಳುತ್ತಿದ್ದನು. ಒಂದು ದಿನ ಅವನು ಗೋಪಾಲನಿಗೆ ಹೇಳಿದನು - ‘ಮಗು! ಪರಮಾತ್ಮನು ಎಲ್ಲೆಲ್ಲೂ ಇದ್ದಾನೆಂಬ ಮಾತನ್ನು ಎಂದೂ ಮರೆಯಬಾರದು.’</p>
<p class="Text">ಗೋಪಾಲನು ಆ ಕಡೆ ನೋಡಿ ಕೇಳಿದನು - ‘‘ತಂದೆಯವರೇ ದೇವರು ಎಲ್ಲೆಲ್ಲೂ ಇದ್ದಾನೆಯೇ? ನನಗಂತೂ ಕಾಣುತ್ತಿಲ್ಲ.’’ </p>
<p class="Text">ಸುಬ್ಬಣ್ಣನು ಹೇಳಿದನು ‘‘ನಾವು ದೇವರನ್ನು ನೋಡಲಾರೆವು. ಆದರೆ ಅವನು ಎಲ್ಲ ಕಡೆಯೂ ಇದ್ದಾನೆ. ಅವನು ನಾವು ಮಾಡುವ ಎಲ್ಲ ಕೆಲಸಗಳನ್ನೂ ನೋಡುತ್ತಿರುತ್ತಾನೆ.’’</p>
<p class="Text">ಗೋಪಾಲನು ತಂದೆಯ ಮಾತನ್ನು ನೆನಪಿಟ್ಟುಕೊಂಡನು. ಕೆಲವು ಕಾಲ ಕಳೆದ ಮೇಲೆ ಬರಗಾಲ ಬಂತು. ಸುಬ್ಬಣ್ಣನ ಜಮೀನಿನಲ್ಲಿ ಏನೂ ಬೆಳೆಯಲಿಲ್ಲ. ಒಂದು ದಿನ ಅವನು ಗೋಪಾಲನನ್ನು ಕರೆದುಕೊಂಡು ರಾತ್ರಿ ಕತ್ತಲಿನಲ್ಲಿ ಹಳ್ಳಿಯ ಹೊರಗೆ ಬಂದು ಬೇರೊಬ್ಬ ರೈತನ ಜಮೀನಿನಿಂದ ಒಂದು ಹೊರೆ ಭತ್ತವನ್ನು ಕೊಯ್ದು ಕಳ್ಳತನದಿಂದ ಮನೆಗೆ ಕೊಂಡೊಯ್ಯಲು ಯೋಚಿಸಿದ್ದನು. ಗೋಪಾಲನನ್ನು ಬದುವಿನ ಮೇಲೆ ನಿಲ್ಲಿಸಿ ಹೇಳಿದನು - ‘‘ನೀನು ನಾಲ್ಕು ಕಡೆಯೂ ನೋಡುತ್ತಾ ಇರು. ಯಾರಾದರೂ ಈ ಕಡೆ ಬಂದರೆ ಅಥವಾ ನೋಡಿದರೆ ನನಗೆ ಹೇಳು.’’</p>
<p class="Text">ಸುಬ್ಬಣ್ಣನು ಭತ್ತ ಕೊಯ್ಯಲು ಕುಳಿತಾಗ ಗೋಪಾಲನು ಹೇಳಿದನು - ‘‘ತಂದೆಯವರೇ! ತಡೆಯಿರಿ.’’</p>
<p class="Text">ಸುಬ್ಬಣ್ಣನು ಕೇಳಿದನು - ‘‘ಏಕೆ, ಯಾರಾದರೂ ನೋಡುತ್ತಿದ್ದಾರೆಯೇ?’’</p>
<p class="Text">ಗೋಪಾಲನು - ‘‘ಹೌದು, ನೋಡುತ್ತಿದ್ದಾನೆ.’’</p>
<p class="Text">ಸುಬ್ಬಣ್ಣನು ಜಮೀನಿನಿಂದ ಹೊರಗೆ ಬಂದು ಬದುವಿನ ಮೇಲೆ ನಿಂತನು. ಅವನು ನಾಲ್ಕೂ ಕಡೆಯೂ ನೋಡಿದನು. ಯಾರೂ ಕಾಣದಿದ್ದಾಗ ಮಗನನ್ನು ಕೇಳಿದನು - ‘‘ಎಲ್ಲಿ? ಯಾರು ನೋಡುತ್ತಿದ್ದಾರೆ?’’</p>
<p class="Image"><span><img alt="08.jpg" class="frame-2" src="image/08_fmt.jpeg"/></span> </p>
<p class="Text">ಗೋಪಾಲ - ದೇವರು ಎಲ್ಲೆಲ್ಲಿಯೂ ಇದ್ದಾನೆ, ಅವನು ಎಲ್ಲರೂ ಮಾಡುವ ಕೆಲಸಗಳನ್ನು ನೋಡುತ್ತಿರುತ್ತಾನೆಂದು ನೀವೇ ಹೇಳಿದಿರಲ್ಲ ಅಪ್ಪಾಜಿ! ಆದ್ದರಿಂದ ಕಳ್ಳತನದಿಂದ ಪೈರುಕೊಯ್ಯುವಾಗ ಅವನು ನೋಡುವುದಿಲ್ಲವೇ?’’ ಸುಬ್ಬಣ್ಣನು ಪುತ್ರನ ಮಾತನ್ನು ಕೇಳಿ ಲಜ್ಜಿತನಾದನು. ಕಳ್ಳತನದ ವಿಚಾರವನ್ನು ಬಿಟ್ಟು ಮನೆಗೆ ಹಿಂದಿರುಗಿದನು.</p>
<p class="ChapterEnd para-style-override-2">ದೇವರ ಭಯವೇ ಧರ್ಮದ ಮೂಲ<span class="char-style-override-4"></span></p>


<p class="Page-Break"> </p>
<p class="Chapter-Heading" id="toc_marker-10">ಮಿತ್ರನ ಸಲಹೆ</p>
<p class="Text">ದುರ್ಗಾದಾಸನು ಒಬ್ಬ ಶ್ರೀಮಂತ ರೈತ; ಆದರೆ ಬಹಳ ಸೋಮಾರಿಯಾಗಿದ್ದನು. ಅವನು ತನ್ನ ಜಮೀನನ್ನಾಗಲೀ, ಕಣವನ್ನಾಗಲೀ ನೋಡಲು ಹೋಗುತ್ತಿರಲಿಲ್ಲ. ತನ್ನ ಹಸು ಎಮ್ಮೆಗಳ ವಿಚಾರದಲ್ಲೂ ಗಮನ ಕೊಡುತ್ತಿರಲಿಲ್ಲ. ಮನೆಯ ಸಾಮಾನುಗಳನ್ನು ನೋಡಿಕೊಳ್ಳಲು ಹೋಗುತ್ತಿರಲಿಲ್ಲ. ಕಾರ್ಯಗಳನ್ನೂ ಕೆಲಸದವರಿಗೆ ಒಪ್ಪಿಸಿಬಿಟ್ಟಿದ್ದನು. ಅವನ ಆಲಸ್ಯ ಮತ್ತು ಕೆಟ್ಟ ಏರ್ಪಾಡಿನಿಂದ ಮನೆಯ ಸ್ಥಿತಿ ಬಿಗಡಾಯಿಸಿತು. ಅವನಿಗೆ ಜಮೀನಿನಲ್ಲಿ ನಷ್ಟ ಸಂಭವಿಸಿತು. ಹಸುವಿನ ಹಾಲು ಮತ್ತು ತುಪ್ಪದಿಂದಲೂ ಅವನಿಗೆ ಹೆಚ್ಚು ಲಾಭ ಬರುತ್ತಿರಲಿಲ್ಲ.</p>
<p class="Text">ಒಂದು ದಿನ ದುರ್ಗಾದಾಸನ ಮಿತ್ರ ಹರಿಶ್ಚಂದ್ರನು ಅವನ ಮನೆಗೆ ಬಂದು ದುರ್ಗಾದಾಸನ ಮನೆಯ ಸ್ಥಿತಿಯನ್ನು ನೋಡಿದನು. ದುರ್ಗಾದಾಸನಿಗೆ ತಿಳಿಯ ಹೇಳಿದರೂ ಅವನು ತನ್ನ ಸ್ವಭಾವವನ್ನು ಬಿಡುವುದಿಲ್ಲವೆಂದು ಹರಿಶ್ಚಂದ್ರನಿಗೆ ಚೆನ್ನಾಗಿ ಅರಿವಾಯಿತು. ಇದರಿಂದ ಅವನು ತನ್ನ ಮಿತ್ರ ದುರ್ಗಾದಾಸನಿಗೆ ಒಳ್ಳೆಯದನ್ನು ಮಾಡಬೇಕೆಂದು ಅಭಿಲಾಷೆಯಿಂದ ಹೇಳಿದನು ‘‘ಮಿತ್ರ! ನಿನ್ನ ಸ್ಥಿತಿಯನ್ನೂ, ನಿನಗೆ ಬಂದಿರುವ ವಿಪತ್ತನ್ನೂ ಕಂಡು ನನಗೆ ದುಃಖವಾಗುತ್ತಿದೆ. ನಿನ್ನ ದಾರಿದ್ರ್ಯವನ್ನು ದೂರಮಾಡುವ ಒಂದು ಉಪಾಯ ನನಗೆ ಗೊತ್ತು.’’</p>
<p class="Text"><span class="char-style-override-2">ದುರ್ಗಾದಾಸ - </span>‘‘ದಯಮಾಡಿ ಆ ಉಪಾಯವನ್ನು ನನಗೆ ಹೇಳು. ನಾನು ಖಂಡಿತ ಅದರಂತೆ ಮಾಡುತ್ತೇನೆ.’’</p>
<p class="Text"><span class="char-style-override-2">ಹರಿಶ್ಚಂದ್ರ - </span>‘‘ಎಲ್ಲ ಪಕ್ಷಿಗಳೂ ಬೆಳಿಗ್ಗೆ ಎಚ್ಚರಗೊಳ್ಳುವ ಮೊದಲೇ ಮಾನಸ ಸರೋವರದಿಂದ ಒಂದು ಬಿಳಿಯ ಹಂಸ ಭೂಮಿಗೆ ಬರುತ್ತದೆ. ಅದು ಯಾವಾಗ, ಎಲ್ಲಿಗೆ ಬರುತ್ತದೆನ್ನುವುದು ಮಾತ್ರ ಗೊತ್ತಾಗುವುದಿಲ್ಲ. ಆದರೆ ಅದನ್ನು ದರ್ಶನ ಮಾಡುವವರಿಗೆ ಮಾತ್ರ ಯಾವ ವಿಚಾರದಲ್ಲೂ ಕೊರತೆಯುಂಟಾಗುವುದಿಲ್ಲ.’’</p>
<p class="Text">ದುರ್ಗಾದಾಸ ಏನು ಬೇಕಾದರೂ ಆಗಲಿ, ನಾನು ಮಾತ್ರ ಆ ಹಂಸದ ದರ್ಶನವನ್ನು ಖಂಡಿತವಾಗಿ ಮಾಡುತ್ತೇನೆ. ಎಂದುಕೊಂಡನು.</p>
<p class="Text">ಹರಿಶ್ಚಂದ್ರನು ಹೊರಟುಹೋದನು. ದುರ್ಗಾದಾಸನು ಮರುದಿನ ಬೆಳಿಗ್ಗೆ ಬೇಗ ಎದ್ದನು. ಅವನು ಮನೆಯಿಂದ ಹೊರಗೆ ಬಂದು ಹಂಸವನ್ನು ಹುಡುಕಲು ಕಣಕ್ಕೆ ಹೋದನು. ಅಲ್ಲಿ ಒಬ್ಬ ಮನುಷ್ಯನು ಅವನ ರಾಶಿಯಿಂದ ಗೋದಿಯನ್ನು ತನ್ನ ರಾಶಿಗೆ ಹಾಕಿಕೊಳ್ಳಲು ತುಂಬುತ್ತಿದ್ದನು. ದುರ್ಗಾದಾಸನನ್ನು ನೋಡಿದ ಕೂಡಲೇ ಅವನು ಲಜ್ಜಿತನಾಗಿ ಕ್ಷಮೆ ಕೇಳಿದನು.</p>
<p class="Image"><span><img alt="010.jpg" class="frame-2" src="image/010_fmt.jpeg"/></span> </p>
<p class="Text">ಕಣದಿಂದ ಅವನು ಮನೆಗೆ ಬಂದು ಗೋಶಾಲೆಗೆ ಹೋದನು. ಅಲ್ಲಿ ದನಗಳನ್ನು ನೋಡಿಕೊಳ್ಳುವ ಆಳು ಹಸುವಿನ ಹಾಲನ್ನು ಕರೆದು ತನ್ನ ಹೆಂಡತಿಯು ತಂದಿದ್ದ ಪಾತ್ರೆಗೆ ಹಾಕುತ್ತಿದ್ದನು. ದುರ್ಗಾದಾಸನು ಆಳು ಮಾಡುತ್ತಿದ್ದ ದ್ರೋಹವನ್ನು ನೋಡಿ ಅವನನ್ನು ಚೆನ್ನಾಗಿ ಬೈದನು. ಮನೆಯಲ್ಲಿ ತಿಂಡಿಯನ್ನು ತಿಂದು ಅವನು ಮತ್ತೆ ಹಂಸವನ್ನು ಹುಡುಕಲು ಹೊರಟನು. ಹೊಲಕ್ಕೆ ಬಂದು ನೋಡಿದಾಗ ಬಹಳ ಹೊತ್ತಾದರೂ ಕೂಲಿಗಳು ಇನ್ನೂ ಕೆಲಸಕ್ಕೆ ಬಂದೇ ಇರಲಿಲ್ಲ. ಅವನು ಅಲ್ಲಿಯೇ ಕುಳಿತನು. ಕೂಲಿಗಳು ಒಬ್ಬೊಬ್ಬರಾಗಿ ಬರುತ್ತಿರುವುದನ್ನು ನೋಡಿ ಹೊತ್ತು ಮಾಡಿ ಬರಲು ಕಾರಣವನ್ನು ಕೇಳಿ ಅವರನ್ನು ಗದರಿಸಿದನು. ಹೀಗೆ ಅವನು ತನ್ನ ವ್ಯವಹಾರವಿದ್ದ ಕಡೆ ಎಲ್ಲಿಗೆ ಹೋಗಿ ನೋಡಿದರೂ ಅಲ್ಲಿನ ಕೆಲಸಗಳು ಸರಿಯಾಗಿ ನಡೆಯದೆ ಹಾನಿ ಉಂಟಾಗುತ್ತಿತ್ತು.</p>
<p class="Text">ಬಿಳಿಯ ಹಂಸದ ಹುಟುಕಾಟಕ್ಕಾಗಿ ಪ್ರತಿದಿನವೂ ಬೆಳಿಗ್ಗೆ ಬೇಗನೆ ಎದ್ದು ಎಲ್ಲ ಕಡೆಯೂ ಹೋಗಿ ನೋಡುತ್ತಿದ್ದನು. ಅವನ ಮನೆಯಲ್ಲಿ ಕಳ್ಳತನವಾಗುತ್ತಿರುವುದು ನಿಂತು ಹೋಯಿತು. ಮೊದಲು ಎಲ್ಲಿಗೂ ಹೋಗದೆ ಮನೆಯಲ್ಲೇ ಇದ್ದುದರಿಂದ ಅವನ ಸ್ವಾಸ್ಥ್ಯ ಸರಿಯಿಲ್ಲದೆ ರೋಗಿಯಾಗಿದ್ದನು. ಈಗ ಅವನ ಆರೋಗ್ಯ ಸುಧಾರಿಸಿತು. ಈಗ ಅವನ ಜಮೀನಿನಲ್ಲಿ ಒಂದು ಮೂಟೆ ದವಸ - ಧಾನ್ಯ ಸಿಗುತ್ತಿದ್ದ ಕಡೆ ಇಪ್ಪತ್ತೈದು ಮೂಟೆ ಇಳುವರಿ ಬರುವಂತಾಯಿತು. ಗೋಶಾಲೆಯಲ್ಲೂ ಕೂಡ ಹಾಲು ಹೆಚ್ಚು ದೊರೆಯಿತು.</p>
<p class="Text">ಒಂದು ದಿನ ದುರ್ಗಾದಾಸನ ಮಿತ್ರ ಹರಿಶ್ಚಂದ್ರನು ಮತ್ತೆ ಮನೆಗೆ ಬಂದನು. ದುರ್ಗಾದಾಸನು ಹೇಳಿದನು - ‘‘ಮಿತ್ರ! ಬಿಳಿಯ ಹಂಸ ನನಗೆ ಇಲ್ಲಿಯವರೆಗೂ ಕಂಡು ಬರಲಿಲ್ಲ; ಆದರೆ ಅದರ ಹುಟುಕಾಟದಿಂದ ನನಗೆ ಬಹಳ ಲಾಭವಾಗಿದೆ.’’</p>
<p class="Text"><span class="char-style-override-2">ಹರಿಶ್ಚಂದ್ರನು ನಕ್ಕು ಹೇಳಿದನು - </span>‘‘ನೋಡಯ್ಯಾ! ಪರಿಶ್ರಮ ಮಾಡುವುದೇ ಆ ಬಿಳಿಯ ಹಂಸವಾಗಿದೆ. ಪರಿಶ್ರಮದ ಫಲ ಯಾವಾಗಲೂ ಉತ್ತಮವಾಗಿರುತ್ತದೆ. ನಾವು ಕಷ್ಟಪಟ್ಟು ಬೆವರು ಸುರಿಸಿ ದುಡಿಯದೆ ಎಲ್ಲ ಕೆಲಸವನ್ನು ಆಳುಗಳಿಂದಲೇ ಮಾಡಿಸುವುದರಿಂದ ಲಾಭಕ್ಕಿಂತ ನಷ್ಟವೇ ಹೆಚ್ಚು. ತಾವೇ ಸ್ವತಃ ಪರಿಶ್ರಮ ಪಡುವುದಲ್ಲದೆ, ನೌಕರರ ಕೆಲಸದ ಮೇಲೂ ಕಣ್ಣಿಟ್ಟಿರುವವರು ಸಂಪತ್ತನ್ನೂ, ಗೌರವವನ್ನು ಪಡೆಯುತ್ತಾರೆ.</p>
<p class="ChapterEnd para-style-override-2">ಕೈಕೆಸರಾದರೆ ಬಾಯಿ ಮೊಸರು - ಕಾಯಕವೇ ಕೈಲಾಸ<span class="char-style-override-4"></span></p>


<p class="Page-Break"> </p>
<p class="Chapter-Heading" id="toc_marker-11">ಸ್ವರ್ಗದ ದರ್ಶನ</p>
<p class="Text">ಲಕ್ಷ್ಮೀನಾರಾಯಣನು ಒಬ್ಬ ಸರಳ ಸ್ವಭಾವದ ಹುಡುಗನಾಗಿದ್ದನು. ಅವನು ಪ್ರತಿದಿನವೂ ರಾತ್ರಿ ಮಲಗುವ ಮೊದಲು ತನ್ನ ಅಜ್ಜಿಗೆ ಕಥೆ ಹೇಳೆಂದು ಪೀಡಿಸುತ್ತಿದ್ದನು. ಅಜ್ಜಿಯು ಅವನಿಗೆ ನಾಗಲೋಕ, ಪಾತಾಳ, ಗಂಧರ್ವಲೋಕ, ಚಂದ್ರಲೋಕ, ಸೂರ್ಯಲೋಕ ಮುಂತಾದವುಗಳಿಗೆ ಸಂಬಂಧಪಟ್ಟ ಅದ್ಭುತ ಕಥೆಗಳನ್ನು ಹೇಳುತ್ತಿದ್ದಳು. ಒಂದು ದಿನ ಅಜ್ಜಿಯು ಅವನಿಗೆ ಕಥೆಯನ್ನು ಹೇಳುವಾಗ ಸ್ವರ್ಗದ ವೈಭವವನ್ನು ವರ್ಣಿಸಿದಳು. ಸ್ವರ್ಗದ ಸುಂದರ ವರ್ಣನೆಯನ್ನು ಕೇಳಿ ಲಕ್ಷ್ಮೀನಾರಾಯಣನು ಅದನ್ನು ನೋಡಬೇಕೆಂದು ಹಠಮಾಡಲು ಪ್ರಾರಂಭಿಸಿದನು.</p>
<p class="Text">ಮನುಷ್ಯರು ಜೀವಂತವಾಗಿ ಸ್ವರ್ಗವನ್ನು ನೋಡಲಾಗುವುದಿಲ್ಲವೆಂದು ಅಜ್ಜಿ ಎಷ್ಟು ಹೇಳಿದರೂ ಲಕ್ಷ್ಮೀನಾರಾಯಣನು ಕೇಳದೆ ಅಳಲು ತೊಡಗಿದನು. ಅಳುತ್ತಾ ಅಳುತ್ತಾ ಅವನು ಹಾಗೆಯೇ ನಿದ್ದೆ ಹೋದನು. ಅವನಿಗೆ ಸ್ವಪ್ನದಲ್ಲಿ ಪ್ರಭೆಯಿಂದ ಕೂಡಿದ ದೇವತೆಯು ಕಾಣಿಸಿಕೊಂಡಿತು. ಆ ದೇವತೆಯು ‘ಮಗು! ಸ್ವರ್ಗನ್ನು ನೋಡಲು ಅದಕ್ಕೆ ಹಣ ಕೊಡಬೇಕು. ನೀನು ಸರ್ಕಸ್ ನೋಡಲು ಹಣ ಕೊಡುವುದಿಲ್ಲವೇ? ಹಾಗೆಯೇ ಸ್ವರ್ಗವನ್ನು ನೋಡಲೂ ಹಣ ಕೊಡಬೇಕು.</p>
<p class="Text">ಸ್ವಪ್ನದಲ್ಲಿಯೇ ಲಕ್ಷ್ಮೀನಾರಾಯಣನು ಅಜ್ಜಿಯಿಂದ ಹಣ ತೆಗೆದುಕೊಳ್ಳುವೆನೆಂದು ಯೋಚಿಸಿದನು. ಆದರೆ ದೇವತೆಯು ಮತ್ತೆ ಹೇಳಿತು - ‘ಸ್ವರ್ಗದಲ್ಲಿ ನಿನ್ನ ಹಣ ಚಲಾವಣೆಯಾಗುವುದಿಲ್ಲ. ಅಲ್ಲಿ ಒಳ್ಳೆಯ ಮತ್ತು ಪುಣ್ಯಕರ್ಮಗಳ ರೂಪಾಯಿ ನಡೆಯುತ್ತದೆ. ಸರಿ, ನೀನು ಈ ಡಬ್ಬಿಯನ್ನು ಹತ್ತಿರವಿಟ್ಟುಕೋ. ನೀನು ಯಾವಾಗಲಾದರೂ ಒಂದು ಒಳ್ಳೆಯ ಕೆಲಸ ಮಾಡಿದರೆ ಇದರಲ್ಲಿ ಒಂದು ರೂಪಾಯಿ ಬರುತ್ತದೆ. ನೀನು ತಪ್ಪು ಕೆಲಸ ಮಾಡಿದಾಗ ಒಂದು ರೂಪಾಯಿ ಇದರೊಳಗಿಂದ ಅದೃಶ್ಯವಾಗುತ್ತದೆ. ಹೀಗೆ ಈ ಡಬ್ಬಿ ಪೂರ್ಣವಾಗಿ ತುಂಬಿದಾಗ ನೀನು ಸ್ವರ್ಗವನ್ನು ನೋಡಬಹುದು.</p>
<p class="Text">ಲಕ್ಷ್ಮೀನಾರಾಯಣನಿಗೆ ಎಚ್ಚರವಾಗಿ ತನ್ನ ತಲೆಯ ಹತ್ತಿರ ಒಂದು ಡಬ್ಬಿಯು ಇರುವುದನ್ನು ನೋಡಿದನು. ಡಬ್ಬಿಯನ್ನು ತೆಗೆದುಕೊಂಡು ಅವನು ಬಹಳ ಸಂತೋಷ ಪಟ್ಟನು. ಆ ದಿನ ಅವನ ಅಜ್ಜಿಯು ಅವನಿಗೆ ಒಂದು ಕಾಸು ಕೊಟ್ಟಳು. ಕಾಸು ಪಡೆದು ಅವನು ಮನೆಯಿಂದ ಹೊರಟನು. ರಸ್ತೆಯಲ್ಲಿ ಒಬ್ಬ ಭಿಕಾರಿಯು ಇವನಲ್ಲಿ ಭಿಕ್ಷೆ ಬೇಡಿದನು. ಲಕ್ಷ್ಮೀನಾರಾಯಣನು ಭಿಕ್ಷುಕನಿಗೆ ಕಾಸು ಕೊಡದೆ ಹಾಗೇ ಹೋಗಲು ಬಯಸಿದನು. ಅಷ್ಟರಲ್ಲಿ ಅಧ್ಯಾಪಕರು ಎದುರಿನಲ್ಲಿ ಬರುತ್ತಿರುವುದನ್ನು ನೋಡಿದನು. ಅವನ ಅಧ್ಯಾಪಕರು ಉದಾರತೆಯುಳ್ಳ ವಿದ್ಯಾರ್ಥಿಗಳನ್ನು ಪ್ರಶಂಸೆ ಮಾಡುತ್ತಿದ್ದರು. ಅವರನ್ನು ನೋಡಿ ಲಕ್ಷ್ಮೀನಾರಾಯಣನು ಭಿಕ್ಷುಕನಿಗೆ ಕಾಸನ್ನು ದಾನ ಮಾಡಿದನು. ಅಧ್ಯಾಪಕರು ಅವನ ಬೆನ್ನು ತಟ್ಟಿ ಪ್ರಶಂಸೆ ಮಾಡಿದನು.</p>
<p class="Text">ಮನೆಗೆ ಬಂದು ಲಕ್ಷ್ಮೀನಾರಾಯಣನು ಡಬ್ಬಿಯ ಮುಚ್ಚಳ ತೆರೆದು ನೋಡಿದರೆ ಅದು ಖಾಲಿಯಾಗಿತ್ತು. ಇದರಿಂದ ಅವನಿಗೆ ಬಹಳ ದುಃಖವಾಯಿತು. ಅವನು ಅಳುತ್ತಲೇ ಮಲಗಿ ನಿದ್ದೆ ಮಾಡಿದನು. ಕನಸಿನಲ್ಲಿ ಅದೇ ದೇವತೆ ಮತ್ತೆ ಕಾಣಿಸಿಕೊಂಡು ಹೇಳಿತು -</p>
<p class="Text">‘‘ನೀನು ಅಧ್ಯಾಪಕರಿಂದ ಪ್ರಶಂಸೆ ಪಡೆಯಲು ಕಾಸು ಕೊಟ್ಟೆ. ನಿನಗೆ ಪ್ರಶಂಸೆ ದೊರೆಯಿತು. ಈಗ ಏಕೆ ಅಳುತ್ತಿರುವೆ? ಲಾಭದ ಆಸೆಯಿಂದ ವ್ಯಾಪಾರ ಮಾಡಿದರೆ ಅದು ವ್ಯಾಪಾರವಾಗುವುದೇ ಹೊರತು ಪುಣ್ಯದ ಕೆಲಸವಾಗುವುದಿಲ್ಲ.’’</p>
<p class="Text">ಮರುದಿನ ಲಕ್ಷ್ಮಿನಾರಾಯಣನ ಅಜ್ಜಿಯು ಅವನಿಗೆ ಒಂದು ರೂಪಾಯಿ ಕೊಟ್ಟಳು. ಪೇಟೆಗೆ ಹೋಗಿ ಅವನು ಆ ಹಣದಿಂದ ಕಿತ್ತಲೆಹಣ್ಣು ಕೊಂಡನು. ಅವನ ಸ್ನೇಹಿತ ವೆಂಕಟರಮಣನು ಖಾಯಿಲೆ ಮಲಗಿದ್ದನು. ಬರುವಾಗ ಅವನು ಸ್ನೇಹಿತನನ್ನು ಕಾಣಲು ಅವನ ಮನೆಗೆ ಹೋದನು. ವೆಂಕಟರಮಣನನ್ನು ನೋಡಲು ಅವನ ವೈದ್ಯರು ಬಂದಿದ್ದರು. ವೈದ್ಯರು ಔಷಧಿ ಕೊಟ್ಟು ಅವನ ತಾಯಿಗೆ ಹೇಳಿದರು - ‘‘ಈ ದಿನ ಇವನಿಗೆ ಕಿತ್ತಲೆ ಹಣ್ಣಿನ ರಸ ಕೊಡಿ.’’ ವೆಂಕಟರಮಣನ ತಾಯಿ ತುಂಬಾ ಬಡವಳಾಗಿದ್ದಳು. ಅವಳು ದುಃಖದಿಂದ ಹೇಳಿದಳು. - ‘‘ನಾನು ಕೂಲಿ ಮಾಡಿ ಹೊಟ್ಟೆ ಹೊರೆಯುವವಳು. ಈಗ ಮಗನ ಖಾಯಿಲೆಯ ದೆಸೆಯಿಂದ ಹಲವು ದಿನಗಳಿಂದ ಕೂಲಿ ಕೆಲಸಕ್ಕೂ ಹೋಗಿಲ್ಲ. ಕಿತ್ತಲೆಹಣ್ಣು ತರಲು ನನ್ನ ಹತ್ತಿರ ಹಣವೂ ಇಲ್ಲ. </p>
<p class="Text">ಲಕ್ಷ್ಮೀನಾರಾಯಣನು ತನ್ನಲ್ಲಿದ್ದ ಎರಡು ಕಿತ್ತಲೇ ಹಣ್ಣುಗಳನ್ನು ವೆಂಕಟ ರಮಣನ ತಾಯಿಗೆ ಕೊಟ್ಟುಬಿಟ್ಟನು. ಅವಳು ಅವನನ್ನು ಮನಃ ಪೂರ್ವಕವಾಗಿ ಹರಸಿದಳು. ಮನೆಗೆ ಬಂದು ಲಕ್ಷ್ಮೀನಾರಾಯಣನು ತನ್ನ ಡಬ್ಬಿಯನ್ನು ತೆರೆದಾಗ ಅದರಲ್ಲಿ ಎರಡು ರೂಪಾಯಿಗಳು ಹೊಳೆಯುತ್ತಿದ್ದವು. </p>
<p class="Text">ಒಂದು ದಿನ ಅವನು ಆಟವಾಡುತ್ತಿದ್ದನು. ಅವನ ಚಿಕ್ಕ ತಂಗಿ ಅಲ್ಲಿಗೆ ಬಂದಳು. ಅವಳು ಅವನ ಆಟದ ಸಾಮಾನುಗಳಿಗೆ ಕೈ ಹಾಕಿದಳು. ಲಕ್ಷ್ಮೀನಾರಾಯಣನು ಅವಳನ್ನು ತಡೆದನು. ಅವಳು ಹಠ ಹಿಡಿದಾಗ ಅವನು ಅವಳಿಗೆ ಏಟುಕೊಟ್ಟನು. ಅವಳು ಅಳಲು ಶುರು ಮಾಡಿದಳು. ಈ ಮಧ್ಯೆ ಅವನು ಡಬ್ಬಿ ತೆರೆದಾಗ ಅದರಲ್ಲಿ ಅವನು ಶೇಖರಿಸಿದ್ದ ಹಲವು ರೂಪಾಯಿಗಳು ಮಾಯವಾಗಿದ್ದುವು. ಈಗ ಅವನಿಗೆ ತುಂಬಾ ಪಶ್ಚಾತ್ತಾಪವಾಯಿತು. ಮುಂದೆ ಅವನು ಯಾವುದೇ ತಪ್ಪು ಕೆಲಸ ಮಾಡುವುದಿಲ್ಲವೆಂದು ಮನಸ್ಸಿನಲ್ಲಿ ನಿಶ್ಚಯಿಸಿದನು.</p>
<p class="Text">ಮನುಷ್ಯನು ಮಾಡುವ ಕೆಲಸದಂತೆ ಅವನ ಸ್ವಭಾವವೂ ಇರುತ್ತದೆ. ಅಪರಾಧ ಮಾಡುವವನ ಸ್ವಭಾವವೂ ಕೆಟ್ಟದ್ದೇ ಆಗಿರುತ್ತದೆ. ಅವನಿಗೆ ಕೆಟ್ಟ ಕೆಲಸ ಮಾಡುವುದರಲ್ಲೇ ಸಂತೋಷ ಸಿಗುತ್ತದೆ. ಒಳ್ಳೆಯ ಕೆಲಸ ಮಾಡುವವನ ಸ್ವಭಾವವೂ ಒಳ್ಳೆಯದಾಗಿರುತ್ತದೆ. ಇವನಿಗೆ ಕೆಟ್ಟ ಕೆಲಸ ಮಾಡಲು ಬಹಳ ಕೆಟ್ಟದ್ದೆನಿಸುತ್ತದೆ. ಲಕ್ಷ್ಮೀನಾರಾಯಣನು ಮೊದಲು ಧನ ಸಂಪಾದನೆಯ ಲೋಭದಿಂದ ಒಳ್ಳೆಯ ಕೆಲಸ ಮಾಡುತ್ತಿದ್ದ. ನಿಧಾನವಾಗಿ ಅವನ ಮನಸ್ಸು ಒಳ್ಳೆಯ ಕೆಲಸದ ಕಡೆಗೇವಾಲಿತು. ಒಳ್ಳೆಯ ಕೆಲಸ ಮಾಡುತ್ತಾ ಮಾಡುತ್ತಾ ಅವನ ಡಬ್ಬಿಯು ರೂಪಾಯಿಗಳಿಂದ ತುಂಬಿಹೋಯಿತು. ಸ್ವರ್ಗವನ್ನು ಕಾಣುವ ಆಸೆಯಿಂದ ಸಂತೋಷ ಪಡುತ್ತಿದ್ದನು. ಅವನು ಡಬ್ಬಿಯನ್ನು ತೆಗೆದುಕೊಂಡು ತೋಟಕ್ಕೆ ಹೋದನು. </p>
<p class="Text">ತೋಟದಲ್ಲಿ ಒಂದು ಮರದ ಕೆಳಗೆ ಒಬ್ಬ ಮುದುಕ ಸಾಧು ಕುಳಿತು ಅಳುತ್ತಿರುವುದನ್ನು ಲಕ್ಷ್ಮೀನಾರಾಯನು ಕಂಡನು. ಅವನು ಓಡುತ್ತಾ ಸಾಧುವಿನ ಹತ್ತಿರ ಬಂದು ಕೇಳಿದನು - ಸ್ವಾಮಿ! ತಾವು ಏಕೆ ಅಳುತ್ತಿರುವಿರಿ?’’</p>
<p class="Text">ಸಾಧು ಹೇಳಿದನು - ‘‘ಮಗು! ನಿನ್ನ ಹತ್ತಿರವಿರುವಂತಹ ಡಬ್ಬಿಯೊಂದು ನನ್ನ ಹತ್ತಿರವೂ ಇತ್ತು. ಬಹಳ ದಿನಗಳು ಪರಿಶ್ರಮ ಮಾಡಿ ನಾನು ಅದನ್ನು ರೂಪಾಯಿಗಳಿಂದ ಭರ್ತಿ ಮಾಡಿದೆ. ಆ ಹಣದಿಂದ ಸ್ವರ್ಗವನ್ನು ನೋಡುವೆನೆಂದು ಬಹಳ ಆಸೆ ಇಟ್ಟುಕೊಂಡಿದ್ದೆ. ಆದರೆ ಇಂದು ಕಾವೇರಿನದಿ ಯಲ್ಲಿ ಸ್ನಾನ ಮಾಡುವಾಗ ಆ ಡಬ್ಬಿ ನೀರಿನಲ್ಲಿ ಬಿದ್ದು ಹೋಯಿತು.’’</p>
<p class="Text">ಲಕ್ಷ್ಮೀ ನಾರಾಯಣನು ಹೇಳಿದನು - ‘‘ಸ್ವಾಮಿ! ನೀವು ಅಳಬೇಡಿ. ನನ್ನ ಡಬ್ಬಿ ಹಣದಿಂದ ತುಂಬಿದೆ. ತಾವು ಇದನ್ನು ತೆಗೆದುಕೊಳ್ಳಿ’’</p>
<p class="Image"><span><img alt="09.jpg" class="frame-3" src="image/09_fmt.jpeg"/></span> </p>
<p class="Text">ಸಾಧು ಹೇಳಿದನು - ‘‘ನೀನು ಬಹಳ ಕಷ್ಟ ಪಟ್ಟು ಈ ಡಬ್ಬಿಯನ್ನು ಹಣದಿಂದ ತುಂಬಿರುವೆ. ಅದನ್ನು ಕೊಡಲು ನಿನಗೆ ದುಃಖವಾಗುವುದಿಲ್ಲವೆ?</p>
<p class="Text">ಲಕ್ಷ್ಮೀನಾರಾಯಣ - ‘‘ನನಗೆ ದುಃಖವಾಗುವುದಿಲ್ಲ. ಸ್ವಾಮಿ! ನಾನು ಇನ್ನೂ ಹುಡುಗ. ಈ ಭೂಮಿಯ ಮೇಲೆ ಎಷ್ಟು ದಿನ ಬದುಕಿರಬೇಕೋ ಗೊತ್ತಿಲ್ಲ. ನಾನು ಬಹಳಷ್ಟು ಡಬ್ಬಿಗಳನ್ನು ಕೂಡಿಸಬಹುದು. ತಾವು ವೃದ್ಧರಾಗಿದ್ದೀರಿ. ನೀವು ಇನ್ನೊಂದು ಡಬ್ಬಿಯನ್ನು ತುಂಬಿಸ ಬಲ್ಲಿರೋ ಅಥವಾ ಇಲ್ಲವೋ ಹೇಳಲಾಗುವುದಿಲ್ಲ. ಆದ್ದರಿಂದ ತಾವು ನನ್ನ ಡಬ್ಬಿಯನ್ನು ದಯವಿಟ್ಟು ಸ್ವೀಕರಿಸಿ.</p>
<p class="Text">ಸಾಧು ಡಬ್ಬಿಯನ್ನು ತೆಗೆದುಕೊಂಡು ಲಕ್ಷ್ಮೀನಾರಾಯಣನ ಕಣ್ಣುಗಳನ್ನು ತನ್ನ ಕೈಯಿಂದ ನೇವರಿಸಿದನು. ಲಕ್ಷ್ಮೀನಾರಾಯಣನ ಕಣ್ಣುಗಳು ಮುಚ್ಚಿಕೊಂಡವು. ಅವನಿಗೆ ಸ್ವರ್ಗವು ಕಾಣಿಸಿತು. ಅದು ಅಜ್ಜಿಯು ವರ್ಣಿಸಿ ಹೇಳುತ್ತಿದ್ದ ಸ್ವರ್ಗದಂತೆ ಇತ್ತು. ಅವನು ಕಂಡ ಸ್ವರ್ಗವು ಅಜ್ಜಿಯು ವರ್ಣಿಸಿದ ಸ್ವರ್ಗಕ್ಕಿಂತ ಮಿಗಿಲಾಗಿತ್ತು.</p>
<p class="Text">ಲಕ್ಷ್ಮೀನಾರಾಯಣನು ಕಣ್ಣುಬಿಟ್ಟಾಗ ಅಲ್ಲಿ ಸಾಧುವಿನ ಬದಲು ಕನಸಿನಲ್ಲಿ ಕಾಣಿಸಿಕೊಳ್ಳುತ್ತಿದ್ದ ದೇವತೆಯು ಅವನು ಎದುರಿಗೆ ಪ್ರತ್ಯಕ್ಷವಾಗಿತ್ತು. ದೇವತೆಯು ಹೇಳಿತು - ‘‘ಮಗು! ಒಳ್ಳೆಯ ಕೆಲಸ ಮಾಡುವವರಿಗೆ ಸ್ವರ್ಗವು ಮನೆಯಾಗಿರುತ್ತದೆ. ನೀನು ಇದೇ ರೀತಿ ಪರರಿಗೆ ಒಳ್ಳೆಯದನ್ನು ಮಾಡುತ್ತಿದ್ದರೆ ಕೊನೆಗೆ ಸ್ವರ್ಗವನ್ನು ಸೇರುವೆ.’’</p>
<p class="Text">ದೇವತೆಯು ಇಷ್ಟು ಹೇಳಿ ಅದೃಶ್ಯವಾಯಿತು.</p>
<p class="ChapterEnd para-style-override-2">ಪರೋಪಕಾರವೇ ಸ್ವರ್ಗ - ಪರಪೀಡೆಯೇ ನರಕ.<span></span></p>


<p class="Page-Break"> </p>
<p class="Chapter-Heading" id="toc_marker-12">ಎಲ್ಲರಿಗಿಂತಲೂ ದೊಡ್ಡ ಪುಣ್ಯಾತ್ಮ</p>
<p class="Text">ಕಾಶಿಯು ಪ್ರಾಚೀನ ಕಾಲದಿಂದಲೂ ಪ್ರಸಿದ್ಧ ಕ್ಷೇತ್ರವಾಗಿದೆ. ಸಂಸ್ಕೃತ ವಿದ್ಯೆಗೆ ಅದು ಹಿಂದಿನಿಂದಲೂ ಕೇಂದ್ರವಾಗಿದೆ. ಅದನ್ನು ಭಗವಾನ್ ವಿಶ್ವನಾಥನ ನಗರಿ ಅಥವಾ ವಿಶ್ವನಾಥಪುರಿ ಎಂದೂ ಕರೆಯುತ್ತಾರೆ ಅಲ್ಲಿ ವಿಶ್ವನಾಥನ ಒಂದು ಬಹು ಪ್ರಾಚೀನ ಮಂದಿರವಿದೆ. ಒಂದು ದಿನ ವಿಶ್ವನಾಥನು ಪೂಜಾರಿಯ ಕಸಿನಲ್ಲಿ ಕಾಣಿಸಿಕೊಂಡು ಮಂದಿರದಲ್ಲಿ ವಿದ್ವಾಂಸರ ಮತ್ತು ಧಾರ್ಮಿಕ ಪುರುಷರ ಒಂದು ಸಭೆಯನ್ನು ಕರೆಯಬೇಕೆಂದು ಹೇಳಿದಂತಾಯಿತು. ಪೂಜಾರಿಯು ಮಾರನೆಯ ದಿನವೇ ನಗರದಲ್ಲೆಲ್ಲಾ ಇದರ ಘೋಷಣೆ ಮಾಡಿಸಿದನು.</p>
<p class="Text">ಕಾಶಿಯ ಎಲ್ಲ ವಿದ್ವಾಂಸರೂ, ಸಾಧುಗಳೂ, ಇತರ ಪುಣ್ಯಾತ್ಮದಾನೀ ಜನರೂ ಗಂಗಾ ನದಿಯಲ್ಲಿ ಸ್ನಾನ ಮಾಡಿ ವಿಶ್ವನಾಥನ ಮಂದಿರಕ್ಕೆ ಬಂದರು. ಎಲ್ಲರೂ ವಿಶ್ವನಾಥನಿಗೆ ಅಭಿಷೇಕ ಮಾಡಿದರು, ಪ್ರದಕ್ಷಿಣೆ ಹಾಕಿ ಸಭಾ ಮಂಟಪದ ಹೊರಗೆ ನಿಂತುಕೊಂಡರು. ಆದಿನ ಮಂದಿರದಲ್ಲಿ ಜನಜಂಗುಳಿ ಅಧಿಕವಾಗಿತ್ತು. ಎಲ್ಲರೂ ಬಂದ ನಂತರ ಪೂಜಾರಿಯು ತನಗೆ ಬಿದ್ದಿದ್ದ ಕನಸನ್ನು ವಿವರಿಸಿದನು. ಎಲ್ಲರೂ ‘ಹರ ಹರ ಮಹಾದೇವ’ ಎಂದು ಜಯ ಜಯಕಾರ ಮಾಡಿ ಭಗವಾನ್ ಶಂಕರನ ಪ್ರಾರ್ಥನೆ ಮಾಡಲಾರಂಭಿಸಿದರು.</p>
<p class="Text">ದೇವರಿಗೆ ಆರತಿ ಎತ್ತಿದ ಮೇಲೆ ಗಂಟೆ ಜಾಗಟೆಗಳ ಸದ್ದು ನಿಂತಿತು. ಎಲ್ಲರ ಪ್ರಾರ್ಥನೆಯು ಮುಗಿದಿತ್ತು. ಆಗ ಮಂದಿರದಲ್ಲಿ ಇದ್ದಕ್ಕಿದ್ದಂತೆಯೇ ದಿವ್ಯ ಪ್ರಕಾಶ ಗೋಚರಿಸಿತು. ಭಗವಾನ್ ವಿಶ್ವನಾಥನ ಮೂರ್ತಿಯ ಹತ್ತಿರ ಒಂದು ಚಿನ್ನದ ಹಾಳೆ ಬಿದ್ದಿತ್ತು. ಅದು ಸುಂದರವಾದ ದೊಡ್ಡ ಅಕ್ಷರಗಳಿಂದ ಕೂಡಿತ್ತು. ಅದರ ಕಾಂತಿಯಿಂದಲೇ ಮಂದಿರವು ಪ್ರಕಾಶಮಾನವಾಗಿತ್ತು. </p>
<p class="Text">ಪೂಜಾರಿಯು ಆ ರತ್ನಖಚಿತ ಸ್ವರ್ಣಪತ್ರವನ್ನು ಎತ್ತಿಕೊಂಡನು. ಅದರ ಮೇಲೆ ವಜ್ರದ ಅಕ್ಷರಗಳಲ್ಲಿ ಹೀಗೆ ಬರೆಯಲಾಗಿತ್ತು - ‘‘ಎಲ್ಲರಿಗಿಂತಲೂ ಹೆಚ್ಚು ದಯಾಳು ಮತ್ತು ಧರ್ಮಾತ್ಮನಿಗೆ ಇದು ವಿಶ್ವನಾಥನ ಉಪಹಾರ.’’ </p>
<p class="Image"><span><img alt="011.jpg" class="frame-4" src="image/011_fmt.jpeg"/></span> </p>
<p class="Text">ಪೂಜಾರಿಯು ದೊಡ್ಡ ತ್ಯಾಗಿ ಮತ್ತು ಒಳ್ಳೆಯ ಭಗವದ್ಭಕ್ತನಾಗಿದ್ದನು. ಅವನು ಎಲ್ಲರಿಗೂ ಪತ್ರವನ್ನು ಎತ್ತಿ ತೋರಿಸಿದನು. ಅವನು - ‘‘ಪ್ರತಿ ಸೋಮವಾರ ಇಲ್ಲಿ ವಿದ್ವಾಂಸರ ಸಭೆ ನಡೆಯುತ್ತದೆ. ಅವರಲ್ಲಿ ಯಾರು ಎಲ್ಲರಿಗಿಂತಲೂ ಹೆಚ್ಚು ದಯಾಳು ಮತ್ತು ಪುಣ್ಯಾತ್ಮನಾಗಿರುತ್ತಾನೋ ಅವರಿಗೆ ಈ ಸ್ವರ್ಣ ಪತ್ರವನ್ನು ಕೊಡಲಾಗುವುದು’’ ಎಂದು ಹೇಳಿದನು.</p>
<p class="Text">ದೇಶದ ನಾಲ್ಕು ಕಡೆಯೂ ಈ ಸಮಾಚಾರ ಹಬ್ಬಿತು. ದೂರ ದೂರದಿಂದ ತಪಸ್ವಿಗಳು, ತ್ಯಾಗಿಗಳು, ವ್ರತಾಚರಣೆಯುಳ್ಳವರು, ದಾನಿಗಳು ಕಾಶೀ ಪಟ್ಟಣಕ್ಕೆ ಬರಲಾರಂಭಿಸಿದರು. ಒಬ್ಬ ಬ್ರಾಹ್ಮಣನು ನಿರಂತರವಾಗಿ ಚಾಂದ್ರಾಯಣ ವ್ರತ ಮಾಡಿದ್ದನು. ಅವನು ಆ ಸ್ವರ್ಣಪತ್ರ ಪಡೆಯಲು ಬಂದನು. ಆದರೆ ಆ ಸ್ವರ್ಣ ಪತ್ರವನ್ನು ಅವನು ಕೈಗೆ ತೆಗೆದುಕೊಂಡ ಕೂಡಲೇ ಅದು ಮಣ್ಣಿನದಾಯಿತು. ಅದರ ಜ್ಯೋತಿ ನಷ್ಟವಾಯಿತು. ನಾಚಿಕೊಂಡ ಆ ಬ್ರಾಹ್ಮಣನು ಸ್ವರ್ಣ ಪತ್ರವನ್ನು ಹಿಂದಿರುಗಿಸಿದನು. ಪೂಜಾರಿಯ ಕೈಗೆ ಬಂದ ಕೂಡಲೇ ಚಿನ್ನವಾಗಿ ಅದು ರತ್ನದಂತೆ ಹೊಳೆಯಲಾರಂಭಿಸಿತು.</p>
<p class="Text">ಒಬ್ಬ ಶ್ರೀಮಂತನು ಅನೇಕ ವಿದ್ಯಾಲಯಗಳನ್ನು ಸ್ಥಾಪಿಸಿದ್ದನು. ಹಲವಾರು ಪ್ರದೇಶಗಳಲ್ಲಿ ಸೇವಾಶ್ರಮಗಳನ್ನು ನಡೆಸುತ್ತಿದ್ದನು. ದಾನ ಮಾಡಿ ಸುಮಾರು ತಮ್ಮ ಎಲ್ಲ ಹಣವನ್ನೂ ಖರ್ಚು ಮಾಡಿದ್ದನು. ಬಹಳಷ್ಟು ಸಂಸ್ಥೆಗಳಿಗೆ ಅವನು ಸದಾ ದಾನ ಕೊಡುತ್ತಿದ್ದನು. ಪತ್ರಿಕೆಗಳಲ್ಲಿ ಅವನ ಹೆಸರು ಪ್ರಕಟವಾಗುತ್ತಿತ್ತು. ಅವನೂ ಸಹ ಚಿನ್ನದ ಪತ್ರವನ್ನು ಸ್ವೀಕರಿಸಲು ಬಂದನು. ಆದರೆ ಅವನ ಕೈಗೆ ಹೋದ ಕೂಡಲೇ ಅದು ಮಣ್ಣಾಯಿತು. ಪೂಜಾರಿಯು ಅವನಿಗೆ ಹೇಳಿದನು- ‘ತಾವು ಪದವಿ, ಗೌರವ ಮತ್ತು ಯಶದ ಲೋಭದಿಂದ ದಾನ ಮಾಡುತ್ತಿದ್ದೀರೆಂದು ತೋರುತ್ತದೆ’. ಹೆಸರಿಗಾಗಿ ಆಸೆಪಡುವವನು ನಿಜವಾದ ದಾನಿಯಾಗಲಾರನು.</p>
<p class="Text">ಈ ಪ್ರಕಾರವಾಗಿ ಬಹಳಜನ ಬಂದು ಹೋದರು. ಆದರೆ ಯಾರಿಗೂ ಸ್ವರ್ಣಪತ್ರ ದಕ್ಕಲಿಲ್ಲ. ಎಲ್ಲರ ಕೈ ಸ್ಪರ್ಶವಾದ ಕೂಡಲೇ ಮಣ್ಣಾಗುತ್ತಿತ್ತು. ಹೀಗೆ ಹಲವು ತಿಂಗಳು ಕಳೆದುವು. ಬಹಳಷ್ಟು ಜನರು ಸ್ವರ್ಣಪತ್ರ ಪಡೆಯುವ ಆಸೆಯಿಂದ ವಿಶ್ವನಾಥನ ಮಂದಿರದ ಹತ್ತಿರವೇ ದಾನ-ಧರ್ಮಗಳನ್ನು ಮಾಡುತ್ತಿದ್ದರು. ಆದರೆ ಅವರ್ಯಾರಿಗೂ ಅದು ಸಿಕ್ಕಲಿಲ್ಲ.</p>
<p class="Text">ಒಂದು ದಿನ ಒಬ್ಬ ಬಡ ರೈತನು ಭಗವಾನ್ ವಿಶ್ವನಾಥನ ದರ್ಶನ ಮಾಡಲು ಬಂದನು. ಅವನು ಹಳ್ಳಿಯ ರೈತನಾಗಿದ್ದನು. ಅವನ ಬಟ್ಟೆಯು ಮಲಿನವಾಗಿ ಹರಿದು ಹೋಗಿತ್ತು. ಅವನು ದೇವರ ದರ್ಶನಕ್ಕಾಗಿ ಮಾತ್ರ ಬಂದಿದ್ದನು. ಅವನ ಹತ್ತಿರವಿದ್ದ ಬಟ್ಟೆಯ ಗಂಟಿನಲ್ಲಿ ಸ್ವಲ್ಪ ತಂಬಿಟ್ಟು ಮತ್ತು ಒಂದು ಹರಿದ ಕಂಬಳಿ ಮಾತ್ರವಿತ್ತು. ಮಂದಿರ ಹತ್ತಿರ ಜನರು ಬಡವರಿಗೆ ಬಟ್ಟೆ ಮತ್ತು ಮಿಠಾಯಿ ಪೊಟ್ಟಣಗಳನ್ನು ಹಂಚುತ್ತಿದ್ದರು. ಒಬ್ಬ ಕುಷ್ಟರೋಗಿಯು ದೇವಾಲಯಕ್ಕೆ ಸ್ವಲ್ಪ ದೂರದಲ್ಲಿ ಬಿದ್ದುಕೊಂಡು ನರಳುತ್ತಿದ್ದನು. ಅವನಿಗೆ ಏಳಲೂ ಸಹ ಆಗುತ್ತಿರಲಿಲ್ಲ. ಅವನ ಮೈಯೆಲ್ಲಾ ಗಾಯವಾಗಿತ್ತು. ಅವನು ತುಂಬಾ ಹಸಿದಿದ್ದನು. ಆದರೆ ಅವನ ಕಡೆ ಯಾರ ಗಮನವೂ ಇರಲಿಲ್ಲ. ಮುದುಕ ರೈತನಿಗೆ ಆ ಕುಷ್ಟರೋಗಿಯ ಮೇಲೆ ದಯೆಯುಂಟಾಯಿತು. ಅವನು ತನ್ನ ಹತ್ತಿರವಿದ್ದ ತಂಬಿಟ್ಟನ್ನು ಅವನಿಗೆ ತಿನ್ನಲು ಕೊಟ್ಟನು ಹಾಗೂ ತನ್ನ ಕಂಬಳಿಯನ್ನು ಅವನಿಗೆ ಹೊದಿಸಿದನು. ಅಲ್ಲಿಂದ ಅವನು ದೇವರ ದರ್ಶನಕ್ಕಾಗಿ ಮಂದಿರಕ್ಕೆ ಬಂದನು.</p>
<p class="Text">ದೇವಾಲಯದ ಪೂಜಾರಿಯು ಈಗ ಸೋಮವಾರ ದೇವರ ದರ್ಶನಕ್ಕೆ ಬರುವ ಯಾತ್ರಿಕರೆಲ್ಲರ ಕೈಗೂ ಒಂದು ಬಾರಿ ಸ್ವರ್ಣ ಪತ್ರವನ್ನು ಕೊಡುವ ನಿಯಮವನ್ನಿಟ್ಟುಕೊಂಡಿದ್ದನು. ಮುದುಕ ರೈತನು ವಿಶ್ವನಾಥನ ದಿವ್ಯದರ್ಶನ ಮಾಡಿ ಹೊರಡುವಾಗ ಪೂಜಾರಿಯು ಸ್ವರ್ಣ ಪತ್ರವನ್ನು ಅವನ ಕೈಯಲ್ಲಿಟ್ಟನು. ಅವನ ಕೈಗೆ ಬಂದ ಕೂಡಲೇ ಸ್ವರ್ಣಪತ್ರದಲ್ಲಿ ಕೂರಿಸಿದ್ದ ರತ್ನಗಳು ಮೊದಲಿಗಿಂತ ಎರಡರಷ್ಟು ಹೆಚ್ಚಾಗಿ ಪ್ರಕಾಶಿಸತೊಡಗಿದವು. ಎಲ್ಲರೂ ಆ ರೈತನನ್ನು ಪ್ರಶಂಸಿಸಿದರು.</p>
<p class="Text">ಪೂಜಾರಿಯು ಹೇಳಿದನು - ‘ಈ ಸ್ವರ್ಣಪತ್ರವನ್ನು ನಿನಗೆ ಭಗವಾನ್ ವಿಶ್ವನಾಥನು ದಯಪಾಲಿಸಿದ್ದಾನೆ. ಯಾರು ನಿರ್ಲೋಭಿಗಳಾಗಿ ದೀನರಲ್ಲಿ ದಯೆ ತೋರಿಸುತ್ತಾರೊ, ಯಾರು ನಿಷ್ಕಾಮ ಭಾವನೆಯಿಂದ ದಾನ ಮಾಡುತ್ತಾರೋ ಹಾಗೂ ದುಃಖಿಗಳ ಸೇವೆ ಮಾಡುತ್ತಾರೋ ಅವರೇ ಎಲ್ಲರಿಗಿಂತ ದೊಡ್ಡ ಪುಣ್ಯಾತ್ಮರು.’’</p>
<p class="ChapterEnd para-style-override-2">ದೀನ ದಲಿತರ ಸೇವೆಯೇ ನಿಜವಾದ ದೇವರ ಸೇವೆ<span class="char-style-override-4"></span></p>


<p class="Page-Break"> </p>
<p class="Chapter-Heading" id="toc_marker-13">ನೊಣಗಳ ಲೋಭ</p>
<p class="Text">ಒಬ್ಬ ವ್ಯಾಪಾರಿಯು ತನ್ನ ಗ್ರಾಹಕನಿಗೆ ಜೇನು ತುಪ್ಪವನ್ನು ಕೊಡುತ್ತಿರುವಾಗ ಅಕಸ್ಮಾತ್ ಕೈಜಾರಿ ಜೇನುತುಪ್ಪದ ಪಾತ್ರೆ ಕೆಳಗೆ ಬಿತ್ತು. ಅದರಲ್ಲಿ ಬಹಳಷ್ಟು ಜೇತು ತುಪ್ಪ ನೆಲದ ಮೇಲೆ ಚೆಲ್ಲಿಹೋಯಿತು. ವ್ಯಾಪಾರಿಯು ಎಷ್ಟು ಸಾಧ್ಯವೋ ಅಷ್ಟು ಜೇನು ತುಪ್ಪವನ್ನು ಮೇಲೆ ಮೇಲೆ ತೆಗೆದು ಪಾತ್ರೆಗೆ ಹಾಕಿದನು. ಆದರೆ ಸ್ವಲ್ಪ ಭಾಗ ನೆಲದಲ್ಲೇ ಉಳಿದು ಅದನ್ನು ಬಳಿದುಕೊಳ್ಳಲಾಗಲಿಲ್ಲ.</p>
<p class="Text">ಅಲ್ಲಿಯೇ ಹಾರಾಡುತ್ತಿದ್ದ ನೊಣಗಳು ಜೇನುತುಪ್ಪದ ಸವಿಗಾಗಿ ಹಾರಿ ಬಂದು ಅದರ ಮೇಲೆ ಕುಳಿತವು. ಜೇನು ತುಪ್ಪದ ಸ್ವಾದವು ಅವುಗಳಿಗೆ ಇಷ್ಟವಾಗಿ ನೊಣಗಳು ಬೇಗ ಬೇಗನೆ ನೆಕ್ಕಿದವು. ಹೊಟ್ಟೆ ತುಂಬುವವರೆಗೂ ನೆಕ್ಕಿದವು.</p>
<p class="Text">ಹೊಟ್ಟೆ ತುಂಬಿದ ಮೇಲೆ ನೊಣಗಳು ಹಾರಲು ಹೊರಟವು. ಆದರೆ ಅವುಗಳ ರೆಕ್ಕೆಗಳು ಜೇನುತುಪ್ಪಕ್ಕೆ ಅಂಟಿಕೊಂಡವು. ಹಾರಲು ಎಷ್ಟೇ ಚಡಪಡಿಸಿದರೂ ಅವುಗಳ ರೆಕ್ಕೆಗಳು ಅಷ್ಟೇ ಹೆಚ್ಚಾಗಿ ಅಂಟಿಕೊಳ್ಳುತ್ತಿದ್ದವು. ಅವುಗಳ ಶರೀರವೆಲ್ಲವೂ ಜೇನುತುಪ್ಪಮಯವಾಯಿತು.</p>
<p class="Text">ಬಹಳಷ್ಟು ನೊಣಗಳು ಜೇನಿನಲ್ಲಿ ಹೊರಳಾಡಿ ಹೊರಳಾಡಿ ಸತ್ತು ಹೋದವು. ಇನ್ನು ಹಲವು ನೊಣಗಳು ರೆಕ್ಕೆ ಅಂಟಿಕೊಂಡು ಚಡಪಡಿಸುತ್ತಿದ್ದವು. ಜೊತೆಗೆ ಬೇರೆ ಬೇರೆ ಹೊಸ ನೊಣಗಳು ರೆಕ್ಕೆ ಅಂಟಿಕೊಂಡು ಚಡಪಡಿಸುತ್ತಿದ್ದವು. ಜೊತೆಗೆ ಬೇರೆ ಬೇರೆ ನೊಣಗಳು ಜೇನಿನ ಲೋಭದಿಂದ ಅಲ್ಲಿಗೆ ಬರುತ್ತಿದ್ದವು. ಸತ್ತಿರುವ ಮತ್ತು ಚಡಪಡಿಸುತ್ತಿದ್ದ ನೊಣಗಳನ್ನು ನೋಡಿಯೂ ಜೇನು ತಿನ್ನುವ ಲೋಭವನ್ನು ಬಿಡುತ್ತಿರಲಿಲ್ಲ. </p>
<p class="Image"><span><img alt="012.jpg" class="frame-5" src="image/012_fmt.png"/></span> </p>
<p class="Text">ನೊಣಗಳ ದುರ್ಗತಿಯನ್ನೂ, ಮೂರ್ಖತೆಯನ್ನೂ ನೋಡಿ ವ್ಯಾಪಾರಿಯು ಹೇಳಿದನು - ‘ಯಾರು ನಾಲಿಗೆಯ ರುಚಿಗೆ ಗುಲಾಮರಾಗುವರೋ ಅವರು ನೊಣಗಳಂತೆ ವಿಪತ್ತಿಗೆ ಒಳಗಾಗುತ್ತಾರೆ. ರಸನೇಂದ್ರಿಯ ಸ್ವಲ್ಪ ಹೊತ್ತಿನ ಸುಖಕ್ಕೆ ತಮ್ಮ ಆರೋಗ್ಯವನ್ನು ಹಾಳು ಮಾಡಿಕೊಳ್ಳುತ್ತಾರೆ. ರೋಗಿಗಳಾಗಿ ಚಡಪಡಿಸುತ್ತಾರೆ ಮತ್ತು ಬೇಗನೆ ಮೃತ್ಯುವಶರಾಗುತ್ತಾರೆ.’’</p>
<p class="ChapterEnd para-style-override-2">‘‘ಜಿಹ್ವಾಗ್ರೇವಸತೇಲಕ್ಷ್ಮೀ ಜಿಹ್ವಾಗ್ರೇ ಮರಣಂ ಧ್ರುವಮ್’’<span></span></p>


<p class="Page-Break"> </p>
<p class="Chapter-Heading" id="toc_marker-14">ಒಗ್ಗಟ್ಟಿನ ಬಲ</p>
<p class="Text">ಶಿವಶರ್ಮನಿಗೆ ಶಿವರಾಮ, ಶಿವದಾಸ, ಶಿವಲಾಲ, ಶಿವಸಹಾಯ ಮತ್ತು ಶಿವಪೂಜನ ಎಂಬ ಐದು ಜನ ಮಕ್ಕಳಿದ್ದರು. ಈ ಐದು ಜನ ಮಕ್ಕಳು ಯಾವಾಗಲೂ ಪರಸ್ಪರ ಜಗಳವಾಡುತ್ತಿದ್ದರು. ಸಣ್ಣ ಸಣ್ಣ ಮಾತಿಗೂ ನೀನು ತಾನು ಎಂದು ಗುದ್ದಾಡುತ್ತಿದ್ದರು.</p>
<p class="Text">ಮಕ್ಕಳು ಜಗಳವಾಡುವುದನ್ನು ನೋಡಿ ಶಿವಶರ್ಮನು ಬಹಳ ವ್ಯಾಕುಲನಾಗಿದ್ದನು. ಒಂದು ದಿನ ಅವರಿಗೆ ಬುದ್ಧಿ ಹೇಳಲು ಹತ್ತಿರ ಕರೆದನು. ಮೊದಲೇ ಅವನು ತೆಳುವಾಗಿ ಒಣಗಿದ್ದ ಐದು ಸೌದೆ ಕಡ್ಡಿಗಳನ್ನು ಒಟ್ಟಿಗೆ ಸೇರಿಸಿ ಕಟ್ಟಿ ಇಟ್ಟಿದ್ದನು. ಅವನು ಮಕ್ಕಳಿಗೆ ಹೇಳಿದನು - ನಿಮ್ಮಲ್ಲಿ ಯಾರು ಈ ಕಟ್ಟನ್ನು ಮುರಿಯ ಬಲ್ಲರೋ ಅವರಿಗೆ ಒಂದು ರೂಪಾಯಿ ಪುರಸ್ಕಾರ ಕೊಡುತ್ತೇನೆ.’’</p>
<p class="Text">ಅದನ್ನು ಮುರಿಯಲು ನಾಮೊದಲು ತಾಮೊದಲು ಎಂದು ಐದು ಜನರೂ ಗುದ್ದಾಡತೊಡಗಿದರು. ಮೊದಲು ಮುರಿದವರಿಗೆ ಬಹುಮಾನ ದೊರೆತು ತಮಗೆಲ್ಲಾ ಇಲ್ಲದಂತಾಗುತ್ತದೆಯಲ್ಲಾ ಎಂಬ ಹೊಟ್ಟೆಕಿಚ್ಚು ಅವರೈವರಿಗೂ ಇತ್ತು. ಶಿವಶರ್ಮನು - ‘‘ಮೊದಲು ಚಿಕ್ಕವನಾದ ಶಿವಪೂಜನನು ಮುರಿಯಲಿ’’ ಎಂದು ಹೇಳಿದನು.</p>
<p class="Text">ಶಿವಪೂಜನನು ಕಟ್ಟನ್ನು ತೆಗೆದುಕೊಂಡು ಮುರಿಯಲು ಪ್ರಯತ್ನಿಸಿದನು. ಹಲ್ಲು ಮುಡಿಕಚ್ಚಿ, ಕಣ್ಣು ಮುಚ್ಚಿ ಎಷ್ಟೇ ಶಕ್ತಿ ಪ್ರಯೋಗಿಸಿದರೂ ಮೈಯಲ್ಲಿ ಬೆವರು ಕಿತ್ತುಕೊಂಡಿತೇ ವಿನಃ ಆ ಕಂತೆಯನ್ನು ಮುರಿಯಲಾಗಲಿಲ್ಲ. ಅವನು ಆ ಕಂತೆಯನ್ನು ಶಿವಸಹಾಯನಿಗೆ ಕೊಟ್ಟನು. ಅವನಿಂದಲೂ ಅದನ್ನು ಮುರಿಯಲಾಗಲಿಲ್ಲ. ಈ ರೀತಿ ಎಲ್ಲರೂ ಸರದಿ ಪ್ರಕಾರ ಕಂತೆಯನ್ನು ಮರಿಯಲು ಎಷ್ಟು ಪ್ರಯತ್ನಿಸಿದರೂ ಒಬ್ಬರಿಂದಲೂ ಅದನ್ನು ಮುರಿಯಲಾಗಲಿಲ್ಲ.</p>
<p class="Text">ಶಿವಶರ್ಮನು ಕಂತೆಯನ್ನು ಬಿಚ್ಚಿ ಎಲ್ಲರಿಗೂ ಒಂದೊಂದು ಕಡ್ಡಿಯನ್ನು ಕೊಟ್ಟು ಮುರಿಯಲು ಹೇಳಿದನು. ಎಲ್ಲರೂ ಪಟ ಪಟನೆ ಮುರಿದು ಹಾಕಿದರು. ಈಗ ಶಿವಶರ್ಮನು ಹೇಳಿದನು - </p>
<p class="Image"><span><img alt="014.jpg" class="frame-2" src="image/014_fmt.png"/></span> </p>
<p class="Text">‘‘ನೋಡಿದಿರಾ! ಎಲ್ಲಿಯವರೆಗೆ ಈ ಕೋಲುಗಳು ಒಟ್ಟಿಗೆ ಇದ್ದವೋ ಅಲ್ಲಿಯವರೆಗೆ ನಿಮ್ಮಿಂದ ಅದನ್ನು ಮರಿಯಲಾಗಲಿಲ್ಲ. ಕಂತೆಯನ್ನು ಬಿಚ್ಚಿ ಅವುಗಳನ್ನು ಬೇರೆ ಬೇರೆ ಮಾಡಿದಾಗ ನೀವು ಸುಲಭವಾಗಿ ಒಂದೊಂದಾಗಿ ಆ ಕಡ್ಡಿಯನ್ನು ಮುರಿದು ಹಾಕಿದಿರಿ. ಇದೇ ರೀತಿ ನೀವುಗಳು ಜಗಳವಾಡಿ ಬೇರೆ ಬೇರೆ ಇರುವಿರಾದರೆ ಇತರರು ನಿಮಗೆ ತೊಂದರೆ ಕೊಟ್ಟು ನಿಮ್ಮನ್ನು ತುಳಿಯುತ್ತಾರೆ. ಆದರೆ ನೀವು ಪರಸ್ಪರ ಒಟ್ಟಿಗೆ ಇದ್ದರೆ ಯಾರೂ ಸಹ ನಿಮ್ಮಕಡೆ ಕಣ್ಣೆತ್ತಿ ನೋಡಲೂ ಹೆದರುತ್ತಾರೆ.’</p>
<p class="Text">ಶಿವಶರ್ಮನ ಮಕ್ಕಳು ಅಂದಿನಿಂದಲೇ ಜಗಳವಾಡುವುದನ್ನು ಬಿಟ್ಟು ಒಟ್ಟಿಗೇ ಜೊತೆಯಾಗಿ ಇರುತ್ತಿದ್ದರು.</p>
<p class="ChapterEnd para-style-override-2">ಒಗ್ಗಟ್ಟಿನಲ್ಲಿ ಬಲವಿದೆ.<span></span></p>


<p class="Page-Break"> </p>
<p class="Chapter-Heading" id="toc_marker-15">ಕರ್ತವ್ಯಚ್ಯುತ ವೈದ್ಯ</p>
<p class="Text">ದೇವಿಪ್ರಸಾದನ ಮಗನಿಗೆ ಕಾಯಿಲೆಯಾಯಿತು. ಅವನು ಮಧ್ಯಾಹ್ನ ಬಿಸಿಲಿನಲ್ಲಿ ಯಾರಿಗೂ ಹೇಳದೆ ಮಾವಿನಕಾಯಿ ಆರಿಸಲು ಓಡಿದನು. ಅಲ್ಲಿ ಅವನಿಗೆ ಬಿಸಿಲಿನ ಝಳ ಹೆಚ್ಚಾಗಿ ಮೈಬಿಸಿಯಾಯಿತು. ಮನೆಗೆ ಬರುವ ಹೊತ್ತಿಗೆ ಜೋರಾಗಿ ಜ್ವರ ಬಂದಿತು. ದೇವಿಪ್ರಸಾದನು ಮಗನಿಗೆ ಚಿಕಿತ್ಸೆ ಮಾಡಿಸಲು ಮನೆಗೆ ವೈದ್ಯರನ್ನು ಕರೆಸಿದನು.</p>
<p class="Text">ವೈದ್ಯನು ಬಂದು ನೋಡಿ ಪರೀಕ್ಷಿಸಿ ಹೇಳಿದನು - ‘ಇವನಿಗೆ ಬಿಸಿಲಿನ ಝಳ ಹೆಚ್ಚಾಗಿ ಜ್ವರ ಬಂದಿದೆ. ಇವನು ತುಂಬಾ ತುಂಟನೆಂದು ಕಾಣುತ್ತದೆ ಮಧ್ಯಾಹ್ನದ ಬಿಸಿಲಿನಲ್ಲಿ ಹೊರಗೆ ಹೋಗುವ ಅಗತ್ಯವೇನಿತ್ತು? ದೊಡ್ಡವರ ಮಾತು ಕೇಳದ ಮಕ್ಕಳೆಲ್ಲ ಇವನಂತೆಯೇ ತೊಂದರೆ ಅನುಭವಿಸುತ್ತಾರೆ.’</p>
<p class="Text">ವೈದ್ಯನು ಉಪದೇಶ ಮಾಡುತ್ತಲೇ ಹುಡುಗನನ್ನು ಬೈಯ್ಯುತ್ತಿದ್ದನು. ಇದು ದೇವಿಪ್ರಸಾದನಿಗೆ ಸರಿ ಕಾಣಲಿಲ್ಲ ಅವನು ಹೇಳಿದನು - ‘ವೈದ್ಯರೇ? ನಾನು ನಿಮ್ಮನ್ನು ಕರೆಸಿ ತಪ್ಪು ಮಾಡಿದೆ. ತಾವು ತಮ್ಮ ಶುಲ್ಕ ಎರಡು ರೂಪಾಯಿಗಳನ್ನು ತೆಗೆದುಕೊಂಡು ಹೋಗಿ. ನಾನು ನನ್ನ ಮಗನ ಚಿಕಿತ್ಸೆಯನ್ನು ಬೇರೆ ವೈದ್ಯರಿಂದ ಮಾಡಿಸುತ್ತೇನೆ. ತಾವು ಕಾಯಿಲೆಯಿಂದ ನರಳುತ್ತಿರುವ ಬಾಲಕನನ್ನು ಗದರಿಸಿ ಇನ್ನೂ ದುಃಖಿತನಾಗುವಂತೆ ಮಾಡುತ್ತಿರುವಿರಿ.’’</p>
<p class="Image"><span><img alt="013.jpg" class="frame-6" src="image/013_fmt.jpeg"/></span> </p>
<p class="Text">ವೈದ್ಯನು ಲಜ್ಜಿತನಾಗಿ ಹೊರಟು ಹೋದನು. ದುಃಖಿತರಾಗಿರುವ ಸಮಯದಲ್ಲಿ ಅವರಿಗೆ ಅವರ ತಪ್ಪುಗಳನ್ನು ತೋರಿಸಿ ಉಪದೇಶ ಮಾಡಿ ಇನ್ನು ಹೆಚ್ಚು ದುಃಖಿತರಾಗುವಂತೆ ಮಾಡಬಾರದು. ಆ ಸಮಯದಲ್ಲಿ ಅವರಿಗೆ ಸಹಾನುಭೂತಿ ತೋರಿಸುವುದೂ, ಅವರ ಸೇವೆಯನ್ನು ಮಾಡಿ ಸಾಂತ್ವನ ಗೊಳಿಸುವುದೂ ಅವಶ್ಯಕ.</p>
<p class="ChapterEnd para-style-override-2">ನಗಿಸಿ ಸೇವೆ ಮಾಡುವ ವೈದ್ಯನೇ ಶ್ರೇಷ್ಠ<span></span></p>


<p class="Page-Break"> </p>
<p class="Chapter-Heading" id="toc_marker-16">ಎರಡು ಪುಟ್ಟ ಕುದುರೆಗಳು</p>
<p class="Text">ಒಬ್ಬ ವ್ಯಾಪಾರಿಯ ಹತ್ತಿರ ಎರಡು ಪುಟ್ಟ ಕುದುರೆಗಳಿದ್ದವು. ಅವುಗಳ ಬೆನ್ನ ಮೇಲೆ ಅವನು ಸಾಮಾನುಗಳನ್ನು ಹೇರಿ ಗುಡ್ಡಗಾಡುಗಳ ಹತ್ತಿರವಿದ್ದ ಹಳ್ಳಿಗಳಿಗೆ ತೆಗೆದುಕೊಂಡು ಮಾರುತ್ತಿದ್ದನು. ಒಂದು ದಿನ ಅವುಗಳಲ್ಲಿ ಒಂದು ಕುದುರೆಗೆ ಕಾಯಿಲೆಯಾಯಿತು. ಈ ವಿಚಾರ ವ್ಯಾಪಾರಿಗೆ ಗೊತ್ತಾಗಲಿಲ್ಲ. ಅವನು ಹಳ್ಳಿಗಳಲ್ಲಿ ಮಾರಲು ಉಪ್ಪು, ಬೆಲ್ಲ, ಬೇಳೆಕಾಳು, ಅಕ್ಕಿ ಮುಂತಾದ ಪದಾರ್ಥಗಳನ್ನು ತೆಗೆದುಕೊಂಡು ಹೋಗಬೇಕಾಗಿತ್ತು. ಅವನು ಎರಡು ಕುದುರೆಗಳಿಗೂ ಸರಿಸಮನಾಗಿ ಸಾಮಾನುಗಳನ್ನು ಹೇರಿ ಅವುಗಳ ಜೊತೆ ಹೊರಟನು. </p>
<p class="Text">ಎತ್ತರ ಎತ್ತರದ ಬೆಟ್ಟಗುಡ್ಡಗಳ ರಸ್ತೆಯಲ್ಲಿ ಸಾಗಲು ರೋಗಿಷ್ಟ ಕುದುರೆಗೆ ಬಹಳ ಕಷ್ಟವಾಯಿತು. ಅದು ತನ್ನ ಜೊತೆಗಾರ ಕುದುರೆಗೆ ‘‘ಈ ದಿನ ನನಗೆ ಆರೋಗ್ಯ ಸರಿಯಿಲ್ಲ. ನಾನು ನನ್ನ ಬೆನ್ನ ಮೇಲಿನ ಒಂದು ಮೂಟೆಯನ್ನು ಬೀಳಿಸುತ್ತೇನೆ. ನೀನು ಇಲ್ಲಿಯೇ ನಿಂತಿರು. ಯಜಮಾನನು ಆ ಮೂಟೆಯನ್ನು ನಿನ್ನ ಬೆನ್ನ ಮೇಲೆ ಹಾಕುತ್ತಾನೆ. ನನ್ನ ಭಾರ ಸ್ವಲ್ಪ ಕಮ್ಮಿಯಾಗಿ ನಾನು ನಿನ್ನ ಜೊತೆ ಸಾಗಬಹುದು. ನೀನು ಮುಂದು ಹೋದರೆ ಕೆಳಗೆ ಬಿದ್ದಿರುವ ಮೂಟೆಯನ್ನು ಮತ್ತೆ ನನ್ನ ಬೆನ್ನಮೇಲೆ ಹೊರಿಸುತ್ತಾನೆ.’’ ಎಂದು ಹೇಳಿತು.</p>
<p class="Text">ಎರಡನೆಯ ಕುದುರೆಯು, ‘‘ನಾನು ನಿನ್ನ ಹೊರೆಯನ್ನು ಹೊರಲು ಏಕೆ ನಿಂತುಕೊಳ್ಳಲಿ? ನನ್ನ ಬೆನ್ನಿನ ಮೇಲೇನು ಕಮ್ಮಿ ಹೊರೆಯಿದೆಯೇ? ನಾನು ನನ್ನ ಪಾಲಿನ ಹೊರೆಯನ್ನು ಮಾತ್ರ ಹೊರುತ್ತೇನೆ.’’ ಎಂದಿತು.</p>
<p class="Text">ರೋಗಿಷ್ಟ ಕುದುರೆಯು ಮೌನವಹಿಸಿತು. ಆದರೆ ಆರೋಗ್ಯ ತುಂಬಾ ಕೆಟ್ಟು ಅದಕ್ಕೆ ಮುಂದಕ್ಕೆ ಕಾಲಿಡಲಾಗಲಿಲ್ಲ. ಒಂದು ಕಲ್ಲನ್ನು ಎಡವಿ ದಾರಿಯಲ್ಲಿದ್ದ ಒಂದು ಗುಂಡಿಯೊಳಗೆ ಬಿದ್ದು ಪ್ರಾಣಬಿಟ್ಟಿತು. ಅದರ ಬೆನ್ನಿನ ಮೇಲಿದ್ದ ಮೂಟೆಗಳೆಲ್ಲಾ ನೆಲದ ಮೇಲೆ ಚೆಲ್ಲಾಪಿಲ್ಲಿಯಾಗಿ ಹರಡಿ ಬಿದ್ದವು.</p>
<p class="Image"><span><img alt="015.jpg" class="frame-2" src="image/015_fmt.jpeg"/></span> </p>
<p class="Text">ತನ್ನ ಒಂದು ಕುದುರೆಯು ಸತ್ತು ಹೋಗಿದ್ದರಿಂದ ಆ ವ್ಯಾಪಾರಿಗೆ ಬಹಳ ದುಃಖವಾಯಿತು. ಅವನು ನೆಲದ ಮೇಲೆ ಬಿದ್ದಿದ್ದ ಎಲ್ಲ ಮೂಟೆಗಳನ್ನೂ ತನ್ನ ಇನ್ನೊಂದು ಕುದುರೆಯ ಬೆನ್ನಮೇಲೆ ಹಾಕಿ ಮುಂದೆ ನಡೆದನು. ಈಗ ಆ ಕುದುರೆಗೆ ಪಶ್ಚಾತ್ತಾಪವಾಯಿತು. ಅದು, ತಾನು ತನ್ನ ಜೊತೆಯ ಕುದುರೆಯ ಒಂದು ಮೂಟೆ ಹೊತ್ತಿದ್ದರೆ ತನಗೆ ಈ ಸ್ಥಿತಿ ಬರುತ್ತಿರಲಿಲ್ಲ ಎಂದು ತನಗೆ ತಾನೇ ಹೇಳಿಕೊಂಡಿತು.</p>
<p class="Text">ತೊಂದರೆಯಲ್ಲಿರುವ ತಮ್ಮ ಜೊತೆಯವರಿಗೆ ಸಹಾಯ ಮಾಡದಿದ್ದರೆ ಅನಂತರ ಪಶ್ಚಾತ್ತಾಪ ಪಡಬೇಕಾಗುತ್ತದೆ.</p>
<p class="ChapterEnd para-style-override-2">ನೀನನಗಿದ್ದರೆ ನಾನಿನಗೆ<span></span></p>


<p class="Page-Break"> </p>
<p class="Chapter-Heading" id="toc_marker-17">ಬ್ರಹ್ಮನ ಚೀಲಗಳು</p>
<p class="Text">ಸೃಷ್ಟಿಕರ್ತ ಬ್ರಹ್ಮನು ಒಂದು ಬಾರಿ ಮನುಷ್ಯನನ್ನು ಹತ್ತಿರ ಕರೆದು ‘‘ನಿನಗೆ ಏನು ಬೇಕು?’’ ಎಂದು ಕೇಳಿದನು.</p>
<p class="Text">ಮನುಷ್ಯನು, ‘‘ನಾನು ಉನ್ನತಿ ಹೊಂದಿ, ಸುಖ-ಶಾಂತಿಯನ್ನು ಪಡೆಯಬೇಕು. ಹಾಗೂ ಎಲ್ಲರೂ ನನ್ನ ಪ್ರಶಂಸೆ ಮಾಡಬೇಕೆಂದು ಇಚ್ಛಿಸುತ್ತೇನೆ.’’ ಎಂದು ಹೇಳಿದನು.</p>
<p class="Text">ಬ್ರಹ್ಮನು ಮನುಷ್ಯನ ಎದುರಿಗೆ ಎರಡು ಚೀಲಗಳನ್ನು ಇಟ್ಟು, ‘‘ಈ ಚೀಲಗಳನ್ನು ತೆಗೆದುಕೋ, ಇವುಗಳಲ್ಲಿ ಒಂದು ಚೀಲದಲ್ಲಿ ನಿನ್ನ ನೆರೆ ಮನೆಯವನ ದೋಷಗಳು ತುಂಬಿವೆ. ಇದನ್ನು ಬೆನ್ನಿನ ಮೇಲೆ ಹೊತ್ತುಕೋ. ಆ ಚೀಲವನ್ನು ಬಿಚ್ಚಬೇಡ. ಅದನ್ನು ನೀನೂ ನೋಡಬೇಡ, ಇನ್ನೊಬ್ಬರಿಗೂ ತೋರಿಸಬೇಡ.</p>
<p class="Image"><span><img alt="016.jpg" class="frame-2" src="image/016_fmt.png"/></span> </p>
<p class="Text">ಎರಡನೇ ಚೀಲದಲ್ಲಿ ನಿನ್ನ ದೋಷಗಳು ತುಂಬಿವೆ. ಅದನ್ನು ಎದುರಿಗೆ ನೇತು ಹಾಕಿಕೋ. ಅದನ್ನು ಯಾವಾಗಲೂ ಬಿಚ್ಚಿ ಬಿಚ್ಚಿ ನೋಡುತ್ತಿರು.</p>
<p class="Text">ಮನುಷ್ಯನು ಎರಡು ಚೀಲಗಳನ್ನೂ ಎತ್ತಿಕೊಂಡನು. ಆದರೆ ಅವನಿಂದ ಒಂದು ತಪ್ಪಾಯಿತು. ಅವನು ತನ್ನ ದೋಷಗಳ ಚೀಲವನ್ನು ಬೆನ್ನಿನಮೇಲೆ ಹೊತ್ತುಕೊಂಡನು. ಆದರೆ ಬಾಯಿಯನ್ನು ಬಿಗಿಯಾಗಿ ಕಟ್ಟಿದನು. ತನ್ನ ನೆರೆಯವನ ದೋಷಗಳಿಂದ ತುಂಬಿದ ಚೀಲವನ್ನು ಎದುರಿಗೆ ನೇತು ಹಾಕಿಕೊಂಡನು. ಅದರ ಬಾಯಿಯನ್ನು ಬಿಚ್ಚಿ ಅದನ್ನು ತಾನೂ ನೋಡುತ್ತಿದ್ದ; ಇನ್ನೊಬ್ಬರಿಗೂ ತೋರಿಸುತ್ತಿದ್ದ. ಇದರಿಂದ ಅವನು ಬ್ರಹ್ಮನಲ್ಲಿ ಕೇಳಿಕೊಂಡ ವರಕ್ಕಿಂತ ವಿರುದ್ಧ ಮತ್ತು ಅಶಾಂತಿ ಸಿಕ್ಕಿತು. ಎಲ್ಲರೂ ಅವನನ್ನು ನಿಂದಿಸಲು ಪ್ರಾರಂಭಿಸಿದರು.</p>
<p class="Text">ಆ ಮನುಷ್ಯನು ಮಾಡಿದ ಈ ತಪ್ಪನ್ನು ನೀನು ತಿದ್ದಿಕೊಂಡರೆ ಉನ್ನತಿ ಹೊಂದುತ್ತೀಯೆ. ನಿನಗೆ ಸುಖ, ಶಾಂತಿ ಸಿಗುತ್ತದೆ. ಜನರು ನಿನ್ನನ್ನು ಪ್ರಶಂಸಿಸುತ್ತಾರೆ. ನೀನು ಮಾಡಬೇಕಾದುದೆಂದರೆ ನಿನ್ನ ನೆರೆಯವರ, ಇತರರ ದೋಷಗಳನ್ನು ಎಣಿಸದೆ, ಯಾವಾಗಲೂ ನಿನ್ನ ದೋಷಗಳ ಕಡೆಗೆ ದೃಷ್ಟಿ ಇಡುವುದು.</p>
<p class="ChapterEnd para-style-override-2">ಬೇರೆಯವರ ತಪ್ಪನ್ನು ತಿದ್ದುವ ಮೊದಲು ನಿನ್ನನ್ನು ನೀನು ತಿದ್ದುಕೋ<span></span></p>


<p class="Page-Break"> </p>
<p class="Chapter-Heading" id="toc_marker-18">ಉತ್ತಮ ಗೆಲುವು</p>
<p class="Text">ಒಂದು ಹಳ್ಳಿಯಲ್ಲಿ ಒಬ್ಬ ರೈತನಿದ್ದನು. ಅವನ ಹೆಸರು ನರಸಿಂಹ. ಅವನು ಸಿಂಹದಂತೆ ಭಯಂಕರನೂ, ಆತ್ಮಾಭಿಮಾನಿಯೂ ಆಗಿದ್ದನು. ಅವನು ಒಂದು ಸಣ್ಣ ಮಾತನ್ನೂ ಸಹಿಸದೆ ಕೋಪಿಸಿಕೊಂಡು ಜಗಳಕ್ಕೆ ನಿಲ್ಲುತ್ತಿದ್ದನು. ಹಳ್ಳಿಯ ಜನರೊಡನೆ ಅವನು ಮುಖಕೊಟ್ಟು ಮಾತನಾಡುತ್ತಿರಲಿಲ್ಲ. ಅವನು ಯಾರ ಮನೆಗೂ ಹೋಗುತ್ತಿರಲಿಲ್ಲ. ಎದುರಿಗೆ ಸಿಕ್ಕಿದವರಿಗೆ ನಮಸ್ಕಾರವನ್ನೂ ಮಾಡುತ್ತಿರಲಿಲ್ಲ. ಹಳ್ಳಿಯ ಜನರೂ ಕೂಡ ಅವನು ಅಹಂಕಾರಿಯೆಂದು ಅವನೊಡನೆ ಹೆಚ್ಚು ಮಾತಾಡುತ್ತಿರಲಿಲ್ಲ.</p>
<p class="Text">ಅದೇ ಹಳ್ಳಿಗೆ ದಯಾನಂದನೆಂಬುವನು ಬಂದು ನೆಲೆಸಿದನು. ಅವನು ಬಹಳ ಸರಳ ಮತ್ತು ಸಜ್ಜನ ಮನುಷ್ಯನಾಗಿದ್ದನು. ಎಲ್ಲರೊಡನೆಯೂ ನಮ್ರತೆ ಮತ್ತು ಸೌಜನ್ಯದಿಂದ ಮಾತಾಡುತ್ತಿದ್ದನು. ಎಲ್ಲರಿಗೂ ಒಂದಲ್ಲ ಒಂದು ಸಹಾಯವನ್ನು ಮಾಡುತ್ತಿದ್ದನು. ಎಲ್ಲ ರೈತರೂ ಅವನನ್ನು ಆದರದಿಂದ ಕಂಡು, ತಮ್ಮ ಕೆಲಸಗಳಲ್ಲಿ ಅವನ ಸಲಹೆ ಪಡೆಯುತ್ತಿದ್ದರು.</p>
<p class="Text">ಹಳ್ಳಿಯ ರೈತರು ದಯಾನಂದನಿಗೆ ಹೇಳಿದರು - ‘ಅಯ್ಯಾ ದಯಾನಂದ! ನೀನು ನರಸಿಂಹನ ಮನೆಗೆ ಮಾತ್ರ ಎಂದೂ ಹೋಗಬೇಡ. ಅವನಿಂದ ದೂರವಿರು. ಅವನು ಬಹಳ ಜಗಳಗಂಟ.’’</p>
<p class="Text">ದಯಾನಂದನು ನಕ್ಕು ಹೇಳಿದನು - ‘‘ನರಸಿಂಹನು ನನ್ನೊಡನೆ ಜಗಳವಾಡಿದರೆ ನಾನು ಅವನನ್ನು ಕೊಂದು ಹಾಕುತ್ತೇನೆ.’’</p>
<p class="Text">ಆ ಮಾತಿಗೆ ಉಳಿದ ರೈತರು ನಕ್ಕರು. ದಯಾನಂದನು ತುಂಬಾ ದಯಾಳುವೆಂದು ಅವರಿಗೆ ಗೊತ್ತಿತ್ತು. ಅವನು ಇನ್ನೊಬ್ಬರನ್ನು ಕೊಲ್ಲುವುದಿರಲಿ, ನಿಂದಿಸಲೂ ಸಹ ಅವನಿಂದ ಆಗುತ್ತಿರಲಿಲ್ಲ. ಆದರೆ ಈ ಮಾತು ಹೇಗೋ, ಯಾರಿಂದಲೋ ನರಸಿಂಹನ ಕಿವಿಗೆ ಬಿತ್ತು. ನರಸಿಂಹನು ಕೋಪದಿಂದ ಬೆಂಕಿಯಾದನು. ಅವನು ಅಂದಿನಿಂದಲೇ ದಯಾನಂದನೊಂದಿಗೆ ಜಗಳ ಪ್ರಾರಂಭಿಸಿದನು. ಅವನು ದಯಾನಂದನ ಜಮೀನಿಗೆ ತನ್ನ ಎತ್ತುಗಳನ್ನು ಮೇಯಲು ಬಿಟ್ಟನು. ಎತ್ತುಗಳು ಜಮೀನಿನಲ್ಲಿ ಬಹಳಷ್ಟು ಸಲನ್ನು ಮೇದುವು. ಆದರೆ ದಯಾನಂದನು ಏನೂ ಮಾತಾಡದೆ ಅವುಗಳನ್ನು ತನ್ನ ಜಮೀನಿನಿಂದ ಆಚೆಗೆ ಓಡಿಸಿದನು. </p>
<p class="Text">ದಯಾನಂದನ ಜಮೀನಿಗೆ ಹರಿದು ಬರುತ್ತಿದ್ದ ನೀರಿನ ಕೊಳವೆಯನ್ನು ನರಸಿಂಹನು ಒಡೆದು ಹಾಕಿದನು. ನೀರು ಹರಿದು ಪೋಲಾಯಿತು. ದಯಾನಂದನು ಮೌನವಹಿಸಿ ಕೊಳವೆಯನ್ನು ಸರಿಪಡಿಸಿದನು. ಈ ರೀತಿಯಾಗಿ ನರಸಿಂಹನು ಒಂದೇ ಸಮನಾಗಿ ದಯಾನಂದನಿಗೆ ಹಾನಿಯುಂಟು ಮಾಡುತ್ತಿದ್ದನು; ಆದರೆ ದಯಾನಂದನು ಒಂದು ಬಾರಿಯೂ ಕೂಡ ಜಗಳಕ್ಕೆ ಅವಕಾಶ ಕೊಡಲಿಲ್ಲ.</p>
<p class="Text">ಮೈಸೂರುನಗರದ ಒಬ್ಬ ಸಂಬಂಧಿಯು ದಯಾನಂದನಿಗೆ ಕಲ್ಲಂಗಡಿ ಹಣ್ಣುಗಳನ್ನು ಕಳಿಸಿಕೊಟ್ಟನು. ದಯಾನಂದನು ಎಲ್ಲ ರೈತರಿಗೂ ಒಂದೊಂದು ಹಣ್ಣನ್ನು ಕೊಟ್ಟನು. ಆದರೆ ನರಸಿಂಹನು ‘ನಾನು ಭಿಕ್ಷುಕನಲ್ಲ, ಇನ್ನೊಬ್ಬರ ದಾನ ನನಗೆ ಬೇಕಿಲ್ಲವೆಂದು ಹೇಳಿ ವಾಪಸ್ ಕಳಿಸಿದನು.’</p>
<p class="Text">ಮಳೆಗಾಲ ಬಂದಿತು. ನರಸಿಂಹನು ಒಂದು ಗಾಡಿ ಭರ್ತಿ ಧಾನ್ಯವನ್ನು ತುಂಬಿಕೊಂಡು ಪಕ್ಕದ ಹಳ್ಳಿಯಿಂದ ತರುತ್ತಿದ್ದನು. ದಾರಿಯಲ್ಲಿ ಒಂದು ಕಾಲುವೆಯ ಕೆಸರಿನಲ್ಲಿ ಅವನ ಗಾಡಿಯು ಹೂತುಕೊಂಡಿತು. ಅವನ ಎತ್ತುಗಳು ದುರ್ಬಲವಾಗಿದ್ದರಿಂದ ಗಾಡಿಯನ್ನು ಕೆಸರಿನಿಂದ ಮೇಲೆತ್ತಲು ಸಾಧ್ಯವಾಗಲಿಲ್ಲ. ಈ ಸುದ್ದಿ ಹಳ್ಳಿಯಲ್ಲಿ ಹರಡಿ ಎಲ್ಲರೂ, ‘ನರಸಿಂಹನು ಕೆಟ್ಟವನು. ಅವನು ರಾತ್ರಿಯೆಲ್ಲ ಕೆಸರಿನಲ್ಲಿ ಬಿದ್ದಿರಲಿ.’ ಎಂದು ಹೇಳಿದರು. </p>
<p class="Text">ಆದರೆ ದಯಾನಂದನು ತನ್ನ ಶಕ್ತಿ ಶಾಲಿಯಾದ ಎತ್ತುಗಳನ್ನು ಹೊಡೆದುಕೊಂಡು ಕಾಲುವೆಯ ಕಡೆ ಹೊರಟನು. ಹಳ್ಳಿಯವರು ಅವನನ್ನು ತಡೆದು - ‘ದಯಾನಂದ - ನರಸಿಂಹನು ನಿನಗೆ ಹಾನಿಯುಂಟು ಮಾಡಿದ್ದಾನೆ. ಅವನು ನಿನ್ನೊಡನೆ ಜಗಳಕ್ಕೆ ಬಂದರೆ ಅವನನ್ನು ಕೊಂದು ಹಾಕುತ್ತೇನೆಂದು ನೀನು ಹೇಳುತ್ತಿದ್ದೆ. ಮತ್ತೆ ನೀನು ಅವನ ಸಹಾಯಕ್ಕೆ ಏಕೆ ಹೋಗುತ್ತಿರುವೆ?’’ ಎಂದು ಕೇಳಿದರು.</p>
<p class="Text">ದಯಾನಂದನು ಹೇಳಿದನು - ‘‘ ಈ ದಿನ ಅವನನ್ನು ನಾನು ನಿಜವಾಗಿಯೂ ಕೊಲ್ಲುತ್ತೇನೆ. ನೀವು ನಾಳೆ ಬೆಳಿಗ್ಗೆ ನೋಡುವಿರಂತೆ.’’</p>
<p class="Text">ದಯಾನಂದನು ಎತ್ತುಗಳ ಜೊತೆ ಬರುತ್ತಿರುವುದನ್ನು ನೋಡಿ ನರಸಿಂಹನು ಅಹಂಕಾರದಿಂದ ಹೇಳಿದನು - ‘‘ನೀನು ನಿನ್ನ ಎತ್ತುಗಳೊಂದಿಗೆ ಹಿಂದಿರುಗಿ ಹೋಗು. ನನಗೆ ಯಾರ ಸಹಾಯವೂ ಬೇಕಿಲ್ಲ.’’</p>
<p class="Text">ದಯಾನಂದನು ಹೇಳಿದನು - ‘‘ನಿನ್ನ ಮನಸ್ಸಿಗೆ ಬಂದರೆ ನನ್ನನ್ನು ನಿಂದಿಸು ; ಹೊಡೆಯಬೇಕೆನ್ನಿಸಿದರೆ ನನ್ನನ್ನು ಹೊಡಿ. ಈಗ ನೀನು ಸಂಕಟದಲ್ಲಿ ಬಿದ್ದಿರುವೆ. ನಿನ್ನ ಗಾಡಿ ಕೆಸರಿನಲ್ಲಿ ಸಿಕ್ಕಿಕೊಂಡಿವೆ. ರಾತ್ರಿಯಾಗುತ್ತಿದೆ. ನಾನು ಈಗ ನಿನ್ನ ಮಾತನ್ನು ಕೇಳುವುದಿಲ್ಲ.’’</p>
<p class="Image"><span><img alt="018.jpg" class="frame-5" src="image/018_fmt.jpeg"/></span> </p>
<p class="Text">ದಯಾನಂದನು ನರಸಿಂಹನ ಎತ್ತುಗಳನ್ನು ಬಿಚ್ಚಿ ತನ್ನ ಗಾಡಿಯ ಎತ್ತುಗಳನ್ನು ಹೂಡಿಸಿದನು. ಅವನ ಶಕ್ತಿಯುದ ಎತ್ತುಗಳು ಗಾಡಿಯನ್ನು ಎಳೆದು ಕಾಲುವೆಯಿಂದ ಹೊರಕ್ಕೆ ತಂದು ನಿಲ್ಲಿಸಿದವು. ನರಸಿಂಹನು ಗಾಡಿಯನ್ನು ಹೊಡೆದುಕೊಂಡು ಮನೆಗೆ ಬಂದನು. ಅಂದಿನಿಂದ ಅವನ ದುಷ್ಟಸ್ವಭಾವದಲ್ಲಿ ಪರಿವರ್ತನೆಯಾಯಿತು. ಅವನು, ‘ದಯಾನಂದನು ತನ್ನ ಉಪಕಾರದಿಂದ ನನ್ನನ್ನು ಕೊಂದೇಬಿಟ್ಟನು’ ಎಂದು ಹೇಳುತ್ತಿದ್ದನು. ಈಗ ಅವನು ಎಲ್ಲರೊಡನೆ ನಮ್ರತೆಯಿಂದ ಹಾಗೂ ಪ್ರೇಮದಿಂದ ವರ್ತಿಸುತ್ತಿದ್ದನು. ಕೆಟ್ಟದ್ದನ್ನು ಒಳ್ಳೆಯದರಿಂದ ಗೆಲ್ಲುವುದೇ ಸತ್ಯವಾದ ಗೆಲುವು. ದಯಾನಂದನು ಉತ್ತಮ ಗೆಲುವನ್ನೇ ಸಂಪಾದಿಸಿದ್ದನು.<span class="char-style-override-5"></span></p>
<p class="ChapterEnd para-style-override-2">ಒಳ್ಳೆಯತನವು ದುಷ್ಟರನ್ನು ಶಿಷ್ಟರನ್ನಾಗಿ ಮಾಡುತ್ತದೆ.<span></span></p>


<p class="Page-Break"> </p>
<p class="Book-Name">ಮೂರ್ಖರಾಜ</p>
<p class="Text">ಬಾದಶಹ ಅಕ್ಬರನು ಬೀರ್ಬಲ್ನನ್ನು ಬಹಳ ಗೌರವಿಸುತ್ತಿದ್ದನು. ಮಂತ್ರಿಯಾದ ಬೀರ್ಬಲ್ಲನು ತುಂಬಾ ಬುದ್ಧಿವಂತನೂ, ತನ್ನ ವಿನೋದ ಪೂರ್ಣ ಮಾತುಗಳಿಂದ ರಾಜನನ್ನು ಸಂತುಷ್ಟಗೊಳಿಸುವವನೂ ಆಗಿದ್ದನು. ಅಕ್ಬರ್ ಬೀರ್ಬಲ್ಲರ ವಿನೋದದ ಹಲವಾರು ಮಾತುಗಳು ಪ್ರಚಲಿತವಾಗಿವೆ. ಅವುಗಳಲ್ಲಿ ಕೆಲವಂತೂ ಸ್ಮರಣಯೋಗ್ಯವಾಗಿದೆ. ಅಂತಹ ಒಂದು ಘಟನೆಯನ್ನು ಇಲ್ಲಿ ಹೇಳಿದೆ - </p>
<p class="Text">ಒಂದು ಸಲ ಅಕ್ಬರ್ ಬಾದಶಹನು ತನ್ನ ಅಂತಃಪುರಕ್ಕೆ ಹೋದನು. ಅವನ ಅತ್ಯಂತ ಪ್ರೀತಿಪಾತ್ರಳಾದ ರಾಣಿಯು ಆ ಸಮಯದಲ್ಲಿ ತನ್ನ ಒಬ್ಬ ಸಖಿಯೊಡನೆ ಸಂಭಾಷಿಸುತ್ತಿದ್ದಳು. ಅಕ್ಬರನು ಇದ್ದಕ್ಕಿದ್ದಂತೆಯೇ ಅಲ್ಲಿ ಹೋಗಿ ನಿಂತುಕೊಂಡನು. ಅವನ ಬೇಗಮ್ಳು ನಿಂತು ನಗುತ್ತಾ ಹೇಳಿದಳು. ‘ಬನ್ನಿ ಮೂರ್ಖ ರಾಜರೇ?’</p>
<p class="Image"><span><img alt="017.jpg" class="frame-1" src="image/017_fmt.jpeg"/></span> </p>
<p class="Text">ಬಾದಶಹನಿಗೆ ಕೆಡುಕೆನಿಸಿತು. ಆದರೆ ಬೇಗಮ್ಳು ಇದಕ್ಕೆ ಮೊದಲೆಂದೂ ಬಾದಶಹನಿಗೆ ಅಪಮಾನವಾಗುವಂತಹ ಮಾತುಗಳನ್ನಾಡಿರಲಿಲ್ಲ. ಅವಳು ಅತ್ಯಂತ ಬುದ್ಧಿವಂತಳೆಂದು ಬಾದಶಹನಿಗೆ ಗೊತ್ತಿತ್ತು. ನಿಷ್ಕಾರಣವಾಗಿ ಅವಳು ಯಾವ ಮಾತುಗಳನ್ನೂ ಆಡುತ್ತಿರಲಿಲ್ಲ. ಬೇಗಮ್ಳು ತನ್ನನ್ನು ಮೂರ್ಖ ರಾಜನೆಂದು ಏಕೆ ಕರೆದಳೆಂಬುದು ಅವನಿಗೆ ಅರ್ಥವಾಗಲಿಲ್ಲ. ಈ ಬಗ್ಗೆ ಬೇಗಮ್ಳನ್ನು ಕೇಳುವುದು ಅವನಿಗೆ ಇಷ್ಟವಾಗಲಿಲ್ಲ. ಅಲ್ಲಿ ಸ್ವಲ್ಪ ಹೊತ್ತು ಇದ್ದು ಅವನು ತನ್ನ ಕೊಠಡಿಗೆ ಬಂದನು.</p>
<p class="Text">ಬಾದಶಹನು ಉದಾಸನಾಗಿ ಕುಳಿತಿದ್ದನು. ಆ ಸಮಯಕ್ಕೆ ಸರಿಯಾಗಿ ಬೀರ್ಬಲನು ಅಲ್ಲಿಗೆ ಬಂದನು ‘ಮೂರ್ಖ ರಾಜರೇ! ಬನ್ನಿ.’ ಬೀರ್ಬಲನು ನಗುತ್ತಾ ಹೇಳಿದನು - ‘‘ಆಗಲಿ ಮೂರ್ಖರಾಜರೇ!’’</p>
<p class="Text">ಬಾದಶಹನು ಹುಬ್ಬುಗಂಟಿಕ್ಕಿ - ‘‘ಬೀರ್ಬಲ್! ನೀನು ನನ್ನನ್ನು ಮೂರ್ಖರಾಜನೆಂದು ಏಕೆ ಕರೆದೆ?’’ ಎಂದು ಕೇಳಿದನು.</p>
<p class="Text">ಬೀರ್ಬಲನು ಹೇಳಿದನು - ‘ಮನುಷ್ಯನು ಐದುರೀತಿಯಿಂದ ಮೂರ್ಖ ನೆನಿಸಿಕೊಳ್ಳುತ್ತಾನೆ. ಇಬ್ಬರು ವ್ಯಕ್ತಿಗಳು ಪರಸ್ಪರ ಮಾತಾಡುತ್ತಿದ್ದಾಗ ಅಲ್ಲಿಗೆ ಕರೆಸಿಕೊಳ್ಳದೆ ಅಥವಾ ಸೂಚನೆಯನ್ನು ಕೊಡದೆ ಮೂರನೆಯ ವ್ಯಕ್ತಿ ಬಂದು ನಿಂತರೆ ಅವನು ಮೂರ್ಖನಾಗುತ್ತಾನೆ. ಇಬ್ಬರು ವ್ಯಕ್ತಿಗಳು ಮಾತನಾಡುವಾಗ ಮೂರನೆಯ ವ್ಯಕ್ತಿಯು ಬಂದು ಅವರು ಮಾತು ಮುಗಿಸುವುದಕ್ಕೆ ಮೊದಲೇ ಮಧ್ಯೆ ಮಾತಾಡಿದರೆ ಅವನೂ ಮೂರ್ಖನಾಗುತ್ತಾನೆ. ಇನ್ನೊಬ್ಬರು ಹೇಳುವ ಮಾತುಗಳನ್ನು ಪೂರ್ತಿ ಕೆಳದೆ ಮಧ್ಯೆ ಮಾತನಾಡುವವನ್ನೂ ಮುರ್ಖನೆನ್ನುತ್ತಾರೆ. ಅಪರಾಧ ಮತ್ತು ತಪ್ಪು ಮಾಡದೇ ಇರುವವರನ್ನು ಯಾರು ನಿಂದಿಸುತ್ತಾರೋ ಅವರೂ ಮೂರ್ಖರಾಗುತ್ತಾರೆ. ಇದೇ ರೀತಿಯಾಗಿ ಮೂರ್ಖರ ಹತ್ತಿರ ಹೋಗುವವರೂ, ಮೂರ್ಖರ ಸ್ನೇಹ ಮಾಡುವವರೂ ಮೂರ್ಖರೇ ಆಗುತ್ತಾರೆ.’’</p>
<p class="Text">ಬೀರ್ಬಲನ ಉತ್ತರದಿಂದ ಬಾದಶಹ ಅಕ್ಬರನಿಗೆ ಸಂತೋಷವಾಯಿತು. </p>
<p class="ChapterEnd para-style-override-2">ನೀವೂ ಕೂಡ ಈ ಮಾತುಗಳನ್ನು ನೆನಪಿಟ್ಟುಕೊಳ್ಳಿ. ಜನರಿಂದ ಮೂರ್ಖರೆಂದು ಕರೆಸಿಕೊಳ್ಳುವ ಯಾವ ತಪ್ಪನ್ನೂ ಮಾಡಬಾರದು.<span></span></p>


<p class="Page-Break"> </p>
<p class="Chapter-Heading" id="toc_marker-19">ಹೋಗಿ - ಬನ್ನಿ</p>
<p class="Text">ಒಂದು ಊರಿನಲ್ಲಿ ಭೀಮಪ್ಪ ಎಂಬ ಸಾಹುಕಾರನೊಬ್ಬನಿದ್ದನು. ಅವನ ಹತ್ತಿರ ಬಹಳ ಜಮೀನುಗಳಿದ್ದವು. ಅವನು ಕೆಲಸ ಮಾಡಲು ಬಹಳ ಜನ ಆಳುಗಳನ್ನು ಇಟ್ಟುಕೊಂಡಿದ್ದನು. ಅವನು ಸುಖಪುರುಷನೂ, ಸೋಮಾರಿಯೂ ಆಗಿದ್ದನು. ಅವನು ಎಂದೂ ತಮ್ಮ ಜಮೀನನ್ನು ನೋಡಲು ಹೋಗುತ್ತಿರಲಿಲ್ಲ. ತನ್ನ ಆಳುಗಳನ್ನು, ಕೂಲಿಯವರನ್ನು ಕಳುಹಿಸಿ ಎಲ್ಲ ಕೆಲಸ ಮಾಡಿಸುತ್ತಿದ್ದನು.</p>
<p class="Text">ಆಳುಗಳು ಮನಸ್ಸಿಗೆ ಬಂದಂತೆ ಕೆಲಸ ಮಾಡುತ್ತಿದ್ದರು. ಅವರು ಸ್ವಲ್ಪ ಹೊತ್ತು ಜಮೀನಿನಲ್ಲಿ ಕೆಲಸ ಮಾಡಿ, ಉಳಿದ ಸಮಯದಲ್ಲಿ ಮನೆಯಲ್ಲಿಯೇ ಕುಳಿತಿರುತ್ತಿದ್ದರು. ಜಮೀನನ್ನು ಸರಿಯಾಗಿ ಉಳುತ್ತಿರಲಿಲ್ಲ ; ನೀರನ್ನು ಹಾಯಿಸುತ್ತಿರಲಿಲ್ಲ; ಸರಿಯಾಗಿ ಗೊಬ್ಬರ ಹಾಕುತ್ತಿರಲಿಲ್ಲ; ಬೀಜವನ್ನೂ ಸರಿಯಾಗಿ ಬಿತ್ತುತ್ತಿರಲಿಲ್ಲ. ಇದರ ಪರಿಣಾಮವಾಗಿ ಇಳುವರಿ ಕಮ್ಮಿಯಾಯಿತು. ಕೆಲವೇ ದಿನಗಳಲ್ಲಿ ಭೀಮಪ್ಪನು ಬಡವನಾದನು.</p>
<p class="Text">ಅದೇ ಹಳ್ಳಿಯಲ್ಲಿ ರಾಮೇಗೌಡನೆಂಬ ಇನ್ನೊಬ್ಬ ರೈತನಿದ್ದನು. ಅವನ ಹತ್ತಿರ ಜಮೀನು ಇರಲಿಲ್ಲ. ಅವನು ಭೀಮಪ್ಪನಿಂದ ಸ್ವಲ್ಪ ಜಮೀನು ಪಡೆದು ವ್ಯವಸಾಯ ಮಾಡುತ್ತಿದ್ದನು. ಅವನು ಪರಿಶ್ರಮಿಯಾಗಿದ್ದರಿಂದ ಪ್ರತಿದಿನವೂ ಕೂಲಿಗಾರರೊಂದಿಗೆ ಜಮೀನಿಗೆ ಹೋಗಿ ಕಷ್ಟಪಟ್ಟು ದುಡಿಯುತ್ತಿದ್ದನು. ಜಮೀನನ್ನು ಚೆನ್ನಾಗಿ ಉತ್ತು ನೀರು ಹಾಯಿಸುತ್ತಿದ್ದನು. ಕಳೆಯನ್ನು ಕಿತ್ತು ಒಳ್ಳೆಯ ಗೊಬ್ಬರ ಹಾಕುತ್ತಿದ್ದುದರಿಂದ ಸಮಯಕ್ಕೆ ಸರಿಯಾಗಿ ಸಲು ಚೆನ್ನಾಗಿ ಬರುತ್ತಿತ್ತು. ಅವನ ಮನೆಯವರೂ ಜಮೀನಿನಲ್ಲಿ ಚೆನ್ನಾಗಿ ದುಡಿಯುತ್ತಿದ್ದರು. ಕಂದಾಯ ಮತ್ತು ಖರ್ಚನ್ನು ಕಳೆದ ಮೇಲೆ ಸಾಕಷ್ಟು ಧಾನ್ಯ ಉಳಿಯುತ್ತಿತ್ತು. ಕೆಲವೇ ದಿನಗಳಲ್ಲಿ ರಾಮೇಗೌಡನು ಶ್ರೀಮಂತನಾದನು.</p>
<p class="Text">ಭೀಮಪ್ಪನು ಅತ್ಯಂತ ಬಡಸ್ಥಿತಿಗೆ ಇಳಿದನು. ಅವನ ಮೇಲೆ ಸಾಲಗಾರರ ಹೊರೆ ಜಾಸ್ತಿಯಾಯಿತು. ಅವನು ತನ್ನ ಜಮೀನನ್ನು ಮಾರಬೇಕಾಗಿ ಬಂದಿತು. ಈ ಸಮಾಚಾರವನ್ನು ತಿಳಿದ ರಾಮೇಗೌಡನು ಅವನಲ್ಲಿಗೆ ಬಂದು, ‘‘ನೀವು ನಿಮ್ಮ ಜಮೀನನ್ನು ಮಾರುತ್ತಿರುವುದಾಗಿ ತಿಳಿದು ಬಂದಿತು. ಕೃಪೆಯಿಟ್ಟು ಜಮೀನನ್ನು ನನಗೇ ತಾವು ಮಾರಬೇಕು. ಬೇರೆಯವರು ಕೊಳ್ಳುವಷ್ಟೇ ಹಣಕ್ಕೆ ನಾನು ಕೊಳ್ಳುತ್ತೇನೆ.’’ ಎಂದನು.</p>
<p class="Image"><span><img alt="020.jpg" class="frame-1" src="image/020_fmt.jpeg"/></span> </p>
<p class="Text">ಭೀಮಪ್ಪ ಅತ್ಯಂತ ಆಶ್ಚರ್ಯದಿಂದ ಕೇಳಿದನು - ‘‘ಅಯ್ಯಾ ರಾಮೇಗೌಡ! ನನ್ನ ಹತ್ತಿರ ಅಷ್ಟೊಂದು ಜಮೀನು ಇದ್ದರೂ ನಾನು ಸಾಲಗಾರನಾದೆ; ಆದರೆ ನಿನ್ನ ಹತ್ತಿರ ಹಣ ಎಲ್ಲಿಂದ ಬಂತು? ನೀನು ನನ್ನಿಂದಲೇ ಸ್ವಲ್ಪ ಜಮೀನು ಪಡೆದು ವ್ಯವಸಾಯ ಮಾಡುತ್ತಿರುವೆ. ಅದರ ಕಂದಾಯವನ್ನೂ ನೀನೇ ಕೊಡಬೇಕು, ಮನೆಯ ಖರ್ಚನ್ನೂ ನಿಭಾಯಿಸಬೇಕು. ನನ್ನ ಜಮೀನನ್ನು ಕೊಳ್ಳಲು ನಿನಗೆ ಯಾರು ಹಣಕೊಟ್ಟರು?’’</p>
<p class="Text">ರಾಮೇಗೌಡನು ಹೇಳಿದನು - ‘‘ನನಗೆ ಹಣವನ್ನು ಯಾರೂ ಕೊಡಲಿಲ್ಲ. ಹಣವನ್ನು ನಾನು ಬೆಳೆದ ಬೆಳೆಯಿಂದ ಉಳಿಸಿ ಕೂಡಿಟ್ಟಿದ್ದೇನೆ. ನಿಮ್ಮ ವ್ಯವಸಾಯಕ್ಕೂ ನನ್ನ ವ್ಯವಸಾಯಕ್ಕೂ ಬಹಳ ಅಂತರವಿದೆ. ತಾವು ಕೂಲಿಗಾರರಿಂದ ಕೆಲಸ ಮಾಡಿಸಲು, ‘ಹೋಗಿ ಹೋಗಿ’ ಎನ್ನುತ್ತೀರಿ. ಇಂದರಿಂದ ನಿಮ್ಮ ಸಂಪತ್ತೆಲ್ಲ ನಷ್ಟವಾಯಿತು. ನಾನು ಆಳುಗಳಿಗಿಂತ ಮೊದಲು ಕೆಲಸ ಮಾಡಲು ಸಿದ್ಧನಾಗಿ, ನನ್ನ ಜೊತೆ ಕೆಲಸ ಮಾಡಲು ‘ಬನ್ನಿ ಬನ್ನಿ’ ಎಂದು ಕರೆಯುತ್ತೇನೆ. ಇದರಿಂದ ನನ್ನಲ್ಲಿ ಸಂಪತ್ತು ವೃದ್ಧಿಯಾಗಿದೆ. </p>
<p class="Text">ಈಗ ಭೀಮಪ್ಪನು ಸರಿಯಾಗಿ ಅರ್ಥ ಮಾಡಿಕೊಂಡನು. ಅವನು ಸ್ವಲ್ಪ ಜಮೀನನ್ನು ರಾಮೇಗೌಡನಿಗೆ ಮಾರಿ ತನ್ನ ಸಾಲವನ್ನು ತೀರಿಸಿದನು. ಉಳಿದ ಜಮೀನಿನಲ್ಲಿ ಪರಿಶ್ರಮದಿಂದ ಕೆಲಸ ಮಾಡಿದನು. ಕೆಲವೇ ದಿನಗಳಲ್ಲಿ ಅವನು ಸುಧಾರಿಸಿ ಮೊದಲಿನಂತೆ ಸುಖಿ ಮತ್ತು ಶ್ರೀಮಂತನಾದನು.</p>
<p class="ChapterEnd para-style-override-2">ಪರಿಶ್ರಮ ಪಟ್ಟರೆ ಫಲವುಂಟು<span></span></p>


<p class="Page-Break"> </p>
<p class="Chapter-Heading" id="toc_marker-20">ಮೊಲ ಮತ್ತು ಕಪ್ಪೆ</p>
<p class="Text">ಒಂದು ಸಲ ಕೆಲವು ಮೊಲಗಳು ಬೇಸಿಗೆಯಲ್ಲಿ ಕಾಡಿನ ಒಂದು ಪೊದೆಯಲ್ಲಿ ಒಟ್ಟಿಗೇ ಸೇರಿದವು. ಹೊಲಗದ್ದೆಗಳಲ್ಲಿ ಪೈರು ಸರಿಯಾಗಿ ಬೆಳೆಯದೇ ಇದ್ದುದರಿಂದ ಅವು ಹಸಿವಿನಿಂದ ಕಂಗಾಲಾಗಿದ್ದವು. ಆ ದಿನಗಳಲ್ಲಿ ಬೆಳಗಿನಿಂದ ಸಂಜೆಯವರೆಗೂ ಹಳ್ಳಿಯಿಂದ ಹೊರಗೆ ಸುತ್ತಾಡುವವರ ಜೊತೆ ಬರುತ್ತಿದ್ದ ನಾಯಿಗಳು ಸಹ ಅವುಗಳಿಗೆ ಸಾಕಷ್ಟು ಹಿಂಸೆ ಕೊಡುತ್ತಿದ್ದವು. ಮೈದಾನದಲ್ಲಿ ಬೆಳೆದಿದ್ದ ಪೊದೆಗಳೆಲ್ಲವೂ ಒಣಗಿ ಹೋಗಿದ್ದವು. ನಾಯಿಗಳು ಅಟ್ಟಿಸಿಕೊಂಡು ಬಂದಾಗ ಓಡಿ ಹೋಗಿ ತಪ್ಪಿಸಿಕೊಳ್ಳಲು ಈ ಒಣಗಿದ ಪೊದೆಗಳ ಕಾರಣದಿಂದ ಕಷ್ಟವಾಗುತ್ತಿತ್ತು. ಇವೆಲ್ಲವುಗಳಿಂದ ಮೊಲಗಳ ನೆಮ್ಮದಿ ಹಾಳಾಗಿತ್ತು.</p>
<p class="Text"><span class="char-style-override-2">ಒಂದು ಮೊಲ ಹೇಳಿತು -</span> ‘ಬ್ರಹ್ಮನು ನಮ್ಮ ಜಾತಿಯವರ ಮೇಲೆ ಬಹಳ ಅನ್ಯಾಯ ಮಾಡಿದ್ದಾನೆ. ನಮ್ಮನ್ನು ತುಂಬಾ ಚಿಕ್ಕದಾಗಿ, ದುರ್ಬಲವಾಗಿ ಮಾಡಿದ್ದಾನೆ. ನಮಗೆ ಜಿಂಕೆಗಳಂತೆ ಕೊಂಬುಗಳನ್ನು ಕೊಡಲಿಲ್ಲ. ಶತ್ರುಗಳಿಂದ ತಪ್ಪಿಸಿಕೊಳ್ಳಲು ನಮ್ಮ ಹತ್ತಿರ ಯಾವ ಉಪಾಯವೂ ಇಲ್ಲ. ಎಲ್ಲರೆದುರಿಗೂ ನಾವು ಓಡಿಹೋಗಬೇಕಾಗುತ್ತದೆ. ಎಲ್ಲ ಕಡೆಗಳಿಂದಲೂ ಎಲ್ಲ ವಿಪತ್ತುಗಳನ್ನೂ ಸೃಷ್ಟಿಕರ್ತನು ನಮ್ಮ ತಲೆಯ ಮೇಲೆ ಹೇರಿದ್ದಾನೆ.’’</p>
<p class="Text"><span class="char-style-override-2">ಎರಡನೆಯ ಮೊಲ ಹೇಳಿತು - </span>‘‘ನಾನಂತೂ ಈಗ ದುಃಖ ಮತ್ತು ಹೆದರಿಕೆಯಿಂದ ಕೂಡಿದ ಈ ಜೀವನದಿಂದ ಬೇಸತ್ತಿದ್ದೇನೆ. ನಾನು ಕೆರೆಯಲ್ಲಿ ಮುಳುಗಿ ಸಾಯಲು ನಿಶ್ಚಯಿಸಿದ್ದೇನೆ.’’</p>
<p class="Text"><span class="char-style-override-2">ಮೂರನೆಯ ಮೊಲ ಹೇಳಿತು - </span>‘‘ನಾನು ಕೂಡ ಸಾಯಲು ಇಚ್ಛಿಸುತ್ತೇನೆ. ಇನ್ನು ಮತ್ತಷ್ಟು ದುಃಖವನ್ನು ನನ್ನಿಂದ ಸಹಿಸಲಾಗುತ್ತಿಲ್ಲ. ನಾನು ಈಗಲೇ ಕೆರೆಗೆ ಹಾರಿಕೊಳ್ಳಲು ಹೋಗುತ್ತೇನೆ.’’</p>
<p class="Text">‘‘ನಾವೆಲ್ಲರೂ ನಿನ್ನ ಜೊತೆಯೇ ಬರುತ್ತೇವೆ. ನಾವೆಲ್ಲರೂ ಜೊತೆ ಗೂಡಿಯೇ ಇದ್ದೆವು; ಜೊತೆಯಲ್ಲಿಯೇ ಸಾಯೋಣ’’ ಎಲ್ಲ ಮೊಲಗಳೂ ಒಟ್ಟಿಗೇ ಹೇಳಿದುವು. ಎಲ್ಲವೂ ಜೊತೆಯಾಗಿಯೇ ಕೆರೆಯ ಹತ್ತಿರ ಹೋದವು. </p>
<p class="Image"><span><img alt="019.jpg" class="frame-1" src="image/019_fmt.jpeg"/></span> </p>
<p class="Text">ಕೆರೆಯ ನೀರಿನಿಂದ ಹೊರ ಬಂದು ಬಹಳಷ್ಟು ಕಪ್ಪೆಗಳು ಕೆರೆಯ ದಡದಲ್ಲಿ ಕುಳಿತಿದ್ದವು. ಮೊಲಗಳು ಬರುವ ಶಬ್ದ ಕೇಳಿದ ಕೂಡಲೇ ಅವು ‘ಛುಪ್ ಛುಪ್’ ಎಂದು ನೀರಿಗೆ ಹಾರಿದವು. ಕಪ್ಪೆಗಳು, ಹೆದರಿ ನೀರಿಗೆ ಧುಮುಕಿದುದನ್ನು ನೋಡಿ ಮೊಲಗಳು, ಅಲ್ಲೇ ನಿಂತವು.</p>
<p class="Text"><span class="char-style-override-2">ಒಂದು ಮೊಲ ಹೇಳಿತು - </span>‘‘ಮಿತ್ರರೇ! ಪ್ರಾಣ ಕಳೆದುಕೊಳ್ಳುವ ಅವಶ್ಯಕತೆಯಿಲ್ಲ ನಡೆಯಿರಿ, ಹಿಂತಿರುಗಿ ಹೋಗುವಾ. ಬ್ರಹ್ಮನ ಸೃಷ್ಟಿಯಲ್ಲಿ ನಮಗಿಂತಲೂ ಚಿಕ್ಕದಾಗಿರುವ, ನಮಗೂ ಹೆದರುವ ಜೀವಿಗಳು ಇವೆ ಮತ್ತು ಜೀವಿಸುತ್ತಿವೆ. ಹೀಗಿರುವಾಗ ನಾವು ಏಕೆ ಜೀವನದಲ್ಲಿ ನಿರಾಶೆ ಹೊಂದಬೇಕು. </p>
<p class="Text">ಅದರ ಮಾತುಗಳನ್ನು ಕೇಳಿ ಮೊಲಗಳು ಆತ್ಮಹತ್ಯೆಯ ವಿಚಾರವನ್ನು ಬಿಟ್ಟು ಹಿಂದಿರುಗಿದುವು.</p>
<p class="Text">ನಿಮಗೆ ವಿಪತ್ತು ಉಂಟಾಗಬಹುದು ; ನಿಮಗೆ ಗಾಬರಿಯೂ ಆಗಬಹುದು ; ಆದರೆ ಜಗತ್ತಿನಲ್ಲಿ ಹೆಚ್ಚು ಜನರು ನಿಮಗಿಂತಲೂ ಹೆಚ್ಚು ದುಃಖಿಗಳೂ, ದರಿದ್ರರೂ, ರೋಗಿಗಳೂ, ಸಂಕಟಗ್ರಸ್ತರೂ ಆಗಿರುವರೆಂಬುದನ್ನು ಮರೆಯಬಾರದು. ನೀವು ಅವರಿಗಿಂತಲೂ ಉತ್ತಮ ಸ್ಥಿತಿಯಲ್ಲಿರುವುದನ್ನು ಗಮನಿಸಬೇಕು. ಅಂದ ಮೇಲೆ ನೀವು ಏಕೆ ಹೆದರಬೇಕು?</p>
<p class="ChapterEnd para-style-override-2">ಇದ್ದುದರಲ್ಲಿಯೇ ತೃಪ್ತಿ, ಸಂತೋಷ ಪಡುವುದೇ ಸುಖೀಜೀವನದ ಗುಟ್ಟು.<span></span></p>


<p class="Page-Break"> </p>
<p class="Chapter-Heading" id="toc_marker-21">ಬಾದಶಹನೂ ತೋಟಗಾರನೂ</p>
<p class="Text">ಪರ್ಷಿಯಾ ದೇಶದ ನೌಶೇರ್ವಾನ್ ಮಹಾರಾಜನು ತನ್ನ ನ್ಯಾಯ ಪ್ರಿಯತೆಗಾಗಿ ಬಹಳ ಪ್ರಸಿದ್ಧನಾಗಿದ್ದನು. ಅವನು ದಾನಧರ್ಮಕ್ಕೂ ಹೆಸರಾಗಿದ್ದನು. ಒಂದು ದಿನ ಅವನು ತನ್ನ ಮಂತ್ರಿಗಳ ಜೊತೆ ಸಂಚಾರಕ್ಕೆ ಹೊರಟನು. ಒಂದು ತೋಟದಲ್ಲಿ ಒಬ್ಬ ತೋಟಗಾರನು ಒಂದು ಹಣ್ಣಿನ ಸಸಿಯನ್ನು ನೆಡುತ್ತಿದ್ದನು. ಬಾದಶಹನು ಆ ತೋಟಕ್ಕೆ ಬಂದು ಮಾಲಿಯನ್ನು ಕೇಳಿದನು - ‘‘ನೀನು ಇಲ್ಲಿ ನೌಕರನೋ ಅಥವಾ ತೋಟದ ಒಡೆಯನೋ?’’</p>
<p class="Text"><span class="char-style-override-2">ತೋಟಗಾರ - </span>‘‘ನಾನು ನೌಕರಿ ಮಾಡುವುದಿಲ್ಲ. ಈ ತೋಟವನ್ನು ನನ್ನ ತಂದೆ-ತಾತಂದಿರು ನೆಟ್ಟು ಬೆಳೆಸಿದ್ದಾರೆ.’’</p>
<p class="Text"><span class="char-style-override-2">ಬಾದಶಹ : - </span>ನೀನು ಈ ಹಣ್ಣಿನ ಗಿಡ ನೆಡುತ್ತಿರುವೆಯಲ್ಲ. ಇದಕ್ಕೆ ಹಣ್ಣು ಬಿಡುವವರೆಗೂ ನೀನು ತಿನ್ನಲು ಬದುಕಿರುವೆ ಎಂದು ತಿಳಿದಿರುವೆಯಾ? </p>
<p class="Text">ಈ ಹಣ್ಣಿನ ಗಿಡ ಫಲಬಿಡಲು ಇಪ್ಪತ್ತು ವರ್ಷ ಬೇಕಾಗುತ್ತದೆ. </p>
<p class="Text">ವೃದ್ಧ ತೋಟಗಾರನು ಬಾದಶಹನ ಮಾತುಗಳನ್ನು ಕೇಳಿ ಹೇಳಿದನು - ‘‘ನಾನು ಇಲ್ಲಿಯವರೆಗೂ ಇನ್ನೊಬ್ಬರು ನೆಟ್ಟ ಮರದ ಹಣ್ಣುಗಳನ್ನು ತಿಂದಿದ್ದೇನೆ. ಆದ್ದರಿಂದ ನಾನೂ ಕೂಡ ಇನ್ನೊಬ್ಬರಿಗಾಗಿ ಹಣ್ಣಿನಗಿಡಗಳನ್ನು ನೆಡಬೇಡವೇ? ತಾನೇ ತಿನ್ನಲು ಹಣ್ಣಿನಮರ ಬೆಳೆಸುವುದು ಅತ್ಯಂತ ಸ್ವಾರ್ಥವಾಗುತ್ತದೆ.</p>
<p class="Image"><span><img alt="022.jpg" class="frame-1" src="image/022_fmt.jpeg"/></span> </p>
<p class="Text">ತೋಟಗಾರನ ಉತ್ತರದಿಂದ ಚಕ್ರವರ್ತಿಗೆ ತುಂಬಾ ಸಂತೋಷವಾಯಿತು. ಅವನಿಗೆ ಪುರಸ್ಕಾರ ರೂಪವಾಗಿ ಎರಡು ಅಶರ್ಫಿ(ಬಂಗಾರದ ನಾಣ್ಯ)ಗಳನ್ನು ಕೊಟ್ಟನು. </p>
<p class="ChapterEnd para-style-override-2">ಪರೋಪಕಾರದಿಂದ ಫಲಪ್ತಾಪ್ತಿ<span></span></p>


<p class="Page-Break"> </p>
<p class="Chapter-Heading" id="toc_marker-22">ಒಳ್ಳೆಯದರ ಫಲ</p>
<p class="Text">ನದಿಯ ದಡದಲ್ಲಿ ಒಂದು ಮರದ ಕೊಂಬೆಯ ಮೇಲೆ ಒಂದು ಪಾರಿವಾಳವು ಬಂದು ಕುಳಿತುಕೊಂಡಿತು. ಕುಳಿತಿರುವಂತೆಯೇ ಪಾರಿವಾಳವು ನದಿಯ ನೀರಿನಲ್ಲಿ ಒಂದು ಇರುವೆ ಕೊಚ್ಚಿ ಹೋಗುತ್ತಿರುವುದನ್ನು ನೋಡಿತು. ಆ ಇರುವೆಯು ಎಷ್ಟು ಪ್ರಯತ್ನ ಪಟ್ಟರೂ ನೀರಿನ ಪ್ರವಾಹ ವೇಗವಾಗಿದ್ದರಿಂದ ದಡಮುಟ್ಟಲಾಗಲಿಲ್ಲ. ಸ್ವಲ್ಪ ಹೊತ್ತಿನಲ್ಲಿಯೇ ಆ ಇರುವೆಯು ನೀರಿನಲ್ಲಿ ಮುಳುಗಿ ಪ್ರಾಣ ಕಳೆದುಕೊಳ್ಳುವುದೆಂದು ಎನಿಸುತ್ತಿತ್ತು. ಪಾರಿವಾಳಕ್ಕೆ ಕರುಣೆಯುಂಟಾಯಿತು. ಅದು ತನ್ನ ಕೊಕ್ಕಿನಿಂದ ಒಂದು ಎಲೆಯನ್ನು ಕಿತ್ತು ಇರುವೆಯ ಹತ್ತಿರ ಬೀಳುವ ಹಾಗೆ ನೀರಿಗೆ ಎಸೆಯಿತು. ಇರುವೆಯು ಪ್ರಯಾಸ ಪಟ್ಟು ಎಲೆಯ ಮೇಲೆ ಹತ್ತಿ ಕುಳಿತು ಬಿಟ್ಟಿತು. ಎಲೆಯು ತೇಲುತ್ತಾ ತೇಲುತ್ತಾ ದಡಮುಟ್ಟಿತು. ತನ್ನ ಪ್ರಾಣ ಉಳಿಸಿದ್ದಕ್ಕೆ ಇರುವೆಯು ಪಾರಿವಾಳಕ್ಕೆ ಕೃತಜ್ಞತೆ ಸಲ್ಲಿಸಿತು.</p>
<p class="Text">ಅದೇ ಸಮಯದಲ್ಲಿ ಒಬ್ಬ ಹಕ್ಕಿ ಪಿಕ್ಕಿಯವನು ಬಂದನು. ಅವನು ಮರದ ಕೆಳಗೆ ಅವಿತುಕೊಂಡು ಕುಳಿತನು. ಪಾರಿವಾಳವು ಅವನನ್ನು ನೋಡಲಿಲ್ಲ. ಹಕ್ಕಿಪಿಕ್ಕಿಯವನು ಪಾರಿವಾಳವನ್ನು ಹಿಡಿಯಲಿಕ್ಕಾಗಿ ಬಿದಿರಿನ ಕೋಲನ್ನು ಮೇಲಕ್ಕೆ ಎತ್ತ ತೊಡಗಿದನು. ಇದನ್ನು ಇರುವೆಯು ನೋಡಿ ಬೇಗ ಬೇಗನೆ ಮರದ ಹತ್ತಿರ ಓಡಿತು. ಅದಕ್ಕೆ ಕೂಗುವ ಶಕ್ತಿಯಿದ್ದರೆ ಕೂಗಿ ಪಾರಿವಾಳವನ್ನು ಎಚ್ಚರಿಸಬಹುದಿತ್ತು. ಆದರೆ ಅದಕ್ಕೆ ಕೂಗುವ ಶಕ್ತಿ ಇರಲಿಲ್ಲ. ತನ್ನ ಪ್ರಾಣ ಉಳಿಸಿದ ಪಾರಿವಾಳವನ್ನು ರಕ್ಷಿಸಬೇಕೆಂದೇ ಅದರ ಸಂಕಲ್ಪವಾಗಿತ್ತು. ಮರದ ಹತ್ತಿರ ಹೋಗಿ ಇರುವೆಯು ಆ ಹಕ್ಕಿಪಿಕ್ಕಿಯವನ ಕಾಲುಗಳ ಮೇಲೆ ಹತ್ತಿ ಅವನ ತೊಡೆಯನ್ನು ಬಲವಾಗಿ ಕಚ್ಚಿತು. </p>
<p class="Image"><span><img alt="021.jpg" class="frame-2" src="image/021_fmt.jpeg"/></span> </p>
<p class="Text">ಇರುವೆಯು ಕಚ್ಚಿದ್ದರಿಂದ ಹಕ್ಕಿಪಿಕ್ಕಿಯವನು ನೋವಿನಿಂದ ತಡಬಡಾಯಿಸಿದನು. ಅವನ ಬಿದಿರಿನ ಕೋಲು ಅಲುಗಾಡಿತು. ಇದರಿಂದ ಮರದ ಎಲೆಗಳಲ್ಲಿ ಸದ್ದುಂಟಾಯಿತು. ಪಾರಿವಾಳಕ್ಕೆ ಅಪಾಯದ ಅರಿವಾಗಿ ಅಲ್ಲಿಂದ ಹಾರಿ ಹೋಯಿತು.</p>
<p class="Text">ಯಾರು ಸಂಕಟದಲ್ಲಿರುವವರಿಗೆ ಸಹಾಯ ಮಾಡುವರೋ, ಅವರಿಗೆ ಸಂಕಟ ಒದಗಿದಾಗ ದೇವರು ಖಂಡಿತವಾಗಿಯೂ ಅವರ ರಕ್ಷಣೆಗೆ ಬರುತ್ತಾನೆ.</p>
<p class="ChapterEnd para-style-override-2">ಪರೋಪಕಾರಿಯನ್ನು ದೇವರು ಮೆಚ್ಚುತ್ತಾನೆ.<span></span></p>


<p class="Page-Break"> </p>
<p class="Chapter-Heading" id="toc_marker-23">ಅತಿಥಿ ಸತ್ಕಾರ</p>
<p class="Text">ಈ ಕಥೆ ಪುರಾಣದಲ್ಲಿ ಬಂದಿದೆ. ಹಕ್ಕಿಗಳನ್ನು ಹಿಡಿದು ಮಾರುತ್ತಿದ್ದ ಒಬ್ಬ ಬೇಡನಿದ್ದನು. ಅವನು ದಿನವೆಲ್ಲಾ ಅಂಟು ಸವರಿರುವ ತನ್ನ ಬಿದಿರು ಕೋಲನ್ನು ಹಿಡಿದು ಕಾಡಿನಲ್ಲಿ ಸುತ್ತುತ್ತಿದ್ದನು. ಹಕ್ಕಿಗಳನ್ನು ಹಿಡಿದು ಬುಟ್ಟಿಯಲ್ಲಿ ಶೇಖರಿಸುತ್ತಿದ್ದನು. ಒಂದು ದಿನ ಅವನು ಹೊತ್ತಿಗೆ ಮುಂಚೆಯೇ ಕಾಡಿಗೆ ಹೋದನು. ಅಂದು ಅವನಿಗೆ ಯಾವ ಹಕ್ಕಿಯೂ ಸಿಗಲಿಲ್ಲ. ಕಾಡಿನಿಂದ ಕಾಡಿಗೆ ಅಲೆದಾಡುತ್ತಾ ದಿನವೆಲ್ಲಾ ಕಳೆಯಿತು. ಮನೆಗೆ ಹಿಂದಿರುಗಲಾರದಷ್ಟು ದೂರ ಬಂದು ಬಿಟ್ಟಿದ್ದ. ರಾತ್ರಿಯಾದ್ದರಿಂದ ಒಂದು ಮರದ ಕೆಳಗೆ ಬೆಳಿಗ್ಗೆಯವರೆಗೂ ವಿಶ್ರಮಿಸಲು ಕುಳಿತನು.</p>
<p class="Text">ಆ ದಿನ ಬೆಳಗಿನಿಂದಲೂ ಮಳೆ ಬರುತ್ತಿತ್ತು. ಚಳಿಯು ಹೆಚ್ಚಾಗಿತ್ತು. ಅವನ ಹತ್ತಿರ ಬಟ್ಟೆಗಳಿರಲಿಲ್ಲ. ರಾತ್ರಿಯೆಲ್ಲಾ ಕಾಡಿನಲ್ಲಿರಬೇಕೆಂಬ ವಿಚಾರದ ಅರಿವಿಲ್ಲದೆ ಮನೆಯಿಂದ ಹೊರಟಿದ್ದ. ಗಾಳಿ ಜೋರಾಗಿ ಬೀಸುತ್ತಿತ್ತು. ಬೇಡನು ಚಳಿಯಿಂದ ನಡುಗುತ್ತಿದ್ದ. ಚಳಿಯನ್ನು ಸಹಿಸಲಾರದೆ ಅವನ ಹಲ್ಲುಗಳು ಕಟಕಟಗುಟ್ಟುತ್ತಿದ್ದವು.</p>
<p class="Text">ಅದೇ ಮರದ ಮೇಲೆ ಒಂದು ಪಾರಿವಾಳ ದಂಪತಿಗಳು ಗೂಡು ಕಟ್ಟಿಕೊಂಡು ವಾಸ ಮಾಡುತ್ತಿದ್ದವು. ಬೇಡನ ದುಃಸ್ಥಿತಿಯನ್ನು ಕಂಡು ಗಂಡು ಪಾರಿವಾಳವು ತನ್ನ ಪತ್ನಿಗೆ ಹೇಳಿತು. ‘‘ಇವನು ನಮ್ಮ ಶತ್ರುವಾದರೂ, ಈ ದಿನ ನಮ್ಮಲ್ಲಿಗೆ ಅತಿಥಿಯಾಗಿ ಬಂದಿದ್ದಾನೆ. ಇವನ ಸೇವೆ ಮಾಡುವುದು ನಮ್ಮ ಧರ್ಮ. ಈಗ ರಾತ್ರಿ ಪ್ರಾರಂಭವಾಗಿದೆ. ಚಳಿಜಾಸ್ತಿಯಾಗುತ್ತಿದೆ. ಹೀಗೆ ಇದ್ದರೆ ರಾತ್ರಿಯೆಲ್ಲ ಇವನು ಚಳಿಯಿಂದ ಸತ್ತು ಹೋಗುತ್ತಾನೆ. ನಮಗೆ ಇವನ ಸಾವಿನ ಪಾಪ ಅಂಟಿಕೊಳ್ಳುತ್ತದೆ. ಇವನಿಗಾಗುವ ಚಳಿಯನ್ನು ಹೇಗಾದರೂ ಮಾಡಿ ದೂರಮಾಡಬೇಕು. </p>
<p class="Text">ಆ ಪಾರಿವಾಳ ದಂಪತಿಗಳು ತಮ್ಮ ಗೂಡನ್ನು ಕೆಳಕ್ಕೆ ಬೀಳಿಸಿದವು. ಇನ್ನೂ ಕೆಲವು ಕಡ್ಡಿಗಳನ್ನು ಕಚ್ಚಿ ಕಚ್ಚಿ ತಂದು ಕೆಳಕ್ಕೆ ಬೀಳಿಸಿದವು. ಅನಂತರ ಹೆಣ್ಣು ಪಾರಿವಾಳವು ಹಾರಿ ಹೋಗಿ ಎಲ್ಲಿಂದಲೋ ಉರಿಯುತ್ತಿರುವ ಒಂದು ಸೌದೆ ಕಡ್ಡಿಯನ್ನು ತಂದು ತಾವು ಬೀಳಿಸಿದ ಗೂಡು ಮತ್ತು ಕಡ್ಡಿಗಳ ಮೇಲೆ ಹಾಕಿತು ; ಬೆಂಕಿ ಹತ್ತಿಕೊಂಡಿತು. ಬೇಡನು ಸುತ್ತಲೂ ಬಿದ್ದಿದ್ದ ಕಸಕಡ್ಡಿಗಳನ್ನು ಆರಿಸಿ ಬೆಂಕಿಯ ಮೇಲಕ್ಕೆ ಹಾಕಿದನು. ಬೆಂಕಿ ಜೋರಾಗಿ ಉರಿದು ಅವನ ಚಳಿ ದೂರವಾಯಿತು.</p>
<p class="Text">ಬೇಡನು ಬೆಳಗಿನಿಂದಲೂ ಉಪವಾಸವಿದ್ದನು. ಈಗ ಅವನ ಸುತ್ತಲೂ ಏನಾದರೂ ಸಿಕ್ಕಿದರೆ ತಿಂದು ತನ್ನ ಹಸಿವನ್ನು ಇಂಗಿಸಿಕೊಳ್ಳಲು ಬೆಂಕಿಯ ಬೆಳಕಿನಲ್ಲಿ ಆಕಡೆ - ಈಕಡೆ ನೋಡತೊಡಗಿದನು. ಅವನ ಮುಖ ಹಸಿವಿನಿಂದ ಒಣಗಿಹೋಗಿತ್ತು. ಹೆಣ್ಣು ಪಾರಿವಾಳವು ಇದನ್ನು ನೋಡಿ ಗಂಡನಿಗೆ ಹೇಳಿತು- ‘‘ಅತಿಥಿಯು ಸಾಕ್ಷಾತ್ ದೇವರ ಸ್ವರೂಪ. ಅತಿಥಿಯು ಯಾರ ಮನೆಯಿಂದ ಹಸಿದುಕೊಂಡೇ ಹೋಗುತ್ತಾನೋ ಆ ಮನೆಯವರ ಎಲ್ಲ ಪುಣ್ಯಗಳೂ ನಷ್ಟವಾಗಿ ಹೋಗುತ್ತವೆ. ಈ ಬೇಡನು ಇಂದು ನಮ್ಮ ಅತಿಥಿಯಾಗಿ ಬಂದಿದ್ದಾನೆ. ಹಾಗೂ ಹಸಿದಿದ್ದಾನೆ. ನಮ್ಮ ಹತ್ತಿರ ಇವನ ಹಸಿವನ್ನು ಕಳೆಯಲು ಏನೂ ಇಲ್ಲ. ನಾನು ಉರಿಯುತ್ತಿರುವ ಬೆಂಕಿಗೆ ಬೀಳುತ್ತೇನೆ. ಅವನು ಸುಟ್ಟ ನನ್ನ ಮಾಂಸವನ್ನು ತಿಂದು ತನ್ನ ಹಸಿವನ್ನು ಇಂಗಿಸಿಕೊಳ್ಳಲಿ.’’ ಹೀಗೆ ಹೇಳಿ ಅದು ಬೆಂಕಿಯೊಳಗೆ ಹಾರಿತು. ಗಂಡು ಪಾರಿವಾಳವೂ ಮನಸ್ಸಿನಲ್ಲಿ ಹೀಗೆ ಯೋಚಿಸಿತು -</p>
<p class="Text">‘ಈ ಅತಿಥಿಯ ಹಸಿವು ತನ್ನ ಪತ್ನಿಯ ಮಾಂಸದಿಂದ ತೀರುವುದಿಲ್ಲ. ನಾನು ಬೆಂಕಿಗೆ ಬಿದ್ದು ನನ್ನ ಮಾಂಸವನ್ನು ಕೊಡುತ್ತೇನೆ.’ ಎಂದು ಹೇಳಿ ಅದೂ ಕೂಡ ಬೆಂಕಿಗೆ ಬಿದ್ದಿತು.</p>
<p class="Image"><span><img alt="024.jpg" class="frame-1" src="image/024_fmt.jpeg"/></span> </p>
<p class="Text">ಅದೇ ಸಮಯದಲ್ಲಿ ಆಕಾಶದಲ್ಲಿ ವಾದ್ಯಗಳು ಮೊಳಗಿದವು. ಪುಷ್ಪವೃಷ್ಟಿಯಾಯಿತು. ದೇವತೆಗಳ ವಿಮಾನ ಇಳಿಯಿತು. ಆ ಪಾರಿವಾಳ ದಂಪತಿಗಳು ದೇವತೆಗಳ ರೂಪ ಪಡೆದು, ವಿಮಾನದಲ್ಲಿ ಕುಳಿತು ದಿವ್ಯಲೋಕಕ್ಕೆ ಪ್ರಯಾಣ ಬೆಳೆಸಿದುವು. ದೊಡ್ಡ ದೊಡ್ಡ ಯಜ್ಞ ಯಾಗಗಳನ್ನು ಮಾಡುವ ಚಕ್ರವರ್ತಿಗಳೂ, ಋಷಿ ಮುನಿಗಳಿಗೂ ಅಲಭ್ಯವಾದ ಲೋಕವು ಆ ಪಾರಿವಾಳ ದಂಪತಿಗಳಿಗೆ ಲಭ್ಯವಾಯಿತು.</p>
<p class="ChapterEnd para-style-override-2">ಅತಿಥಿ ಸತ್ಕಾರದ ಫಲ<span></span></p>
<p class="Text-Center"> </p>
<p class="Chapter-Heading" id="toc_marker-24">ರೈತ ಮತ್ತು ಸಾರಸ ಪಕ್ಷಿ</p>
<p class="Text">ಒಬ್ಬ ರೈತನು ಪಕ್ಷಿಗಳ ಕಾಟದಿಂದ ಬಹಳ ಬೇಸತ್ತಿದ್ದನು. ಅವನ ಜಮೀನು ಕಾಡಿನ ಹತ್ತಿರವಿತ್ತು. ಆ ಕಾಡಿನಲ್ಲಿ ತುಂಬ ಹಕ್ಕಿಗಳಿದ್ದವು. ರೈತನು ಜಮೀನಿನಲ್ಲಿ ಬೀಜವನ್ನು ಬಿತ್ತಿ ಮನೆಗೆ ಬರುತ್ತಿದ್ದಂತೆಯೇ ಹಕ್ಕಿಗಳು ಗುಂಪು ಗುಂಪಾಗಿ ಜಮೀನಿಗೆ ಹಾರಿ ಬಂದು ಮಣ್ಣನ್ನು ಕೆರೆದು ಬಿತ್ತಿದ್ದ ಬೀಜವನ್ನು ತಿನ್ನುತ್ತಿದ್ದವು. ರೈತನು ಪಕ್ಷಿಗಳನ್ನು ಓಡಿಸಿ ಓಡಿಸಿ ಬಳಲಿದ್ದನು. ಅವನು ಬಿತ್ತಿದ್ದ ಬಹಳಷ್ಟು ಬೀಜಗಳನ್ನು ಪಕ್ಷಿಗಳು ನುಂಗಿಬಿಟ್ಟವು. ಬಡಪಾಯಿ ರೈತನಿಗೆ ಹೊಸದಾಗಿ ಎರಡನೆಯ ಸಾರಿ ಬೀಜವನ್ನು ಬಿತ್ತ ಬೇಕಾಗಿ ಬಂತು. </p>
<p class="Text">ಈ ಸಲ ರೈತನು ಹಕ್ಕಿಗಳನ್ನು ಹಿಡಿಯಲು ಒಂದು ದೊಡ್ಡ ಬಲೆಯನ್ನು ತಂದು ಜಮೀನಿನಲ್ಲಿ ಹರಡಿದನು. ಬೀಜವನ್ನು ತಿನ್ನಲು ಬಂದ ಪಕ್ಷಿಗಳು ಬಲೆಯೊಳಗೆ ಸಿಕ್ಕಿಬಿದ್ದವು. ಅವುಗಳ ಜೊತೆ ಒಂದು ಸಾರಸ ಪಕ್ಷಿಯೂ ಸಿಕ್ಕಿ ಬಿದ್ದಿತು.</p>
<p class="Text">ಬಲೆಯಲ್ಲಿ ಸಿಕ್ಕಿದ ಪಕ್ಷಿಗಳನ್ನು ಹಿಡಿಯಲು ರೈತನು ಮುಂದಾದಾಗ ಸಾರಸ ಪಕ್ಷಿಯು ಹೇಳಿತು - </p>
<p class="Text">ರೈತನೇ - ನನ್ನ ಮೇಲೆ ದಯಮಾಡು. ನಾನು ನಿನಗೇನೂ ಹಾನಿ ಮಾಡಿಲ್ಲ. ನಾನು ಕೋಳಿಯೂ ಅಲ್ಲ; ಬಕವೂ ಅಲ್ಲ; ಕಾಳು ತಿನ್ನುವ ಬೇರೆ ಯಾವ ಪಕ್ಷಿಯೂ ಅಲ್ಲ. ನಾನು ಸಾರಸ ಪಕ್ಷಿ. ಜಮೀನಿನ ಫಸಲಿಗೆ ಉಪದ್ರವ ಕೊಡುವ ಕೀಟಗಳನ್ನು ತಿನ್ನುತ್ತೇನೆ. ನನ್ನನ್ನು ಬಿಟ್ಟುಬಿಡು.</p>
<p class="Text">ರೈತನು ಕೋಪದಿಂದ ಆವೇಷಗೊಂಡಿದ್ದನು. ನೀನು ಹೇಳುವುದು ನಿಜವಿರಬಹುದು. ಆದರೆ ಈ ದಿನ ನೀನು ನನ್ನ ಜಮೀನಿನಲ್ಲಿ ಬಿತ್ತಿರುವ ಬೀಜ ವನ್ನು ಕಿತ್ತು ತಿನ್ನುತ್ತಿದ್ದ ಪಕ್ಷಿಗಳ ಜೊತೆ ಸಿಕ್ಕಿರುವೆ. ನೀನು ಕೂಡ ಅವುಗಳ ಜೊತೆಗಾರನೇ. ನೀನು ಇವುಗಳ ಜೊತೆ ಬಂದಿರುವುದರಿಂದ ಇವುಗಳ ಜೊತೆ ನೀನು ದಂಡನೆಯನ್ನು ಅನುಭವಿಸು. </p>
<p class="Image"><span><img alt="023.jpg" class="frame-6" src="image/023_fmt.jpeg"/></span> </p>
<p class="Text">ಯಾರು ಯಾವ ತರಹದ ಜನಗಳ ಜೊತೆ ಇರುವರೋ ಅವರನ್ನು ಹಾಗೆಯೇ ತಿಳಿಯುತ್ತಾರೆ. ದುರ್ಜನರ ಜೊತೆ ಸಜ್ಜನರಿದ್ದರೆ, ಅವರೂ ಕೂಡ ದುರ್ಜನರಂತೆ ದಂಡನೆಗೆ ಗುರಿಯಾಗುತ್ತಾರೆ. ಉಪದ್ರವವನ್ನು ಕೊಡುತ್ತಿದ್ದ ಪಕ್ಷಿಗಳ ಜೊತೆ ಬಂದಿದ್ದರಿಂದ ಸಾರಸ ಪಕ್ಷಿಯೂ ಸಹ ಬಂಧನಕ್ಕೆ ಒಳಗಾಗ ಬೇಕಾಯಿತು.</p>
<p class="ChapterEnd para-style-override-2">ದುರ್ಜನರ ಸಂಗ ಅಭಿಮಾನ ಭಂಗ<span></span></p>
<p class="Text-Center"> </p>
<p class="Chapter-Heading" id="toc_marker-25">ತಾನು ಮಾಡುವುದು ಉತ್ತಮ</p>
<p class="Text">ಒಂದು ಹಳ್ಳಿಯ ಜಮೀನಿನಲ್ಲಿ ಸಾರಸ ಪಕ್ಷಿಯ ಜೋಡಿಯೊಂದು ವಾಸಿಸುತ್ತಿದ್ದುವು. ಅಲ್ಲೇ ಹೆಣ್ಣು ಸಾರಸ ಪಕ್ಷಿಯು ಮೊಟ್ಟೆಯಿಟ್ಟಿತು. ಕಾಲ ಕಳೆದ ಮೇಲೆ ಮೊಟ್ಟೆಯೊಡೆದು ಮರಿಗಳು ಹೊರಬಂದುವು. ಆದರೆ ಮರಿಗಳು ಬೆಳೆದು ಹಾರುವ ಶಕ್ತಿ ಬರುವ ಮೊದಲೇ ಜಮೀನಿನ ಬೆಳೆ ಕೊಯ್ಲಿಗೆ ಬಂತು. ಸಾರಸ ಪಕ್ಷಿಗಳಿಗೆ ಚಿಂತೆಯಿಟ್ಟುಕೊಂಡಿತು. ರೈತನು ಹೊಲ ಕೊಯ್ಯುವ ಮೊದಲೇ ಮರಿಗಳ ಜೊತೆ ಅಲ್ಲಿಂದ ಹಾರಿ ಹೋಗಬೇಕಾಗಿತ್ತು. ಆದರೆ ಮರಿಗಳಿಗೆ ಹಾರಲು ಶಕ್ತಿಯಿರಲಿಲ್ಲ. ಸಾರಸ ಪಕ್ಷಿಯು ಮರಿಗಳಿಗೆ ಹೇಳಿತು - ‘‘ನಾನಿಲ್ಲದೇ ಇರುವಾಗ ಯಾರಾದರೂ ಜಮೀನಿನ ಹತ್ತಿರ ಬಂದು ಏನಾದರೂ ಮಾತನಾಡಿದರೆ ಅದನ್ನು ನೆನಪಿಟ್ಟುಕೊಂಡು ನನಗೆ ಹೇಳಿ.’’</p>
<p class="Text">ಒಂದು ದಿನ ಸಾರಸ ಪಕ್ಷಿಯು ಆಹಾರವನ್ನು ತೆಗೆದುಕೊಂಡು ಸಂಜೆ ಮರಿಗಳ ಹತ್ತಿರ ಬಂದಾಗ ಮರಿಗಳು ಹೇಳಿದುವು - ‘‘ಈ ದಿನ ರೈತನು ಬಂದಿದ್ದನು. ಅವನು ಜಮೀನಿನ ಸುತ್ತಲೂ ಓಡಾಡಿ ಒಂದೆರಡು ಕಡೆ ನಿಂತು ಜಮೀನನ್ನು ಚೆನ್ನಾಗಿ ಪರಿಶೀಲಿಸಿದನು. ಬೆಳೆ ಕೊಯ್ಲಿಗೆ ಬಂದಿದೆ, ಹಳ್ಳಿಗೆ ಹೋಗಿ ರೈತರಿಗೆ ನನ್ನ ಪೈರನ್ನು ಕೊಯ್ಯಲು ಬನ್ನಿ ಎಂದು ಹೇಳುತ್ತೇನೆ.’’ ಎಂದು ಹೇಳುತ್ತಿದ್ದನು.</p>
<p class="Text">ಸಾರಸ ಪಕ್ಷಿಯು ಹೇಳಿತು - ‘‘ನೀವು ಹೆದರಬೇಡಿ. ಬೆಳೆಯನ್ನು ಈಗಲೇ ಕೊಯ್ಯುವುದಿಲ್ಲ. ಅದನ್ನು ಕೊಯ್ಯಲು ಇನ್ನೂ ಸಮಯವಿದೆ.’’</p>
<p class="Text">ಕೆಲವು ದಿನ ಕಳೆದ ಮೇಲೆ ಒಂದು ದಿನ ಸಾರಸಪಕ್ಷಿ ಸಂಜೆ ಮರಿಗಳ ಬಳಿ ಬಂದಾಗ ಮರಿಗಳು ತುಂಬಾ ಹೆದರಿದ್ದುವು. ಅವು, ‘ಈಗ ನಾವು ಈ ಜಮೀನನ್ನು ಬಿಟ್ಟು ಹೋಗಬೇಕಾಗಿ ಬಂದಿದೆ. ಈ ದಿನ ರೈತನು ಮತ್ತೆ ಬಂದಿದ್ದನು. ಹಳ್ಳಿಯ ಜನರು ತುಂಬಾ ಸ್ವಾರ್ಥಿಗಳು. ಅವರು ನನ್ನ ಜಮೀನಿನ ಸಲನ್ನು ಕೊಯ್ಲು ಮಾಡಲು ಯಾವ ವ್ಯವಸ್ಥೆಯನ್ನೂ ಮಾಡುತ್ತಿಲ್ಲ. ನಾಳೆ ನಾನು ಸಹೋದರನನ್ನು ಕಳಿಸಿಸಲು ಕಟಾವು ಮಾಡಿಸುತ್ತೇನೆ. ಎಂದು ಹೇಳುತ್ತಿದ್ದನು.</p>
<p class="Text">ಸಾರಸ ಪಕ್ಷಿಯು ನಿಶ್ಚಿಂತೆಯಿಂದ ತನ್ನ ಮರಿಗಳ ಪಕ್ಕದಲ್ಲಿ ಕುಳಿತು ಹೇಳಿತು - ‘‘ಈಗಲೂ ಪೈರು ಕಟಾವು ಆಗುವುದಿಲ್ಲ. ಇನ್ನೂ ಮೂರು-ನಾಲ್ಕು ದಿನಗಳಲ್ಲಿ ನೀವು ಹಾರಬಲ್ಲಿರಿ. ಈಗಲೇ ಹೆದರಬೇಕಾಗಿಲ್ಲ.’’</p>
<p class="Image"><span><img alt="026.jpg" class="frame-7" src="image/026_fmt.jpeg"/></span> </p>
<p class="Text">ಇನ್ನೂ ಕೆಲವು ದಿನಗಳು ಕಳೆದುವು. ಸಾರಸ ಪಕ್ಷಿಗಳ ಮರಿಗಳು ಹಾರಬಲ್ಲವಾಗಿದ್ದುವು. ಈಗ ಅವು ನಿರ್ಭಯವಾಗಿದ್ದುವು. ಒಂದು ದಿನ ಸಂಜೆ ಸಾರಸ ಪಕ್ಷಿಗೆ ಮರಿಗಳು ಹೇಳಿದವು- ‘ಈ ರೈತನು ನಮ್ಮನ್ನು ಸುಮ್ಮಸುಮ್ಮನೆ ಹೆದರಿಸುತ್ತಾನೆ. ಅವನು ನಾಳೆ ಬೆಳಿಗ್ಗೆ ಬಂದು ತಾನೇ ಫಸಲು ಕಟಾವು ಮಾಡುತ್ತಾನಂತೆ.’’</p>
<p class="Text">ಈ ಮಾತನ್ನು ಕೇಳಿದ ಸಾರಸ ಪಕ್ಷಿಯು ಹೆದರಿ ಹೇಳಿತು - ‘ನಡೆಯಿರಿ! ಬೇಗ ನಡೆಯಿರಿ! ಇನ್ನೂ ಕತ್ತಲೆಯಾಗಿಲ್ಲ ಬೇರೆ ಕಡೆ ಹಾರಿಹೋಗೋಣ. ನಾಳೆ ಬೆಳಿಗ್ಗೆ ಖಂಡಿತವಾಗಿಯೂ ಫಸಲು ಕಟಾವಾಗುತ್ತದೆ.’’</p>
<p class="Text">ಮರಿಗಳು ಕೇಳಿದವು - ‘ಏಕೆ? ಈ ಸಾರಿ ಫಸಲು ಕಟಾವಾಗುತ್ತದೆಯೇ? ಅದು ಹೇಗೆ?’</p>
<p class="Text">ಸಾರಸಪಕ್ಷಿಯು ಹೇಳಿತು - ‘ಇಲ್ಲಿಯವರೆಗೂ ರೈತನು ಹಳ್ಳಿಯ ಜನರನ್ನೂ, ತನ್ನ ಸಹೋದರನನ್ನೂ ನಂಬಿಕೊಂಡಿದ್ದನು. ಇದರಿಂದ ಬೆಳೆ ಕಟಾವು ಆಗುವ ಆಸೆ ಇರಲಿಲ್ಲ. ಯಾರು ಇನ್ನೊಬ್ಬರನ್ನು ನಂಬಿ ಕೆಲಸ ಒಪ್ಪಿಸುತ್ತಾರೋ ಆ ಕೆಲಸವಾಗುವುದಿಲ್ಲ. ಆದರೆ ಯಾರು ಸ್ವತಃ ಕೆಲಸ ಮಾಡಲು ಸಿದ್ಧರಾಗುತ್ತಾರೋ, ಆ ಕೆಲಸ ನಿಲ್ಲುವುದಿಲ್ಲ. ರೈತನು ನಾಳೆ ಸ್ವತಃ ಪೈರು ಕೊಯ್ಲುಮಾಡಲು ಸಿದ್ಧನಾಗಿರುವಾಗ ನಿಶ್ಚಯವಾಗಿಯೂ ಫಸಲಿನ ಕಟಾವು ಆಗಿಯೇ ಆಗುತ್ತದೆ.’’</p>
<p class="Text">ತನ್ನ ಮರಿಗಳ ಜೊತೆ ಸಾರಸ ಪಕ್ಷಿಯು ಆಗಲೇ ಹಾರಿ ಅಲ್ಲಿಂದ ಬೇರೆ ಕಡೆ ಹೊರಟು ಹೋಯಿತು.</p>
<p class="ChapterEnd para-style-override-2">ಪರಾವಲಂಬನೆ ಪ್ರಗತಿಗೆ ಮಾರವಾಗಿದೆ.<span></span></p>


<p class="Page-Break"> </p>
<p class="Chapter-Heading" id="toc_marker-26">ಉಪಕಾರದ ಫಲ</p>
<p class="Text">ಒಂದು ಸಿಂಹದ ಕಾಲಿಗೆ ಒಂದು ಸಲ ದೊಡ್ಡದಾದ, ದಪ್ಪವಾದ ಮುಳ್ಳೊಂದು ಚುಚ್ಚಿಕೊಂಡು ತುಂಬಾ ನೋವಾಯಿತು. ಸಿಂಹವು ಹಲ್ಲಿನಿಂದ ಕೀಳಲು ಬಹಳ ಪ್ರಯತ್ನಿಸಿತು. ಆದರೆ ಮುಳ್ಳು ಹೊರಬರಲಿಲ್ಲ. ಅದು ಕುಂಟುತ್ತಾ ಒಬ್ಬ ಕುರುಬನ ಹತ್ತಿರ ಬಂತು. ತನ್ನ ಹತ್ತಿರ ಬಂದ ಸಿಂಹವನ್ನು ಕಂಡು ಕುರುಬನು ಬಹಳ ಹೆದರಿದನು. ತಾನು ಹೆದರಿಕೆಯಿಂದ ಓಡಲು ಪ್ರಯತ್ನಿಸಿದರೆ ಅದು ಎರಡೇ ಹೆಜ್ಜೆಯಲ್ಲಿ ತನ್ನನ್ನು ಹಿಡಿಯಬಲ್ಲದು ಎಂಬುದೂ ಅವನಿಗೆ ಗೊತ್ತಿತ್ತು. ಮರ ಹತ್ತಿ ತಪ್ಪಿಸಿಕೊಳ್ಳೋಣವೆಂದರೆ ಹತ್ತಿರದಲ್ಲಿ ಯಾವ ಮರವೂ ಇರಲಿಲ್ಲ. ಬೇರೆ ಉಪಾಯ ಕಾಣದ ಆ ಕುರುಬನು ಅಲ್ಲೇ ನಿಂತನು.</p>
<p class="Text">ಸಿಂಹವು ಗರ್ಜಿಸಲೂ ಇಲ್ಲ, ಗುರುಗುಟ್ಟಲೂ ಇಲ್ಲ. ಅದು ಕುರುಬನ ಮುಂದೆ ಬಂದು ಕುಳಿತಿತು. ತನ್ನ ಕಾಲನ್ನು ಅವನ ಮುಂದೆ ನೀಡಿತು. ಸಿಂಹವು ತನ್ನಿಂದ ಸಹಾಯವನ್ನು ಕೇಳುತ್ತಿದೆಯೆಂದು ಅವನಿಗೆ ಗೊತ್ತಾಯಿತು. ಅವನು ಸಿಂಹದ ಕಾಲಿನ ಮುಳ್ಳನ್ನು ತೆಗೆದನು. ಸಿಂಹವು ಬಂದ ಹಾಗೆ ಕಾಡಿನ ಕಡೆಗೆ ಹೊರಟು ಹೋಯಿತು.</p>
<p class="Image"><span><img alt="025.jpg" class="frame-2" src="image/025_fmt.jpeg"/></span> </p>
<p class="Text">ಕೆಲವು ದಿನಗಳ ನಂತರ ಆ ಊರಿನ ರಾಜನ ಮನೆಯಲ್ಲಿ ಕಳ್ಳತನವಾಯಿತು. ಕೆಲವರು ಕುರುಬನ ದ್ವೇಷಿಗಳು ರಾಜನ ಮುಂದೆ ಕುರುಬನ ಮೇಲೆ ಕಳ್ಳತನದ ಆರೋಪ ಹೊರಿಸಿ, ಅವನೇ ರಾಜನ ಮನೆಯಲ್ಲಿ ಕಳ್ಳತನ ಮಾಡಿದ್ದಾನೆಂದು ಹೇಳಿದರು. ಕುರುಬನನ್ನು ಸೆರೆ ಹಿಡಿದರು. ಅವನ ಮನೆಯಲ್ಲಿ ಕಳ್ಳತನದ ಯಾವ ವಸ್ತುವೂ ಸಿಕ್ಕಲಿಲ್ಲ. ಕುರುಬನೇ ಕದ್ದು ವಸ್ತುಗಳನ್ನು ಮುಚ್ಚಿಟ್ಟಿದ್ದಾನೆಂದು ರಾಜನು ತಿಳಿಸಿದನು. ರಾಜನು ಅವನನ್ನು ಜೀವಂತವಾಗಿ ಸಿಂಹದ ಎದುರಿಗೆ ಬಿಡಬೇಕೆಂದು ಆಜ್ಞೆ ಮಾಡಿದನು.</p>
<p class="Text">ಸಂಯೋಗವಶಾತ್ ಕುರುಬನು ಮುಳ್ಳು ತೆಗೆದಿದ್ದ ಸಿಂಹವನ್ನೇ ಹಿಡಿದು ತಂದಿದ್ದರು. ಕುರುಬನನ್ನು ಸಿಂಹದ ಎದುರಿಗೆ ಬಿಟ್ಟಾಗ ಸಿಂಹವು ಅವನನ್ನು ಗುರುತಿಸಿತು. ಅದು ಆ ಕುರುಬನ ಎದುರಿಗೆ ಬಂತು ಕುಳಿತು ನಾಯಿಯಂತೆ ಬಾಲ ಅಲ್ಲಾಡಿಸಿತು.</p>
<p class="Text">ರಾಜನಿಗೆ ಬಹಳ ಆಶ್ಚರ್ಯವಾಯಿತು. ವಿಚಾರಿಸಿದಾಗ ಅದು ಉಪಕಾರ ಮಾಡಿದ ಕುರುಬನಿಗೆ ಸಿಂಹವು ಕೃತಜ್ಞತೆ ತೋರಿಸುತ್ತಿದೆ ಎಂದು ರಾಜನಿಗೆ ಗೊತ್ತಾಗಿ ಅವನು ಕುರುಬನನ್ನು ಬಿಡುಗಡೆ ಮಾಡಿದನು.</p>
<p class="Text">ಸಿಂಹದಂತಹ ಭಯಂಕರ ಕ್ರೂರ ಪ್ರಾಣಿಯೂ ಕೂಡ ತನಗೆ ಮಾಡಿದ ಉಪಕಾರವನ್ನು ಮರೆಯುವುದಿಲ್ಲ. ಮನುಷ್ಯರಾಗಿ ಹುಟ್ಟಿ ಮಾಡಿದ ಉಪಕಾರವನ್ನು ಸ್ಮರಿಸದೆ ಹೋದರೆ ಅವರು ಪ್ರಾಣಿಗಳಿಗಿಂತ ಕೀಳಾಗುತ್ತಾರೆ.</p>
<p class="ChapterEnd para-style-override-2">ಉಪಕಾರವನ್ನು ಮರೆಯುವವನು ಪ್ರಾಣಿಗಳಿಗಿಂತಲೂ ಕೀಳು<span></span></p>


<p class="Page-Break"> </p>
<p class="Chapter-Heading" id="toc_marker-27">ಸಿಂಹದ ಚರ್ಮ ಹೊದ್ದ ಕತ್ತೆ</p>
<p class="Text">ಕತ್ತೆಯೊಂದು ಮೇಯುತ್ತಿತ್ತು ಕಾಡಿನಲಿ ।</p>
<p class="Text">ಕಪಟ ತುಂಬಿತ್ತದರ ಮನಸ್ಸಿನಲಿ ॥</p>
<p class="Text">ಎಲ್ಲಿಂದಲೋ ಪಡೆಯಿತೊಂದು ಸಿಂಹ ಚರ್ಮವನು ।</p>
<p class="Text">ಬದಲಿಸಿಕೊಂಡಿತು ಅದರಿಂದ ತನ್ನ ರೂಪವನು ॥</p>
<p class="Text">ಎಲ್ಲರನೂ ಹೆದರಿಸುತ್ತಿತ್ತು ಅದು ಹಾಗೆ ।</p>
<p class="Text">ಕಳೆಯುತ್ತಿತ್ತು ದಿನವನು ಮಜದಿಂದ ಹೀಗೆ ॥</p>
<p class="Text">ಎಲ್ಲರ ಜಮೀನಿನಲಿ ಮೇಯುತ್ತಿತ್ತು ನುಗ್ಗಿ ।</p>
<p class="Text">ಪ್ರಾಣಿಗಳೆಲ್ಲವು ಕಂಡದ ನಡುಗುತ್ತಿದ್ದುವು ಹೆದರಿ ಬಗ್ಗಿ ॥</p>
<p class="Text">ಕಾಡಿನ ರಾಜ ತಾನೆಂದು ಕೊಚ್ಚುತ್ತಿತ್ತು ಜಂಬ ।</p>
<p class="Text">ಚೆನ್ನಾಗಿ ತಿಂದುಂಡು ಕೊಬ್ಬಿತ್ತು ತುಂಬ ॥</p>
<p class="Text">ಕಾಡಿನ ಮೃಗಗನು ಹೆದರಿಸುತ್ತಿತ್ತು ಕಣ್ಣಿನಲಿ ।</p>
<p class="Text">ಎಲ್ಲರನೂ ಮಣಿಸುತ್ತಿತ್ತು ದರ್ಪದಲಿ ॥</p>
<p class="Text">ವಿಚಾರವೊಂದು ಬಂದಿತು ಕತ್ತೆಗೆ ರಾತ್ರಿಯಲಿ । </p>
<p class="Text">ಅದರಿಂದಾನಂದವಾಯಿತದಕ್ಕೆ ಮನಸ್ಸಿನಲಿ ॥</p>
<p class="Text">ಕತ್ತೆಯು ಮೇಯಲು ತೊಡಗಿತು ಜಮೀನಲಿ ।</p>
<p class="Text">ಕಾವಲುಗಾರರು ಹೆದರಿ ಓಡಿದರು ಅದ ನೋಡಿ ॥</p>
<p class="Text">ಕಿರುಚಿತು ಎಲ್ಲೋ ಇನ್ನೊಂದು ಕತ್ತೆಯು ದೂರದಲಿ ।</p>
<p class="Text">ಅಲಿಸಿತು ನಮ್ಮೀ ಕತ್ತೆಯು ಜಾತಿ ಧ್ವನಿಯ ಕಿವಿ ಎತ್ತಿ ॥</p>
<p class="Image"><span><img alt="027.jpg" class="frame-2" src="image/027_fmt.jpeg"/></span> </p>
<p class="Text">ಗೋಣೆತ್ತಿ ಕಿರುಚಿತು ಹರ್ಷದಲಿ ಗಾರ್ದಭವು ।</p>
<p class="Text">ಗೊತ್ತಾಯಿತೆಲ್ಲರಿಗೂ ಕತ್ತೆಯ ಈ ರಹಸ್ಯವು ॥</p>
<p class="Text">ಕಾವಲುಗಾರರು ಬಂದರು ಓಡಿ ದೊಣ್ಣೆ ಹಿಡಿದು ।</p>
<p class="Text">ಅರ್ಧ ಜೀವ ಮಾಡಿದರು ಕತ್ತೆಯ ಬಡಿದು ಬಡಿದು ॥</p>
<p class="Text">ಬೇರೆಯವರನು ವಂಚಿಸುವ ದುಷ್ಟರುಗಳಿಗೆ ।</p>
<p class="Text para-style-override-2">ಆಗುವುದಾವಾಗಲು ಪ್ರತಿಫಲಹೀಗೆ ॥<span></span></p>


<p class="Page-Break"> </p>
<p class="Chapter-Heading" id="toc_marker-28">ದುರಾಸೆಯ ಕಪಿ</p>
<p class="Text">ಒಂದು ಕಪಿಯು ಒಂದು ಮನೆಗೆ ಪ್ರತಿ ದಿನವೂ ಬಂದು ಹಾವಳಿ ಮಾಡುತ್ತಿತ್ತು. ಬಟ್ಟೆ ಹರಿದು ಹಾಕುವುದೂ ; ಪಾತ್ರೆಯನ್ನು ಎತ್ತಿಕೊಂಡು ಹೋಗುವುದು; ಮಕ್ಕಳನ್ನು ಪರಚುವುದು, ಹೀಗೆ ಒಂದಲ್ಲ ಒಂದು ಕಪಿಚೇಷ್ಟೆ ಮಾಡುತ್ತಿತ್ತು. ಅದು ತಿನ್ನುವ ಆಹಾರ ಪದಾರ್ಥಗಳನ್ನು ಹೊತ್ತುಕೊಂಡು ಹೋಗುತ್ತಿದ್ದುದು ಮನೆಯವರಿಗೆ ಅಷ್ಟು ದುಃಖವಾಗುತ್ತಿರಲಿಲ್ಲ. ಆದರೆ ಅದರ ಉಪದ್ರವವನ್ನು ಅವರಿಂದ ಸಹಿಸಲಸಾಧ್ಯವಾಗಿತ್ತು. </p>
<p class="Text">ಒಂದು ದಿನ ಮನೆಯ ಯಜಮಾನನು ಹೇಳಿದನು - ‘‘ನಾನು ಈ ಕಪಿಯನ್ನು ಹಿಡಿದು ದೂರಬಿಟ್ಟು ಬರುತ್ತೇನೆ.’’ ಅವನು ಒಂದು ಚಿಕ್ಕ ಬಾಯಿಯಿರುವ ಗಡಿಗೆಯನ್ನು ತರಿಸಿ ಅದರೊಳಗೆ ಹುರಿಗಡಲೆ ಹಾಕಿ ಗಡಿಗೆಯನ್ನು ಭೂಮಿಯೊಳಗೆ ಹೂಳಿದ. ಕೇವಲ ಗಡಿಗೆಯ ಬಾಯಿ ಮಾತ್ರ ತೆರೆದಿತ್ತು. ಎಲ್ಲರೂ ಅಲ್ಲಿಂದ ದೂರ ಹೋದರು.</p>
<p class="Text">ಆ ಕಪಿಯು ಮನೆಗೆ ಬಂದಿತು. ಸ್ವಲ್ಪ ಹೊತ್ತು ಆ ಕಡೆ ಈ ಕಡೆ ನೆಗೆದಾಡುತ್ತಿತ್ತು. ಹೂತಿದ್ದ ಗಡಿಗೆಯೊಳಗಿದ್ದ ಹುರಿಗಡಲೆಯನ್ನು ನೋಡಿ ಅದರ ಹತ್ತಿರ ಬಂದು ಕುಳಿತಿತು. ಹುರಿಗಡಲೆಯನ್ನು ತೆಗೆಯಲು ತನ್ನ ಕೈಯನ್ನು ಅದರೊಳಕ್ಕೆ ಹಾಕಿ ಮುಷ್ಟಿ ತುಂಬ ಹುರಿಗಡಲೆಯನ್ನು ತೆಗೆದು ಕೊಂಡಿತು. ಗಡಿಗೆಯ ಬಾಯಿ ಚಿಕ್ಕದಾದ್ದರಿಂದ ತುಂಬಿದ ಮುಷ್ಟಿಯನ್ನು ಹೊರತೆಗೆಯಲಾಗಲಿಲ್ಲ. ಕೈಯನ್ನು ಹೊರಕ್ಕೆ ತೆಗೆಯಲು ಬಲವಾಗಿ ಪ್ರಯತ್ನಿಸಿತು ; ನೆಗೆದಾಡಿತು. ಆದರೆ ದುರಾಸೆಯಿಂದ ಮುಷ್ಟಿಯಲ್ಲಿದ್ದ ಹುರಿಗಡಲೆಯನ್ನು ಮಾತ್ರ ಬಿಡಲಿಲ್ಲ. </p>
<p class="Image"><span><img alt="028.jpg" class="frame-2" src="image/028_fmt.jpeg"/></span> </p>
<p class="Text">ಮನೆಯ ಯಜಮಾನನು ಆ ಸಮಯದಲ್ಲಿ ಕಪಿಯನ್ನು ಹಗ್ಗದಿಂದ ಬಿಗಿದು ಕಟ್ಟಿ ದೂರ ಬಿಟ್ಟು ಬಂದನು. ಹುರಿಗಡಲೆಯ ಲೋಭದಿಂದ ಕಪಿಯು ಬಂಧನಕ್ಕೆ ಸಿಕ್ಕಿಕೊಂಡಿತು. ಅದಕ್ಕೇ ಗಾದೆಯೇ ಇದೆ - ‘‘ದುರಾಸೆ ದುಃಖಕ್ಕೆ ಮೂಲ.’’</p>
<p class="ChapterEnd para-style-override-2">ಅತಿ ಆಸೆ ಗತಿಕೆಡಿಸಿತು<span class="char-style-override-4"></span></p>


<p class="Page-Break"> </p>
<p class="Chapter-Heading" id="toc_marker-29">ದುರಾಸೆಯ ನಾಯಿ</p>
<p class="Text">ಒಂದು ನಾಯಿಯು ಬಾಯಿಯಲ್ಲಿ ರೊಟ್ಟಿಯನ್ನು ಕಚ್ಚಿಕೊಂಡು ಹೋಗುತ್ತಿತ್ತು. ದಾರಿಯಲ್ಲಿ ಒಂದೆಡೆ ನೀರು ಹರಿಯುತ್ತಿತ್ತು. ನೀರೂ ಆಳವಾಗಿರಲಿಲ್ಲ. ನಾಯಿಯು ನೀರಿನಲ್ಲಿ ಹೋಗುತ್ತಿರುವಾಗ ಅದಕ್ಕೇ ನೀರಿನಲ್ಲಿ ತನ್ನ ಪ್ರತಿಬಿಂಬ ಕಾಣಿಸಿತು.</p>
<p class="Image"><span><img alt="030.jpg" class="frame-2" src="image/030_fmt.jpeg"/></span> </p>
<p class="Text">ನಾಯಿ ಯೋಚಿಸಿತು - ‘‘ನೀರಿನಲ್ಲಿ ಇನ್ನೊಂದು ನಾಯಿ ರೊಟ್ಟಿ ಕಚ್ಚಿಕೊಂಡು ಹೋಗುತ್ತಿದೆ. ನಾನು ಆ ರೊಟ್ಟಿಯನ್ನು ಕಿತ್ತುಕೊಂಡರೆ ನನಗೆ ಇನ್ನೊಂದು ರೊಟ್ಟಿ ಸಿಕ್ಕಿದಂತಾಗುತ್ತದೆ.’’</p>
<p class="Text">ಹೀಗೆ ಯೋಚಿಸಿ ನಾಯಿಯು ಪ್ರತಿಬಿಂಬದ ನಾಯಿಯ ರೊಟ್ಟಿಯನ್ನು ಕಿತ್ತುಕೊಳ್ಳಲು ತನ್ನ ಬಾಯಿಯನ್ನು ತೆರೆದ ಕೂಡಲೇ ಅದರ ಬಾಯಿಯಲ್ಲಿದ್ದ ರೊಟ್ಟಿಯು ನೀರಿನಲ್ಲಿ ಬಿದ್ದು ಹೋಯಿತು. ಅದು ಪೆಚ್ಚು ಮೋರೆ ಮಾಡಿಕೊಂಡು ನಿಂತಿತು.</p>
<p class="Text para-style-override-2">ಹತ್ತಿರವಿರುವುದನ್ನು ಬಿಟ್ಟು, ಇಲ್ಲದಿರುವುದರ ಹಿಂದೆ ಓಡಿದರೆ, ಇರುವುದೂ ಹೋಗುತ್ತದೆ, ಇಲ್ಲದಿರುವುದೂ ಸಿಗುವುದಿಲ್ಲ.<span></span></p>


<p class="Page-Break"> </p>
<p class="Chapter-Heading" id="toc_marker-30">ಬೆಕ್ಕುಗಳು ಮತ್ತು ಮಂಗ</p>
<p class="Text">ಒಂದು ಹಳ್ಳಿಯಲ್ಲಿ ಎರಡು ಬೆಕ್ಕುಗಳಿದ್ದುವು. ಅವು ಪರಸ್ಪರ ಜೊತೆಯಾಗಿದ್ದುವು. ಅವು ಸಿಕ್ಕಿದಷ್ಟನ್ನು ತಮ್ಮ ತಮ್ಮಲ್ಲಿ ಹಂಚಿಕೊಂಡು ತಿನ್ನುತ್ತಿದ್ದವು. ಒಂದು ದಿನ ಅವಕ್ಕೆ ಒಂದು ರೊಟ್ಟಿ ಸಿಕ್ಕಿತು. ಅದನ್ನು ಸಮನಾಗಿ ಹಂಚಿಕೊಳ್ಳುವಾಗ ಜಗಳ ಶುರುವಾಯಿತು. ‘ನಿನ್ನ ರೊಟ್ಟಿಯ ಚೂರು ದೊಡ್ಡದು’ ಎಂದು ಒಂದು ಹೇಳಿದರೆ, ‘ನನ್ನ ರೊಟ್ಟಿಯ ಚೂರು ದೊಡ್ಡದಲ್ಲ’ ಎಂದು ಇನ್ನೊಂದು ಹೇಳುತ್ತಿತ್ತು.</p>
<p class="Text">ಹೀಗೆ ಜಗಳವಾಡುತ್ತಾ ರೊಟ್ಟಿಯನ್ನು ಸರಿಯಾಗಿ ಪಾಲು ಮಾಡಿಕೊಳ್ಳಲು ಆಗದಿದ್ದಾಗ ಅವೆರಡೂ ಒಂದು ಮಂಗದ ಹತ್ತಿರ ಹೋದವು. ಅವು ಮಂಗವನ್ನು ತಮ್ಮ ನ್ಯಾಯಾಧೀಶನನ್ನಾಗಿ ಮಾಡಿಕೊಂಡವು. ಮಂಗವು ಒಂದು ತಕ್ಕಡಿಯನ್ನು ತರಿಸಿ ರೊಟ್ಟಿಯ ಎರಡು ಚೂರುಗಳನ್ನು ತಕ್ಕಡಿಯ ಒಂದೊಂದು ತಟ್ಟೆಯಲ್ಲಿಟ್ಟಿತು. ತೂಗುವಾಗ ಯಾವ ಕಡೆಯ ರೊಟ್ಟಿಯ ಚೂರು ಜಾಸ್ತಿ ಯಾಗಿ ತೂಗುತ್ತಿತ್ತೋ ಅದರಿಂದ ಸ್ವಲ್ಪ ಭಾಗವನ್ನು ಮುರಿದು ತನ್ನ ಬಾಯಿಗೆ ಹಾಕಿಕೊಳ್ಳುತ್ತಿತ್ತು. ಆಗ ಆ ರೊಟ್ಟಿಯ ಚೂರಿನ ತೂಕ ಕಮ್ಮಿಯಾಗಿ ಇನ್ನೊಂದು ರೊಟ್ಟಿಯ ಚೂರು ಜಾಸ್ತಿ ತೂಗುತ್ತಿತ್ತು. ಮಂಗವು ಆ ಚೂರಿನಿಂದ ಸ್ವಲ್ಪ ಮುರಿದು ತಿಂದಿತು. ಈ ರೀತಿಯಾಗಿ ಎರಡು ಚೂರುಗಳಿಂದಲೂ ಸ್ವಲ್ಪ ಸ್ವಲ್ಪ ಭಾಗವನ್ನು ಮುರಿದು ಪ್ರತಿ ಬಾರಿಯೂ ತಿನ್ನುತ್ತಿತ್ತು.</p>
<p class="Image"><span><img alt="029.jpg" class="frame-2" src="image/029_fmt.jpeg"/></span> </p>
<p class="Text">ಈಗ ರೊಟ್ಟಿಯ ಬಹುಭಾಗವನ್ನು ಮಂಗವು ತಿಂದಾಗ ಎರಡು ಚೂರುಗಳು ತುಂಬ ಚಿಕ್ಕವಾದವು. ಆಗ ಬೆಕ್ಕುಗಳೆರಡೂ ಗಾಬರಿಗೊಂಡವು. ಅವು ಮಂಗಕ್ಕೆ ಹೇಳಿದವು - ‘‘ಈಗ ತಾವು ಕಷ್ಟ ತೆಗೆದುಕೊಳ್ಳಬೇಡಿ, ನಾವೇ ಹಂಚಿಕೊಳ್ಳುತ್ತೇವೆ.’’</p>
<p class="Text">ಮಂಗ ಹೇಳಿತು - ‘‘ನಾನು ಇಷ್ಟು ಕಷ್ಟ ಪಟ್ಟಿದ್ದೇನೆ, ನನಗೆ ಕೂಲಿ ಬೇಡವೇ, ಎಂದು ಹೇಳಿ ಉಳಿದೆರಡು ಚೂರುಗಳನ್ನೂ, ಬಾಯಿಗೆ ಹಾಕಿ ಕೊಂಡು, ‘ಹುಪ್, ಹುಪ್’ ಎಂದು ಬೆಕ್ಕಗಳನ್ನು ಹೆದರಿಸಿ ಅಲ್ಲಿಂದ ಓಡಿ ಹೋಯಿತು.</p>
<p class="Text para-style-override-2">ಬೆಕ್ಕುಗಳೆರಡೂ ಬಹಳ ಪಶ್ಚಾತ್ತಾಪ ಪಟ್ಟು ಹೇಳಿಕೊಂಡವು - ‘ಇಬ್ಬರ ಜಗಳ, ಮೂರನೆಯವನಿಗೆ ಲಾಭ.’<span></span></p>


<p class="Page-Break"> </p>
<p class="Chapter-Heading" id="toc_marker-31">ಸಿಂಹ ಚಿರತೆಯ ಜಗಳ - ನರಿಗೆ ಜಿಂಕೆಯ ಭೋಜನ</p>
<p class="Text">ಒಂದು ಕಾಡಿನಲ್ಲಿ ಒಂದು ಸಿಂಹವೂ, ಒಂದು ಚಿರತೆಯೂ ವಾಸಿಸುತ್ತಿದ್ದವು. ಸಿಂಹವೂ ಸಾಮಾನ್ಯವಾಗಿ ಶಕ್ತಿಶಾಲಿಯಾಗಿರುತ್ತದೆ, ಆದರೆ ಈ ಸಿಂಹವು ಮುದಿಯಾಗಿತ್ತು. ಅದಕ್ಕೆ ಜೋರಾಗಿ ಓಡಲಾಗುತ್ತಿರಲಿಲ್ಲ. ಚಿರತೆಯು ಹೃಷ್ಟ ಪುಷ್ಟವಾಗಿ ಶಕ್ತಿಶಾಲಿಯಾಗಿತ್ತು. ಇಷ್ಟಿದ್ದರೂ ಚಿರತೆಯು ಆ ಮುದಿ ಸಿಂಹಕ್ಕೆ ಹೆದರುತ್ತಿತ್ತು. ಅದರೊಂದಿಗೆ ಸ್ನೇಹದಿಂದಿತ್ತು. ಏಕೆಂದರೆ ಸಿಂಹಕ್ಕೆ ವಯಸ್ಸಾಗಿದ್ದರೂ ಚಿರತೆಗಿಂತ ಬಲಿಷ್ಠವಾಗಿತ್ತು.</p>
<p class="Text">ಒಂದು ಸಲ ಹಲವು ದಿನಗಳವರೆಗೂ ಸಿಂಹಕ್ಕಾಗಲೀ, ಚಿರತೆಗಾಗಲೀ, ಆಹಾರ ದೊರೆಯಲಿಲ್ಲ. ಅವೆರಡೂ ತುಂಬಾ ಹಸಿದಿದ್ದವು. ಹತ್ತಿರದಲ್ಲೇ ಒಂದು ಜಿಂಕೆಯು ಮೇಯುತ್ತಿರುವುದನ್ನು ಎರಡೂ ನೋಡಿದವು. ಚಿರತೆಯು ಸಿಂಹಕ್ಕೆ ಹೇಳಿತು - ‘‘ನಾನು ಜಿಂಕೆಯನ್ನು ಹಿಡಿಯುತ್ತೇನೆ. ಆದರೆ ನೀನು ಕಾಲುವೆಯ ಮೇಲೆ ಕುಳಿತಿರು. ಏಕೆಂದರೆ ಜಿಂಕೆಯು ಕಾಲುವೆಯಲ್ಲಿ ಓಡಿ ತಪ್ಪಿಸಿಕೊಳ್ಳಬಾರದು.</p>
<p class="Text">ಸಿಂಹವು ಕಾಲುವೆಯ ಮೇಲೆ ಕುಳಿತುಕೊಂಡಿತು. ಚಿರತೆಯು ಹಾರಿ ಜಿಂಕೆಯನ್ನು ಹಿಡಿದು ಕೊಂದಿತು. ಆದರೆ ಆ ಜಿಂಕೆಯು ತುಂಬ ಪುಟ್ಟದಾಗಿತ್ತು. ಅದು ಇಬ್ಬರಲ್ಲಿ ಒಬ್ಬರ ಹಸಿವನ್ನು ಇಂಗಿಸುವಷ್ಟಿತ್ತು. ಎರಡೂ ಹಸಿವಿನಿಂದ ಕಂಗಾಲಾಗಿದ್ದವು. ಎರಡಕ್ಕೂ ಮನಸ್ಸಿನಲ್ಲಿ ದುರಾಸೆ ಹುಟ್ಟಿತು. ಚಿರತೆಯು ಹೇಳಿತು - ‘‘ಜಿಂಕೆಯನ್ನು ನಾನೊಬ್ಬನೇ ಕೊಂದಿದ್ದೇನೆ. ಆದ್ದರಿಂದ ನಾನೇ ತಿನ್ನುತ್ತೇನೆ.’’</p>
<p class="Text">ಸಿಂಹವು ಹೇಳಿತು - ‘‘ನಾನು ಕಾಡಿನ ರಾಜ. ಜಿಂಕೆಯನ್ನು ನಾನು ತಿನ್ನುತ್ತೇನೆ. ನೀನು ಓಡಬಲ್ಲೆ. ಓಡಿ ಇನ್ನೊಂದು ಬೇಟೆಯನ್ನು ಹಿಡಿ.’’</p>
<p class="Text">ಎರಡಕ್ಕೂ ಜಗಳ ಪ್ರಾರಂಭವಾಯಿತು. ಅವು ಪರಸ್ಪರವಾಗಿ ಹಲ್ಲುಗಳಿಂದ, ಪಂಜರಗಳಿಂದ ಹೋರಾಡಿದುವು. ಅಲ್ಲೇ ಪೊದೆಯಲ್ಲಿ ಅವಿತಿದ್ದ ಒಂದು ನರಿ ಇದೆಲ್ಲವನ್ನೂ ನೋಡುತ್ತಿತ್ತು. ಸಿಂಹವೂ ಚಿರತೆಯೂ ಹೋರಾಡಿ ಗಾಯಗೊಂಡು ನೆಲದ ಮೇಲೆ ಬಿದ್ದವು. ಆಗ ನರಿಯು ಮೆಲ್ಲನೆ ಹೊರಕ್ಕೆ ಬಂದು ಜಿಂಕೆಯನ್ನು ಎಳೆದುಕೊಂಡು ಪೊದೆಯೊಳಕ್ಕೆ ಹೋಗಿ ತಿಂದು ಹಾಕಿತು. ಸಿಂಹಕ್ಕಾಗಲೀ, ಚಿರತೆಗಾಗಲೀ ಏಳಲು ಸಾಧ್ಯವಾಗಲಿಲ್ಲ.</p>
<p class="Image"><span><img alt="032.jpg" class="frame-7" src="image/032_fmt.jpeg"/></span> </p>
<p class="Text para-style-override-2">ಇಬ್ಬರು ವ್ಯಕ್ತಿಗಳು ಒಂದು ವಸ್ತುವಿಗಾಗಿ ಹೋರಾಡಿದರೆ ಅವರಿಬ್ಬರೂ ಹಾನಿ ಹೊಂದುತ್ತಾರೆ. ಇದರಿಂದ ಮೂರನೆಯವನಿಗೆ ಲಾಭವಾಗುತ್ತದೆ. ಆದ್ದರಿಂದ ಪರಸ್ಪರ ಜಗಳವಾಡಬಾರದು. ಸ್ವಲ್ಪ ಹಾನಿಯಾದರೂ ಗಮನ ಕೊಡದೆ ಕೂಡಿ ಇರುವುದನ್ನು ಕಲಿಯಬೇಕು.<span></span></p>


<p class="Page-Break"> </p>
<p class="Chapter-Heading" id="toc_marker-32">ಸುಳ್ಳಿನ ಫಲ</p>
<p class="Text">ಕುರುಬರ ಹುಡುಗನಿದ್ದನೊಂದು ಹಳ್ಳಿಯಲಿ ।</p>
<p class="Text">ದುಷ್ಟನಿದ್ದನು ಅವನು ತನ್ನ ಸ್ವಭಾವದಲಿ ॥</p>
<p class="Text"> </p>
<p class="Text">ಕುರಿಗಳ ಮೇಯಿಸಲು ಹೋಗುವನು ಕಾಡಿನಲಿ ।</p>
<p class="Text">ಸುಳ್ಳು ಸುಳ್ಳೇ ಕಿರುಚುವನು ತುಂಟಾಟದಲಿ ॥</p>
<p class="Text"> </p>
<p class="Text">ಬನ್ನಿರಿ, ಬನ್ನಿರಿ ತೋಳ ಬಂದಿತು, ತೋಳಾ ಬಂದಿತು ।</p>
<p class="Text">ನನ್ನ ಕುರಿಗಳನು ಅದು ಹೊತ್ತುಕೊಂಡು ಹೋಯಿತು ॥</p>
<p class="Text"> </p>
<p class="Text">ಹೊಲದಲಿದ್ದ ರೈತರು ಬರುತ್ತಿದ್ದರು ಓಡಿ ಓಡಿ ।</p>
<p class="Text">ನಗುವನವನು ಗಾಬರಿಗೊಂಡ ರೈತರ ನೋಡಿ ನೋಡಿ ॥</p>
<p class="Text"> </p>
<p class="Text">ಬಂದಿತೊಂದು ತೋಳ ಒಂದು ದಿನ ದಿಟವಾಗಿ ।</p>
<p class="Text">ಮೂರ್ಖ ಹುಡುಗನು ಹೆದರಿ ಕೂಗಿದನು ಜೋರಾಗಿ ॥</p>
<p class="Text"> </p>
<p class="Text">ಆದರೆ ಅವನ ಕೂಗನು ತುಂಟಾಟವೆಂದು ತಿಳಿದರೆಲ್ಲರೂ ।</p>
<p class="Text">ಸಹಾಯ ಮಾಡಲು ಜನರು ಬರಲಿಲ್ಲ ಯಾರೂ ॥</p>
<p class="Text"> </p>
<p class="Text">ಎತ್ತಿಕೊಂಡು ಹೋಯಿತು ತೋಳ ಕುರಿಯನು ।</p>
<p class="Text">ಪಶ್ಚಾತ್ತಾಪ ಪಟ್ಟನು ನಿರ್ಭಾಗ್ಯ ಕುರುಬನು ॥</p>
<p class="Text"> </p>
<p class="Image"><span><img alt="031.jpg" class="frame-8" src="image/031_fmt.jpeg"/></span> </p>
<p class="Image"> </p>
<p class="Text">ತುಂಟಾಟದಲಿ ಸುಳ್ಳು ಹೇಳಿ ಚೇಷ್ಟೆ ಮಾಡುವ ಹುಡುಗರನು ।</p>
<p class="Text">ಹೇಳುವುದಿಲ್ಲ ಯಾರೂ ಒಳ್ಳೆಯವನೆಂದು ಅವನನು ॥</p>
<p class="Text"> </p>
<p class="Text">ಹೀಗೆ ಎಲ್ಲರ ನಂಬಿಕೆಗೆರವಾಗುವವರು ಅವರು ।</p>
<p class="Text para-style-override-2">ಕಳೆದುಕೊಂಡೆಲ್ಲವನು ಪರಿತಪಿಸುವವರು ॥<span></span></p>


<p class="Page-Break"> </p>
<p class="Chapter-Heading" id="toc_marker-33">ಆಮೆ ಮತ್ತು ಮೊಲ</p>
<p class="Text">ನೀವು ಮೊಲವನ್ನು ನೋಡಿರಬಹುದು. ಮೊಲದ ಬಣ್ಣ ಬಿಳಿ ಮತ್ತು ಬೂದು ಬಣ್ಣದ್ದಾಗಿರುತ್ತದೆ. ಬೇರೆ ಬಣ್ಣಗಳ ಮೊಲಗಳೂ ಇರುತ್ತವೆ. ಕೆಲವರು ಮೊಲವನ್ನು ಸಾಕುತ್ತಾರೆ. ಮೊಲವನ್ನು ಸಂಸ್ಕೃತದಲ್ಲಿ ಶಶಕ ಎನ್ನುತ್ತಾರೆ. ಮೊಲವು ತುಂಬ ಚಿಕ್ಕ ಪ್ರಾಣಿಯಾದರೂ ಓಡುವುದರಲ್ಲಿ ಅದರ ವೇಗ ಜಾಸ್ತಿ. </p>
<p class="Text">ಒಂದು ಬಾರಿ ಒಂದು ಮೊಲವು ಜಂಬ ಕೊಚ್ಚಿಕೊಳ್ಳುತ್ತಿತ್ತು. ‘‘ನಾನು ಕುಪ್ಪಳಿಸಿ ಕುಪ್ಪಳಿಸಿ ಹಾರುತ್ತೇನೆ. ಈ ಪ್ರಪಂಚದಲ್ಲಿ ನನಗಿಂತ ವೇಗವಾಗಿ ಓಡುವವನು ಯಾರೂ ಇಲ್ಲ.’’</p>
<p class="Text">ಅಲ್ಲೇ ಒಂದು ಆಮೆ ವಾಸ ಮಾಡುತ್ತಿತ್ತು. ಅದು ಹೇಳಿತು - ‘‘ಅಯ್ಯಾ! ನೀನು ವೇಗವಾಗಿ ಓಡುತ್ತೀಯೆ. ಈ ಮಾತಂತೂ ಸರಿ. ಆದರೆ ಯಾವುದರಲ್ಲಿಯೂ ಅಹಂಕಾರವಿರಬಾರದು. ಅಹಂಕಾರ ಪಡುವುದರಿಂದ ಲಜ್ಜಿತರಾಗಬೇಕಾಗುತ್ತದೆ.’’</p>
<p class="Text">ಮೊಲ ಹೇಳಿತು - ‘‘ನಾನು ಸುಳ್ಳು ಜಂಬ ಕೊಚ್ಚಿಕೊಳ್ಳುವುದಿಲ್ಲ. ನಮ್ಮ ಒಳ್ಳೆಯ ಗುಣಗಳನ್ನು ಹೇಳಿಕೊಂಡರೆ ತಪ್ಪೇನು? ನೀನು ತೆವಳಿಕೊಂಡು ಜಂತುವಿನಂತೆ ಹರಿದಾಡುತ್ತೀಯೆ. ಇದರಿಂದ ನನ್ನ ಗುಣಗಳನ್ನು ಕೇಳಿ ಹೊಟ್ಟೆಕಿಚ್ಚು ಪಡುತ್ತೀಯೆ.’’</p>
<p class="Text">ಹೀಗೆ ಮೊಲವು ಆಮೆಯನ್ನು ಹೀಯಾಳಿಸಿದಾಗ ಆಮೆಯು ಹೇಳಿತು - ‘‘ನಿನಗೆ ನಿನ್ನ ಶಕ್ತಿಯ ಮೇಲೆ ಅಹಂ ಇದೆಯಲ್ಲವೇ? ಹಾಗಾದರೆ ನಾವಿಬ್ಬರೂ ಪಂದ್ಯ ಕಟ್ಟೋಣ. ನೋಡೋಣ ಯಾರು ಗೆಲ್ಲುತ್ತಾರೆ?’’ ಮೊಲವು ದೂರದಲ್ಲಿ ಚೆನ್ನಾಗಿ ಕಾಣುವ ಒಂದು ಮರವನ್ನು ತೋರಿಸಿ ಹೇಳಿತು - ‘‘ಒಳ್ಳೆಯದು, ನಡೆ, ಆ ಮರದ ಹತ್ತಿರ ಮೊದಲು ಯಾರು ತಲುಪುತ್ತಾರೋ ಅವರು ಗೆದ್ದಂತೆ.’’</p>
<p class="Text">ಮೊಲವು ಈ ಬಡಪಾಯಿ ಆಮೆಯು ತೇವಳಿಕೊಂಡು ಎಷ್ಟು ಹೋದೀತು! ಮರದಿಂದ ನಾಲ್ಕು ಮೊಳ ಹಿಂದೆ ಇರುವಾಗ ನಾನು ಇಲ್ಲಿಂದ ಹೊರಟರೂ ಕುಪ್ಪಳಿಸಿ ಕುಪ್ಪಳಿಸಿ ಅದಕ್ಕಿಂತ ಮುಂದೆ ಇರುತ್ತೇನೆ.’’ ಎಂದು ಯೋಚಿಸಿತು. ಅದು ಆಮೆಗೆ ಹೇಳಿತು - ‘‘ನೀನು ಆಯಾಸ ಹೊಂದಿರುವೆ, ಮೆಲ್ಲ ಮೆಲ್ಲಗೆ ನಡೆಯುತ್ತೀಯೆ, ನೀನು ಮೊದಲು ಹೊರಡು. ನಾನು ಸ್ವಲ್ಪ ಹೊತ್ತಾದಮೇಲೆ ಬರುತ್ತೇನೆ.’’</p>
<p class="Image"><span><img alt="033.jpg" class="frame-2" src="image/033_fmt.jpeg"/></span> </p>
<p class="Text">ಆಮೆಯು ಹೇಳಿತು - ‘‘ಪಂದ್ಯದ ಓಟ ಈಗಿನಿಂದಲೇ ಪ್ರಾರಂಭವಾಯಿತೆಂದು ತಿಳಿಯಬೇಕು. ನೀನು ಒಪ್ಪಿದರೆ ಹೊರಡೋಣ.</p>
<p class="Text">ಮೊಲವು ಆಮೆಯ ಮಾತನ್ನು ಒಪ್ಪಿಕೊಂಡಿತು. ಆಮೆಯು ಮೆಲ್ಲ ಮೆಲ್ಲನೆ ಹೊರಟಿತು. ಮೊಲವು ಯೋಚಿಸಿತು. ‘‘ಇದಂತೂ ಬಹಳ ಸಮಯದ ನಂತರ ಮರದ ಹತ್ತಿರಕ್ಕೆ ತಲುಪುತ್ತದೆ. ಅಲ್ಲಿಯವರೆಗೆ ನಾನು ಸ್ವಲ್ಪ ವಿಶ್ರಾಂತಿ ಪಡೆಯುತ್ತೇನೆ.’’ ಅದು ಅಲ್ಲೇ ಮಲಗಿ ನಿದ್ದೆ ಮಾಡಿತು. ನಿದ್ದೆ ಮಾಡಿದ ಮೇಲೆ ತಾನು ಎಷ್ಟು ಹೊತ್ತು ಮಲಗಿದೆನೆಂಬುದೂ ಅದಕ್ಕೆ ಗೊತ್ತಾಗಲಿಲ್ಲ. ಅದು ಎಚ್ಚರ ಹೊಂದಿ ಓಡುತ್ತಾ ಮರದ ಹತ್ತಿರ ಬಂದಾಗ ಆಮೆಯು ಅಲ್ಲಿ ಮೊದಲೇ ಬಂದು ಕುಳಿತಿರುವದನ್ನು ನೋಡಿತು. ಮೊಲಕ್ಕೆ ಲಜ್ಜೆಯಾಯಿತು. ಅಹಂಕಾರ ಪಡುವುದು ತಪ್ಪು ಎಂದು ಅದು ಒಪ್ಪಿಕೊಂಡಿತು.</p>
<p class="Text">ಅಹಂಕಾರಿಯ ತಲೆ ಯಾವಾಗಲೂ ಕೆಳಗೆ ಬಾಗಿರುತ್ತದೆ. ಅಹಂಕಾರ ಪಡುವವನೂ, ಕೆಲಸದಲ್ಲಿ ಮೈಗಳ್ಳನು ಯಾವಾಗಲೂ ಅಸಫಲನೂ, ಅಪಮಾನಿತನೂ, ಆಗುತ್ತಾನೆ. ಯಾರು ಧೈರ್ಯದಿಂದ ಕೆಲಸ ಮಾಡಲು ಮುಂದೆ ನುಗ್ಗುವನೋ ಅವನಿಗೆ ಸಫಲತೆ ಮತ್ತು ಗೌರವ ದೊರೆಯುತ್ತದೆ.</p>
<p class="ChapterEnd para-style-override-2">ಒಣ ಜಂಬ ಗೌರವವನ್ನು ಹಾಳು ಮಾಡುತ್ತದೆ.<span></span></p>


<p class="Page-Break"> </p>
<p class="Chapter-Heading" id="toc_marker-34">ಮೂರ್ಖ ನಾಯಿ</p>
<p class="Text">ಒಂದು ನಾಯಿಗೆ ಪಕ್ಷಿಗಳ ಮೊಟ್ಟೆ ತಿನ್ನುವ ಅಭ್ಯಾಸವಾಗಿತ್ತು. ಅದು ಹೊಲದ ಬದಿ ಮತ್ತು ನದಿಯ ದಡಗಳಲ್ಲಿ ಸುತ್ತುತ್ತಾ ಟಿಟ್ಟಿಭ ಹಕ್ಕಿಯ ಮೊಟ್ಟೆಗಳನ್ನು ಸಿಕ್ಕಿದ ಕೂಡಲೇ ತಿಂದು ಹಾಕುತ್ತಿತ್ತು. ನದಿಯ ದಡದ ಮರಳಿನಲ್ಲಿ ಆಮೆಯ ಮೊಟ್ಟೆಗಳನ್ನು ಹುಡುಕುತ್ತಿತ್ತು.</p>
<p class="Image"><span><img alt="034.jpg" class="frame-2" src="image/034_fmt.jpeg"/></span> </p>
<p class="Text">ಒಂದು ದಿನ ಮರಳಿನಲ್ಲಿ ಬಿದ್ದಿದ್ದ ಒಂದು ಶಂಖವನ್ನು ನೋಡಿತು. ಅದನ್ನೂ ಯಾವುದೋ ಮೊಟ್ಟೆಯೆಂದು ಕೂಡಲೇ ನುಂಗಿ ಹಾಕಿತು. ಶಂಖದ ಚಿಪ್ಪಿನ ಚೂರು ನಾಯಿಯ ಹೊಟ್ಟೆಗೆ ಹೋಗಿ ಕರುಳನ್ನು ಚುಚ್ಚ ತೊಡಗಿತು. ಅದು ನೋವಿನಿಂದ ತಳಮಳಗೊಂಡಿತು. ಈಗ ಅದು ರೋದಿಸುತ್ತಾ ಹೇಳಿತು- ‘‘ನನ್ನಿಂದ ದೊಡ್ಡ ತಪ್ಪಾಯಿತು. ದುಂಡಗಿರುವ ವಸ್ತುಗಳೆಲ್ಲವೂ ಮೊಟ್ಟೆಯಲ್ಲವೆಂದು ಈಗ ನನಗೆ ತಿಳಿಯಿತು.</p>
<p class="Text para-style-override-2">ತಿಳುವಳಿಕೆಯಿಲ್ಲದ ಬಾಲಕ ಯಾವುದೇ ವಸ್ತುವನ್ನು ಬಾಯಿಗೆ ಹಾಕಿಕೊಂಡರೆ ಇದೇ ರೀತಿ ಕಷ್ಟಪಡಬೇಕಾಗುತ್ತದೆ. ತಿನ್ನಲು ಯೋಗ್ಯವಾದ ವಸ್ತುವೋ ಅಲ್ಲವೋ ಎಂದು ತಿಳಿಯುವವರೆಗೆ ಯಾವುದನ್ನೂ ಸೇವಿಸಬಾರದು.<span></span></p>


<p class="Page-Break"> </p>
<p class="Chapter-Heading" id="toc_marker-35">ಸತ್ಯವಾದಿ ಜಿಂಕೆಗಳು</p>
<p class="Text">ಪುರಾಣದಲ್ಲಿ ಒಂದು ಸುಂದರ ಕಥೆ ಬರುತ್ತದೆ. ಒಂದು ಕಾಡಿನಲ್ಲಿ ಒಂದು ಕೆರೆಯಿತ್ತು. ಆ ಕಾಡಿನ ಎಲ್ಲ ಪ್ರಾಣಿಗಳೂ ಆ ಕೆರೆಯಲ್ಲಿ ನೀರು ಕುಡಿಯಲು ಬರುತ್ತಿದ್ದವು. ಒಂದು ದಿನ ಒಬ್ಬ ಬೇಟೆಗಾರನು ಆ ಕೆರೆಯಲ್ಲಿ ನೀರು ಕುಡಿಯಲು ಬಂದನು. ಅವನು ಕೆರೆಯಲ್ಲಿ ಕೈಕಾಲು ಮುಖ ತೊಳೆದು ನೀರು ಕುಡಿದನು. ಅವನು ಬಹಳ ಆಯಾಸಗೊಂಡವನೂ ಹಸಿದವನೂ ಆಗಿದ್ದನು. ಅವನು ಮನಸ್ಸಿನಲ್ಲಿ ಯೋಚಿಸಿದನು. ‘‘ಕಾಡು ಪ್ರಾಣಿಗಳು ನೀರು ಕುಡಿಯಲು ಈ ಕೆರೆಗೆ ಅವಶ್ಯಕವಾಗಿ ಬರುತ್ತವೆ. ಇಲ್ಲಿ ನನಗೆ ಸುಲಭವಾಗಿ ಬೇಟೆ ಸಿಗುತ್ತದೆ.’’ ಅವನು ಕೆರೆಯ ಪಕ್ಕದಲ್ಲಿದ್ದ ಒಂದು ಬಿಲ್ವಪತ್ರೆ ಮರದ ಮೇಲೆ ಹತ್ತಿ ಕುಳಿತು ಕೊಂಡನು.</p>
<p class="Text">ಒಂದು ಹೆಣ್ಣು ಜಿಂಕೆಯು ಸ್ವಲ್ಪ ಹೊತ್ತಿನಲ್ಲಿ ನೀರು ಕುಡಿಯಲು ಬಂತು. ಬೇಟೆಗಾರನು ಜಿಂಕೆಯನ್ನು ಕೊಲ್ಲಲು ಬಿಲ್ಲಿಗೆ ಬಾಣ ಹೂಡಿದನು. ತನ್ನನ್ನು ಕೊಲ್ಲಲು ಬೇಟೆಗಾರನು ಬಿಲ್ಲಿಗೆ ಬಾಣ ಹೂಡುವುದನ್ನು ಜಿಂಕೆಯು ನೋಡಿದೊಡನೆ ಹೇಳಿತು ‘‘ಅಯ್ಯಾ ಬೇಟೆಗಾರನೇ! ನಿನ್ನ ಬಾಣದಿಂದ ತಪ್ಪಿಸಿಕೊಳ್ಳಲು ಸಾಧ್ಯವಿಲ್ಲವೆಂದು ನನಗೆ ಗೊತ್ತು. ಆದರೆ ನನ್ನ ಎರಡು ಚಿಕ್ಕ ಮರಿಗಳು ನನ್ನ ದಾರಿ ಕಾಯುತ್ತಿವೆ. ನೀನು ನನಗೆ ಸ್ವಲ್ಪ ಸಮಯ ಅವಕಾಶ ಕೊಡು. ನನ್ನ ಮರಿಗಳಿಗೆ ಹಾಲು ಕುಡಿಸಿ, ಅವುಗಳನ್ನು ನನ್ನ ಸ್ನೇಹಿತೆಗೆ ಒಪ್ಪಿಸಿ ನಿನ್ನ ಹತ್ತಿರಕ್ಕೆ ಮರಳಿ ಬರುತ್ತೇನೆಂದು ನಿನಗೆ ಭಾಷೆ ಕೊಡುತ್ತೇನೆ. ಇಷ್ಟೊಂದು ದಯಮಾಡು.</p>
<p class="Text">ಬೇಟೆಗಾರನಿಗೆ ನಗು ಬಂತು. ಈ ಜಿಂಕೆಯು ಪ್ರಾಣ ಕಳೆದುಕೊಳ್ಳಲು ಮತ್ತೆ ಬರುವುದೆಂಬ ನಂಬಿಕೆ ಅವನಿಗಿರಲಿಲ್ಲ. ಆದರೆ ಅವನು ಯೋಚಿಸಿದನು - ‘‘ಈ ಜಿಂಕೆಯು ಹೀಗೆ ಹೇಳುವಾಗ ಇದನ್ನು ಬಿಡುವುದೇ ಸರಿ. ನನ್ನ ಅದೃಷ್ಟದಲ್ಲಿದ್ದರೆ ನನಗೆ ಇನ್ನೊಂದು ಬೇಟೆಸಿಗಬಹುದು.’’ ಹೀಗೆಂದುಕೊಂಡು ಅವನು ಆ ಜಿಂಕೆಯನ್ನು ಹೋಗಲು ಬಿಟ್ಟುಬಿಟ್ಟನು.</p>
<p class="Text">ಸ್ವಲ್ಪ ಹೊತ್ತಿನಲ್ಲಿ ಅಲ್ಲಿಗೆ ದೊಡ್ಡಕೊಂಬುಳ್ಳ ಒಂದು ಸುಂದರ ಗಂಡು ಜಿಂಕೆಯು ಬಂತು. ಬೇಟೆಗಾರನು ಅದನ್ನು ಕೊಲ್ಲಲು ಬಿಲ್ಲಿಗೆ ಬಾಣ ಹೂಡಿದಾಗ ಅದು ಹೇಳಿತು - ‘‘ಅಯ್ಯಾ ಬೇಟೆಗಾರನೆ! ನಾನು ನನ್ನ ಪತ್ನೀ ಮತ್ತು ಮರಗಳಿಂದ ದೂರವಾಗಿ ಬಹಳ ಸಮಯವಾಗಿದೆ. ಅವರು ಗಾಬರಿಯಾಗಿರಬಹುದು. ನಾನು ಅವರ ಬಳಿಗೆ ಹೋಗಿ, ಸಮಾಧಾನ ಮಾಡಿ ಮತ್ತೆ ನಿನ್ನಲ್ಲಿಗೆ ಬರುತ್ತೇನೆ. ಈಗ ದಯೆಯಿಟ್ಟು ನನ್ನನ್ನು ಹೋಗಲು ಬಿಡು.’’</p>
<p class="Text">ಬೇಟೆಗಾರನು ತುಂಬಾ ಸಿಡಿಮಿಡಿಗೊಂಡನು. ಅವನಿಗೆ ಬಹಳ ಹಸಿವಾಗಿತ್ತು. ನನ್ನ ಭಾಗದಲ್ಲಿ ಹಸಿದುಕೊಂಡೇ ಇರಬೇಕೆಂದು ಇದ್ದರೆ ಹಸಿದುಕೊಂಡೇ ಇರುತ್ತೇನೆ ಎಂದು ಯೋಚಿಸಿ ಅದನ್ನು ಹೋಗಲು ಬಿಟ್ಟನು.</p>
<p class="Text">ಹೆಣ್ಣು ಜಿಂಕೆಯು ತನ್ನ ಮರಿಗಳ ಹತ್ತಿರ ಬಂತು. ಅದು ಮರಿಗಳನ್ನು ಮುದ್ದಿಸಿತು, ಹಾಲು ಕುಡಿಸಿತು. ಆಮೇಲೆ ತನ್ನ ಸ್ನೇಹಿತೆ ಜಿಂಕೆಗೆ ಎಲ್ಲ ವಿಚಾರಗಳನ್ನೂ ಹೇಳಿ ಮರಿಗಳನ್ನು ಒಪ್ಪಿಸಲು ಮುಂದಾಗುವಷ್ಟರಲ್ಲಿ ಅಲ್ಲಿಗೆ ಗಂಡು ಜಿಂಕೆಯೂ ಬಂದಿತು. ಅದೂ ಸಹ ಮರಿಗಳನ್ನು ಮುದ್ದಿಸಿತು. ಮರಿಗಳು ತಮ್ಮ ತಾಯಿ - ತಂದೆಯರಿಂದ ಬೇರೆಯಾಗಲು ಇಷ್ಟ ಪಡಲಿಲ್ಲ. ಅವುಗಳ ಹಠವನ್ನು ನೋಡಿ ಹರಿಣ - ಹರಿಣಿಯರು ಅವುಗಳನ್ನು ಜೊತೆಯಲ್ಲಿಯೇ ಕರೆದುಕೊಂಡು ಬಂದವು.</p>
<p class="Text">ಕೆರೆಯ ಹತ್ತಿರ ಬಂದು ಜಿಂಕೆಯು ಬೇಟೆಗಾರನಿಗೆ ಹೇಳಿತು - ‘ಅಯ್ಯಾ ಬೇಟೆಗಾರನೇ! ಈಗ ನಾವು ಬಂದಿದ್ದೇವೆ. ಈಗ ನೀನು ನಮ್ಮನ್ನು ಬಾಣದಿಂದ ಕೊಂದು ನಮ್ಮ ಮಾಂಸದಿಂದ ನಿನ್ನ ಹಸಿವನ್ನು ಇಂಗಿಸಿಕೋ.’’</p>
<p class="Text">ಸತ್ಯವಾದಿಗಳಾದ ಹರಿಣ ಹರಿಣಿಯರನ್ನು ನೋಡಿ ಬೇಟೆಗಾರನಿಗೆ ಆಶ್ಚರ್ಯವಾಯಿತು. ಅವನು ಮರದ ಮೇಲಿಂದ ಕೆಳಗೆ ಇಳಿದು ಬಂದು ಹೇಳಿದನು - ‘‘ನೋಡಿ! ಈ ಜಿಂಕೆಗಳು ಪಶುಗಳಾದರೂ ತಾವು ವಚನಕೊಟ್ಟಂತೆ ನಡೆದುಕೊಂಡವು. ಇವು ಸತ್ಯವಾದಿಗಳು. ಇವು ಪ್ರಾಣದ ಮೇಲಿನ ಮೋಹವನ್ನು ಬಿಟ್ಟು ವಚನ ಪಾಲನೆಗಾಗಿ ಮತ್ತೆ ನನ್ನಲ್ಲಿ ಬಂದಿವೆ. </p>
<p class="Text">ಮನುಷ್ಯನಾಗಿ ನಾನು ಎಷ್ಟು ನೀಚನಾಗಿದ್ದೇನೆ.</p>
<p class="Image"><span><img alt="035.jpg" class="frame-1" src="image/035_fmt.jpeg"/></span> </p>
<p class="Text">ನನ್ನ ಹೊಟ್ಟೆ ತುಂಬಿಸಿಕೊಳ್ಳಲು, ನಾಲ್ಕು ಕಾಸು ಸಂಪಾದಿಸಲು ನಿರಪರಾಧಿ ಪಶುಗಳನ್ನು ಕೊಲ್ಲುತ್ತೇನೆ. ಇನ್ನು ಮುಂದೆ ನಾನು ಯಾವ ಪಶುಗಳನ್ನು ಕೊಲ್ಲುವುದಿಲ್ಲ.</p>
<p class="Text">ಬೇಟೆಗಾರನು ತನ್ನ ಬಿಲ್ಲನ್ನು ಮುರಿದು ಎಸೆದನು. ಅದೇ ಸಮಯದಲ್ಲಿ ಅಲ್ಲಿಗೆ ಸ್ವರ್ಗದಿಂದ ಒಂದು ವಿಮಾನ ಬಂದು ಇಳಿಯಿತು. ಆ ವಿಮಾನವನ್ನು ತಂದ ದೇವದೂತನು ಹೇಳಿದನು - ‘‘ಬೇಟೆಗಾರನೇ! ಈ ಜಿಂಕೆಗಳು ಸತ್ಯದ ರಕ್ಷಣೆಯಿಂದ ಪಾಪರಹಿತವಾದವು. ಈಗ ಇವು ಸ್ವರ್ಗಕ್ಕೆ ಹೋಗುತ್ತವೆ. ನೀನೂ ಕೂಡ ಈ ದಿನ ಇವುಗಳ ಮೇಲೆ ದಯೆ ತೋರಿದೆ. ನೀನು ಸಹ ಇವರ ಜೊತೆ ಸ್ವರ್ಗಕ್ಕೆ ಹೊರಡು.’’</p>
<p class="Text">ಜಿಂಕೆಗಳು ಮತ್ತು ಅವುಗಳ ಮರಿಗಳು ದೇವತೆಗಳ ರೂಪ ಹೊಂದಿದವು. ಆ ಬೇಟೆಗಾರನೂ ಸಹ ದೇವತೆಯ ರೂಪ ಹೊಂದಿದನು. ಸತ್ಯ ಮತ್ತು ದಯೆಯ ಪ್ರಭಾವದಿಂದ ವಿಮಾನದಲ್ಲಿ ಕುಳಿತು ಅವರೆಲ್ಲರೂ ಸ್ವರ್ಗಕ್ಕೆ ಹೋದರು.</p>
<p class="ChapterEnd para-style-override-2">ಸತ್ಯ, ದಯೆ ಇದ್ದಲ್ಲಿ ದೈವತ್ವವಿದೆ.<span></span></p>


<p class="Page-Break"> </p>
<p class="Chapter-Heading" id="toc_marker-36">ಇನ್ನೊಬ್ಬರ ಮೇಲೆ ನಂಬಿಕೆ ಇಡಬಾರದು</p>
<p class="Text">ಒಬ್ಬ ರೈತನ ಹತ್ತಿರ ಒಂದು ಹಸು ಮತ್ತು ಒಂದು ಕುದುರೆ ಇತ್ತು. ಅವೆರಡೂ ಜೊತೆಯಲ್ಲಿ ಕಾಡಿನಲ್ಲಿ ಮೇಯುತ್ತಿದ್ದವು. ರೈತನ ನೆರೆಯಲ್ಲಿ ಒಬ್ಬ ಅಗಸನು ವಾಸಿಸುತ್ತಿದ್ದನು. ಆಗಸನ ಹತ್ತಿರ ಒಂದು ಕತ್ತೆ ಮತ್ತು ಒಂದು ಕುರಿ ಇತ್ತು. ಅಗಸನೂ ಸಹ ಅವುಗಳನ್ನು ಅದೇ ಕಾಡಿನಲ್ಲಿ ಬಿಟ್ಟು ಬರುತ್ತಿದ್ದ. ಜೊತೆಯಲ್ಲಿಯೇ ಮೇಯುತ್ತಿದ್ದುದರಿಂದ ಅವು ನಾಲ್ಕು ಪ್ರಾಣಿಗಳೂ ಸ್ನೇಹಿತರಾದವು. ಅವು ಜೊತೆಯಲ್ಲಿಯೇ ಹಿಂದಿರುಗಿ ಬರುತ್ತಿದ್ದವು.</p>
<p class="Text">ಅದೇ ಕಾಡಿನಲ್ಲಿ ಒಂದು ಮೊಲವೂ ವಾಸಿಸುತ್ತಿತ್ತು. ಮೊಲವು ಆ ನಾಲ್ಕು ಪ್ರಾಣಿಗಳ ಸ್ನೇಹವನ್ನು ನೋಡಿ ಯೋಚಿಸಿತು - ‘‘ಇವುಗಳ ಜೊತೆ ನಾನೂ ಸ್ನೇಹ ಬೆಳೆಸಿದರೆ ಒಳ್ಳೆಯದು. ಇಂತಹ ದೊಡ್ಡವರ ಮೈತ್ರಿಯುಂಟಾದರೆ ನಾಯಿಗಳು ನನಗೆ ತೊಂದರೆ ಕೊಡಲಾರವು.’’</p>
<p class="Text">ಮೊಲವು ಆ ನಾಲ್ಕು ಪ್ರಾಣಿಗಳ ಹತ್ತಿರ ಮತ್ತೆ ಮತ್ತೆ ಬರಲಾರಂಭಿಸಿತು. ಅದು ಅವುಗಳ ಮುಂದೆ ಕುಪ್ಪಳಿಸುವುದು, ನೆಗೆಯುವುದು ಮತ್ತು ಅವುಗಳ ಜೊತೆಯಲ್ಲಿಯೇ ಮೇಯುತ್ತಿತ್ತು. ನಿಧಾನವಾಗಿ ಆ ನಾಲ್ವರ ಜೊತೆಯಲ್ಲಿ ಅದಕ್ಕೆ ಸ್ನೇಹ ಬೆಳೆಯಿತು. ಈಗ ಮೊಲಕ್ಕೆ ಆನಂದವಾಯಿತು. ನಾಯಿಗಳ ಹೆದರಿಕೆ ದೂರವಾಯಿತೆಂದು ಅದು ಹಿಗ್ಗಿ ಹೋಯಿತು.</p>
<p class="Text">ಒಂದು ದಿನ ಒಂದು ನಾಯಿ ಆ ಕಾಡಿಗೆ ಬಂತು. ಮೊಲವನ್ನು ಕಂಡೊಡನೆಯೇ ಅದರ ಹಿಂದೆ ಓಡಿತು. ಮೊಲವು ಓಡಿ ಓಡಿ ಹಸುವಿನ ಹತ್ತಿರ ಬಂದು ಹೇಳಿತು ಗೋಮಾತೆಯೇ! ಈ ನಾಯಿ ತುಂಬಾ ದುಷ್ಟವಾಗಿದೆ. ಇದು ನನ್ನನ್ನು ಕೊಲ್ಲಲು ಬಂದಿದೆ. ಇದನ್ನು ನಿನ್ನ ಕೊಂಬಿನಿಂದ ತಿವಿ.’’</p>
<p class="Text">ಹಸು ಹೇಳಿತು - ‘ಅಯ್ಯೋ ಮೊಲವೇ! ನೀನು ಬಹಳ ಸಮಯ ಮೀರಿ ಬಂದೆ. ನಾನು ಮನೆಗೆ ಹೋಗುವ ಸಮಯವಾಯಿತು. ನನ್ನ ಕರುವು ಹಸಿವಿನಿಂದ ಬಳಲುತ್ತಿರಬಹುದು. ಅದು ನನ್ನನ್ನು ಮತ್ತೆ ಮತ್ತೆ ಕೂಗುತ್ತಿರಬಹುದು. ನಾನು ಬೇಗನೆ ಮನೆಗೆ ಹೋಗಬೇಕಾಗಿದೆ. ನೀನು ಕುದುರೆಯ ಹತ್ತಿರ ಹೋಗು.’’</p>
<p class="Text">ಮೊಲವು ಓಡುತ್ತಾ ಕುದುರೆಯ ಹತ್ತಿರ ಹೋಗಿ ಹೇಳಿತು - ‘‘ಅಯ್ಯಾ ಕುದುರೆಯೇ! ನಾನು ನಿನ್ನ ಸ್ನೇಹಿತ. ನಾವಿಬ್ಬರೂ ಜೊತೆಯಲ್ಲಿ ಮೇಯುತ್ತೇವೆ. ಈ ದಿನ ಈ ದುಷ್ಟನಾಯಿ ನನ್ನ ಹಿಂದೆ ಬಿದ್ದಿದೆ. ನೀನು ನನ್ನನ್ನು ನಿನ್ನ ಬೆನ್ನಿನ ಮೇಲೆ ಕೂರಿಸಿಕೊಂಡು ದೂರ ಕರೆದುಕೊಂಡು ಹೋಗು.’’</p>
<p class="Text">ಕುದುರೆಯು ಹೇಳಿತು - ‘‘ನಿನ್ನ ಮಾತೇನೋ ಸರಿ, ಆದರೆ ನನಗೆ ಕುಳಿತುಕೊಳ್ಳಲು ಬರುವುದಿಲ್ಲ. ನಾನು ನಿಂತೇ ನಿದ್ದೆ ಮಾಡುತ್ತೇನೆ. ನೀನು ನನ್ನ ಮೇಲೆ ಹೇಗೆ ಹತ್ತುವೆ? ಈ ದಿನಗಳಲ್ಲಿ ನನ್ನ ಶಕ್ತಿ ಕುಂದುತ್ತಿದೆ. ನಾನು ಜೋರಾಗಿ ಓಡಲಾರೆ ಮತ್ತು ಕಾಲಿನಿಂದ ಓದೆಯಲಾರೆ.’’</p>
<p class="Text">ಕುದುರೆಯಿಂದ ನಿರಾಸೆ ಹೊಂದಿ ಮೊಲವು ಕತ್ತೆಯ ಹತ್ತಿರ ಹೋಯಿತು. ಕತ್ತೆಗೆ ಅದು ಹೇಳಿತು - ‘‘ಮಿತ್ರ ಕತ್ತೆಯೇ! ನೀನು ಈ ದುಷ್ಟನಾಯಿಗೆ ಒಂದು ಒದೆ ಕೊಟ್ಟು ನನ್ನ ಪ್ರಾಣ ಉಳಿಸು.’’</p>
<p class="Text">ಕತ್ತೆ ಹೇಳಿತು - ‘‘ನಾನು ನಿತ್ಯವೂ ಹಸು ಮತ್ತು ಕುದುರೆಯ ಜೊತೆ ಮನೆಗೆ ಹಿಂದಿರುಗುತ್ತೇನೆ. ಅವೆರಡೂ ಹೊರಡುತ್ತಿದೆ. ನಾನು ಅವುಗಳ ಜೊತೆ ಹೋಗದೆ ಹಿಂದೆ ಉಳಿದರೆ ನನ್ನ ಯಜಮಾನ ಅಗಸನು ದೊಣ್ಣೆ ಹಿಡಿದು ಹೊಡೆಯಲು ಓಡಿಬರುತ್ತಾನೆ. ಹೊಡೆದು ಹೊಡೆದೂ ನನ್ನ ಮೂಳೆ ಮುರಿಯುತ್ತಾನೆ. ನಾನು ಈಗ ಇಲ್ಲಿ ನಿಲ್ಲಲಾರೆ.’’</p>
<p class="Text">ಕೊನೆಗೆ ಮೊಲವು ಕುರಿಯ ಹತ್ತಿರ ಹೋಯಿತು. ಕುರಿಯು ಅದನ್ನು ಕಂಡ ಕೂಡಲೇ ಹೇಳಿತು ‘ಮಿತ್ರ ಮೊಲವೇ! ಕೃಪೆಯಿಟ್ಟು ಈ ಕಡೆ ಬರಬೇಡ. ನಿನ್ನ ಹಿಂದೆ ನಾಯಿ ಓಡಿ ಬರುತ್ತಿದೆ. ಅದನ್ನು ಕಂಡರೆ ನನಗೆ ತುಂಬಾ ಹೆದರಿಕೆ. </p>
<p class="Image"><span><img alt="036.jpg" class="frame-2" src="image/036_fmt.jpeg"/></span> </p>
<p class="Text">ಎಲ್ಲ ಕಡೆಯಿಂದಲೂ ನಿರಾಸೆ ಹೊಂದಿ ಮೊಲವು ಅಲ್ಲಿಂದ ಓಡಿತು. ಓಡಿ ಓಡಿ ಒಂದು ಪೊದೆಯಲ್ಲಿ ಅವಿತಿಟ್ಟು ಕೊಂಡಿತು. ನಾಯಿಯು ಎಷ್ಟು ಹುಡುಕಿದರೂ ಅದಕ್ಕೆ ಮೊಲವು ಸಿಗಲಿಲ್ಲ. ನಾಯಿಯು ಹೋದ ಮೇಲೆ ಮೊಲವು ಪೊದೆಯಿಂದ ಹೊರಗೆ ಬಂದಿತು. ಅದು ನಾಲ್ಕು ಕಡೆಯೂ ನೋಡಿ ಸಂತೋಷದ ಉಸಿರು ಬಿಟ್ಟು ಹೇಳಿತು - ‘‘ಇನ್ನೊಬ್ಬರನ್ನು ನಂಬಿ ಮೋಸ ಹೋಗಬಾರದು.’’ </p>
<p class="ChapterEnd">‘‘ಉದ್ಧರೇದಾತ್ಮನಾತ್ಮಾನಂ’’</p>
<p class="ChapterEnd para-style-override-2">ಆಳನ್ನು ನಂಬಿದರೆ ಹಾಳು<span></span></p>


<p class="Page-Break"> </p>
<p class="Chapter-Heading" id="toc_marker-37">ಮಿಥ್ಯಾವರ್ಗದ ಪರಿಣಾಮ</p>
<p class="Text">ಸಮುದ್ರ ತೀರದ ಒಂದು ನಗರದಲ್ಲಿ ಒಬ್ಬ ಶ್ರೀಮಂತ ವೈಶ್ಯನ ಮಗನು ಒಂದು ಕಾಗೆಯನ್ನು ಸಾಕಿದ್ದನು. ಅವನು ಆ ಕಾಗೆಗೆ ತಾನು ಭೋಜನ ಮಾಡಿ ಉಳಿದ ಅನ್ನವನ್ನು ಯಾವಾಗಲೂ ಹಾಕುತ್ತಿದ್ದನು. ಅವನ ಎಂಜಲು ತಿನ್ನುವ ಆ ಕಾಗೆಯು ಸ್ವಾದಿಷ್ಟ ಹಾಗೂ ಪುಷ್ಟಿಕರ ಆಹಾರವನ್ನು ತಿಂದು ಚೆನ್ನಾಗಿ ದಪ್ಪವಾಗಿ ಬೆಳೆಯಿತು. ಇದರಿಂದ ಅದರ ಅಹಂಕಾರವೂ ಹೆಚ್ಚಾಯಿತು. ಅದು ತನಗಿಂತ ಶ್ರೇಷ್ಠ ಪಕ್ಷಿಗಳನ್ನೂ ಸಹ ತುಚ್ಛವಾಗಿ ಕಂಡು ಅಪಮಾನಿಸುತ್ತಿತ್ತು. </p>
<p class="Text">ಒಂದು ದಿನ ಸಮುದ್ರತೀರಕ್ಕೆ ಎಲ್ಲಿಂದಲೋ ಹಾರುತ್ತಾ ಕೆಲವು ಹಂಸಗಳು ಬಂದು ಇಳಿದವು. ವೈಶ್ಯ ಪುತ್ರನು ಆ ಹಂಸಗಳನ್ನು ಪ್ರಶಂಸಿಸುತ್ತಿರುವುದನ್ನು ಕಂಡು ಆ ಕಾಗೆಗೆ ಸಹಿಸಲಾಗಲಿಲ್ಲ. ಅದು ಹಂಸಗಳ ಹತ್ತಿರ ಹೋಗಿ ಅವುಗಳಲ್ಲಿ ಸರ್ವಶ್ರೇಷ್ಠವಾದ ಹಂಸವನ್ನು ಕುರಿತು ಹೇಳಿತು - ‘‘ನಾನು ಹಾರುವುದರಲ್ಲಿ ನಿನ್ನೊಡನೆ ಸ್ವರ್ಧಿಸುತ್ತೇನೆ.’’</p>
<p class="Text">ಹಂಸವು ಅದಕ್ಕೆ ತಿಳಿಯ ಹೇಳಿತು - ‘‘ಅಯ್ಯಾ! ನಾವಂತೂ ದೂರ ದೂರ ಹಾರುವವರು. ನಾವು ವಾಸ ಮಾಡುವ ಮಾನಸ ಸರೋವರ ಇಲ್ಲಿಂದ ಬಹಳ ದೂರದಲ್ಲಿದೆ. ನಮ್ಮೊಡನೆ ಸ್ಪರ್ಧಿಸಿದರೆ ನಿನಗಾಗುವ ಲಾಭವೇನು? ನೀನು ಹಂಸಗಳೊಂದಿಗೆ ಹೇಗೆ ಹಾರುತ್ತೀಯೆ?</p>
<p class="Text">ಕಾಗೆಯು ಗರ್ವದಿಂದ ಹೇಳಿತು - ‘ನಾನು ಹಾರುವ ನೂರು ಗತಿಗಳನ್ನು ಬಲ್ಲೆ. ಪ್ರತಿ ಗತಿಗಳಲ್ಲೂ ನೂರು ಯೋಜನಗಳವರೆಗೂ ಹಾರಬಲ್ಲೆನು. ಅನೇಕ ಗತಿಗಳ ಹೆಸರನ್ನು ಎಣಿಸಿ ಆ ವ್ಯರ್ಥಾಲಾಪ ಮಾಡುವ ಕಾಗೆಯು ಮತ್ತೆ ಹೇಳಿತು - ‘ಹೇಳು, ಈ ಗತಿಗಳಲ್ಲಿ ನೀನು ಯಾವ ಗತಿಯಲ್ಲಿ ಹಾರಲು ಇಷ್ಟ ಪಡುವೆ?’</p>
<p class="Text">ಆಗ ಸರ್ವಶ್ರೇಷ್ಠ ಹಂಸವು ಹೇಳಿತು. ಕಾಗೆಯೇ! ನೀನಂತೂ ಬಹಳ ನಿಪುಣನು. ಆದರೆ ನಾನು ಒಂದು ಗತಿಯನ್ನು ಮಾತ್ರ ತಿಳಿದಿದ್ದೇನೆ. ಅದನ್ನು ಎಲ್ಲ ಪಕ್ಷಿಗಳೂ ತಿಳಿದಿವೆ. ನಾನು ಅದೇ ಗತಿಯಲ್ಲಿ ಹಾರುತ್ತೇನೆ.</p>
<p class="Text">ಗರ್ವಿತ ಕಾಗೆಯ ಅಹಂಕಾರ ಇನ್ನೂ ಹೆಚ್ಚಾಯಿತು. ಅದು ಹೇಳಿತು - ‘‘ನಿನಗೆ ಯಾವ ಗತಿ ಗೊತ್ತೋ ಅದೇ ಗತಿಯಲ್ಲಿ ಹಾರು.’’</p>
<p class="Image"><span><img alt="037.jpg" class="frame-2" src="image/037_fmt.jpeg"/></span> </p>
<p class="Text">ಆ ಸಮಯದಲ್ಲಿ ಕೆಲವು ಪಕ್ಷಿಗಳು ಮತ್ತೆ ಅಲ್ಲಿಗೆ ಬಂದಿದ್ದವು. ಅವುಗಳ ಎದುರಿಗೇ ಹಂಸವೂ ಕಾಗೆಯೂ ಸಮುದ್ರದ ಕಡೆಗೆ ಹಾರಿದವು. ಸಮುದ್ರದ ಮೇಲೆ ಆ ಕಾಗೆಯು ನಾನಾ ಪ್ರಕಾರದ ಕೌಶಲವನ್ನು ತೋರಿಸುತ್ತಾ ಆಕಾಶದಲ್ಲಿ ತನ್ನ ಸ್ವಭಾವಿಕ ಮಂದಗತಿಯಿಂದ ಹಾರುತ್ತಿತ್ತು. ಇದನ್ನು ನೋಡಿ ಉಳಿದ ಕಾಗೆಗಳು ಸಂತೋಷ ವ್ಯಕ್ತ ಪಡಿಸಿದವು.</p>
<p class="Text">ಸ್ವಲ್ಪ ಹೊತ್ತಿನ ಮೇಲೆ ಕಾಗೆಯ ರೆಕ್ಕೆಗಳು ಆಯಾಸಗೊಂಡವು. ಅದು ವಿಶ್ರಾಂತಿಗಾಗಿ ಆ ಕಡೆ - ಈ ಕಡೆ ವೃಕ್ಷ ವಿರುವ ದ್ವೀಪಗಳನ್ನು ಹುಡುಕಲು ಶುರು ಮಾಡಿತು. ಆದರೆ ಅದಕ್ಕೆ ಆ ಅನಂತ ಸಾಗರವಲ್ಲದೆ ಇನ್ನೇನೂ ಕಂಡು ಬರಲಿಲ್ಲ. ಇಷ್ಟರಲ್ಲಿ ಹಂಸವು ಹಾರುತ್ತಾ ಕಾಗೆಗಿಂತ ಮುಂದಕ್ಕೆ ಹೋಯಿತು. ಕಾಗೆಯ ಗತಿಯು ಮಂದವಾಯಿತು. ಅದು ಬಹಳ ಆಯಾಸ ಹೊಂದಿ ಎತ್ತರದ ತರಂಗಗಳಿಂದ ಕೂಡಿದ ಭಯಂಕರ ಜಲಚರಗಳಿಂದ ತುಂಬಿದ ಸಮುದ್ರದ ಅಲೆಗಳ ಹತ್ತಿರ ಬೀಳುವ ಸ್ಥಿತಿಗೆ ಮುಟ್ಟಿತು.</p>
<p class="Text">ಕಾಗೆಯು ತುಂಬಾ ಹಿಂದೆ ಬಿದ್ದಿರುವುದನ್ನು ಹಂಸವು ನೋಡಿತು. ಅದು ಕಾಗೆಯ ಹತ್ತಿರ ಬಂದು ಕೇಳಿತು - ಕಾಗೆಯೇ! ನಿನ್ನ ಕೊಕ್ಕು ಮತ್ತು ರೆಕ್ಕೆಗಳು ಮತ್ತೆ ಮತ್ತೆ ನೀರಿನಲ್ಲಿ ಮುಳುಗುತ್ತಿವೆ. ಇದು ನಿನ್ನ ಯಾವಗತಿ, ಹೇಳು?’’</p>
<p class="Text">ಹಂಸದ ವ್ಯಂಗ್ಯ ತುಂಬಿದ ಮಾತುಗಳನ್ನು ಕೇಳಿ ಕಾಗೆಯು ಬಹಳ ದೈನ್ಯತೆಯಿಂದ ಹೇಳಿತು - ‘‘ಹಂಸವೇ! ನಾವು ಕಾಗೆಗಳು, ಕೇವಲ ಕಾಂವ್ ಕಾಂವ್ ಎಂದು ಕೂಗಲು ಮಾತ್ರ ಗೊತ್ತು ನಮಗೆ. ದೂರದವರೆಗೆ ನಾವು ಹಾರಲು ಹೇಗೆ ಸಾಧ್ಯ? ನನಗೆ ನನ್ನ ಮುರ್ಖತನದ ಶಿಕ್ಷೆ ಸಿಕ್ಕಿತು. ಕೃಪೆಯಿಟ್ಟು ನನ್ನ ಪ್ರಾಣವನ್ನು ಉಳಿಸು.’’</p>
<p class="Text">ನೀರಿನಿಂದ ನೆನೆದ, ಮೂರ್ಛೆ ಹೋದ, ಅರ್ಧ ಸತ್ತಂತಿದ್ದ ಕಾಗೆಯ ಮೇಲೆ ಹಂಸಕ್ಕೂ ದಯೆಯುಂಟಾಯಿತು. ಅದನ್ನು ಕಾಲಿನಿಂದ ಎತ್ತಿ ತನ್ನ ಬೆನ್ನ ಮೇಲೆ ಕೂರಿಸಿ ಹೊತ್ತುಕೊಂಡು ತಾವು ಎಲ್ಲಿಂದ ಹೊರಟಿದ್ದೆವೋ ಅಲ್ಲಿಗೆ ಬಂದಿತು. ಹಂಸವು ಕಾಗೆಯನ್ನು ಅದರ ಜಾಗಕ್ಕೆ ತಂದು ಬಿಟ್ಟಿತು.</p>
<p class="ChapterEnd">ಎಂದಿಗೂ ಒಣ ಜಂಬ ಪಡಬಾರದು.</p>


<p class="Page-Break"> </p>
<p class="First-End-Page-text" id="toc_marker-38" xml:lang="en-GB">ಕೊನೆಯ ಪುಟ</p>

