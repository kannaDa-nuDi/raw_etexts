
<p class="First-End-Page-text para-style-override-1" id="toc_marker-1" xml:lang="en-GB"><span class="char-style-override-1">ಮೊದಲ ಪುಟ</span></p>
<p class="Titel-Page---Shri-Hari">॥ಶ್ರೀಹರಿಃ॥</p>
<p class="Title-Page---Book-Name">ಮಹಾತ್ಮಾ ವಿದುರ</p>
<p class="Title-Page---Hindi-Name">महात्मा विदुर - कन्नड़</p>
<p class="Title-Page---Tavmewa-Mata" xml:lang="kn-IN"> </p>
<p class="Title-Page---Tavmewa-Mata" xml:lang="kn-IN">ತ್ವಮೇವ ಮಾತಾ ಚ ಪಿತಾ ತ್ವಮೇವ</p>
<p class="Title-Page---Tavmewa-Mata" xml:lang="kn-IN">ತ್ವಮೇವ ಬಂಧುಶ್ಚ ಸಖಾ ತ್ವಮೇವ ।</p>
<p class="Title-Page---Tavmewa-Mata" xml:lang="kn-IN">ತ್ವಮೇವ ವಿದ್ಯಾ ದ್ರವಿಣಂ ತ್ವಮೇವ</p>
<p class="Title-Page---Tavmewa-Mata" xml:lang="kn-IN">ತ್ವಮೇವ ಸರ್ವಂ ಮಮ ದೇವದೇವ ॥</p>
<p class="Title-Page---Tavmewa-Mata" xml:lang="kn-IN"> </p>
<p class="Title-Page---Tikkakar" xml:lang="kn-IN">ಶ್ರೀ ಶಾಂತನುವಿಹಾರೀ ದ್ವಿವೇದೀ</p>
<p class="Title-Page---Gita-Seva-Trust para-style-override-2">ಗೀತಾ ಸೇವಾ ಟ್ರಸ್ಟ್<span class="char-style-override-2" xml:lang="kn-IN"></span></p>


<p class="Page-Break">॥ಶ್ರೀ ಹರಿಃ॥</p>
<p class="Chapter-Heading" id="toc_marker-2">ನಿವೇದನೆ</p>
<p class="Text">ಧರ್ಮಾವತಾರ ವಿದುರನ ಇಡೀ ಜೀವನವು ಲೋಕ ಕಲ್ಯಾಣದ ಸಾಧನೆಯಲ್ಲಿಯೇ ಕಳೆಯಿತು. ಅವನ ಸದಾಚಾರ ಮತ್ತು ಭಗವತ್ ಪ್ರೇಮವು ಸ್ತುತ್ಯವಾಗಿದೆ. ಇವನು ಪಾಂಡವರ ನಿಜವಾದ ಹಿತೈಷಿ ಹಾಗೂ ಸ್ನೇಹಿತರಾಗಿದ್ದನು. ಅವನು ಸ್ಪಷ್ಟವಾದಿಯೂ, ನೀತಿ-ನಿಪುಣನಾಗಿದ್ದನು. ಮಹಾಭಾರತ ಹಾಗೂ ಶ್ರೀಮದ್ಭಾಗವತದ ಆಧಾರದಿಂದ ಸ್ವಾಮಿ  ಶ್ರೀಅಖಂಡಾನಂದ ಸರಸ್ವತಿ ಇವರು ವಿದುರನ ಚರಿತ್ರೆಯನ್ನು ಸರಳ, ಸುಂದರ ಹಾಗೂ ಓಜಸ್ವೀ (ಹಿಂದಿ) ಭಾಷೆಯಲ್ಲಿ ವರ್ಣಿಸಿರುವರು, ಈ ಪುಸ್ತಕದಲ್ಲಿ ವಿದುರನ ಜೀವನದ ಪ್ರಮುಖ ಘಟನೆಗಳ ಉಲ್ಲೇಖ ಇದ್ದೇ ಇದೆ. ಅದಕ್ಕಿಂತಲೂ ವಿದ್ವಾನ್ ಲೇಖಕರು ವಿದುರನ ಧರ್ಮನೀತಿಯನ್ನು ತುಂಬಾ ಚೆನ್ನಾಗಿ ಸಂಗ್ರಹ ಮಾಡಿರುವುದು ಎಲ್ಲಕ್ಕಿಂತ ಸುಂದರವಾದ ಮಾತಾಗಿದೆ.</p>
<p class="Text">ಈ ಪುಸ್ತಕವು ಎಲ್ಲ ಭಾವುಕ ಜಿಜ್ಞಾಸು ಓದುಗರಿಗೆ ತುಂಬಾ ಉಪಯೋಗಿಯಾಗಿದೆ. ಪ್ರತಿಯೊಬ್ಬರೂ ಇದನ್ನು ಓದಿ. ಬೆರೆಯವರಿಗೂ ಓದುವಂತೆ ಪ್ರೊತ್ಸಾಹಿಸಬೇಕಾಗಿ ವಿನಂತಿಸುತ್ತೇವೆ.</p>
<p class="TXT-Right para-style-override-3">ವಿನೀತ</p>
<p class="TXT-Right para-style-override-2"><span class="char-style-override-3">ಹನುಮಾನ್ </span><span class="char-style-override-3">ಪ್ರಸಾದ ಪೊದ್ದಾರ್</span><span class="char-style-override-4"></span></p>


<p class="Page-Break">॥ ಶ್ರೀಹರಿ: ॥</p>
<p class="Chapter-Heading" id="toc_marker-3">ಮಹಾತ್ಮಾ ವಿದುರ</p>
<p class="Sub-Heading" id="toc_marker-3-1">(1)</p>
<p class="Text">ಧರ್ಮದ ಗತಿಯು ತುಂಬಾ ಗಹನವಾಗಿದೆ. ಯಾವ ಕರ್ಮವು ಧರ್ಮವಾಗಿದೆ ಮತ್ತು ಯಾವ ಕರ್ಮವು ಅಧರ್ಮವಾಗಿದೆ ಇದರ ನಿರ್ಣಯವು ಸಾಮಾನ್ಯ ಬುದ್ಧಿಯು ಮಾಡಲಾರದು. ಧರ್ಮ ಮತ್ತು ಅಧರ್ಮದ ತತ್ತ್ವವಾದರೋ ಸ್ವಯಂ ಭಗವಂತನೇ ಬಲ್ಲನು. ಭಗವಂತನ ಆ ರೂಪವು ಯಾವುದರ ಮೂಲಕ ಪ್ರಾಣಿಗಳ ಹೃದಯದಲ್ಲಿ ಸ್ಥಿತವಾಗಿ, ಜಗತ್ತನ್ನು ಪ್ರಾಣಿಗಳನ್ನು ಧಾರಣೆ ಮಾಡುತ್ತದೋ ಅದನ್ನು ಧರ್ಮವೆಂದು ಹೇಳಲಾಗಿದೆ. ಧರ್ಮದ ಆಧಾರದ ಮೇಲೆಯೇ ಎಲ್ಲರ ಸ್ಥಿತಿಯಾಗಿದೆ, ಧರ್ಮದಲ್ಲಿಯೇ ಎಲ್ಲವೂ ಪ್ರತಿಷ್ಠಿತವಾಗಿದೆ, ಅದಕ್ಕಾಗಿ ಧರ್ಮವನ್ನು ಪರಮ ತತ್ತ್ವವೆಂದು ಹೇಳುತ್ತಾರೆ. </p>
<p class="Shlok">ಧರ್ಮೇ ಸರ್ವಂ ಪ್ರತಿಷ್ಠಿಯಮ್  । ತಸ್ಮಾದ್ಧರ್ಮಂ ಪರಮಂ ವದಂತಿ - ಶ್ರುತಿ</p>
<p class="Text">ಭಾವಭೇದದಿಂದ ಆಧಾತ್ಮಿಕ, ಆಧಿದೈವಿಕ ಮತ್ತು ಆಧಿಭೌತಿಕ ಎಂದು ಧರ್ಮದ ಮೂರು ರೂಪಗಳಾಗುತ್ತವೆ. ಧರ್ಮದ ಆಧ್ಯಾತ್ಮಿಕ ರೂಪವು ಸ್ವತಃ ಭಗವಂತನೇ ಆಗಿದ್ದಾನೆ. ತನ್ನ ಲೋಕದಲ್ಲಿದ್ದು ಪುಣ್ಯಾತ್ಮರ ಮತ್ತು ಪಾಪಾತ್ಮರ ಕರ್ಮ ಫಲದ ವ್ಯವಸ್ಥೆ ಮಾಡುವ ಆ ಯಮಧರ್ಮನೇ ಆಧಿದೈವರೂಪವಾಗಿದ್ದಾನೆ. ಅವನನ್ನೆ ನಾವು ವ್ಯಾವಹಾರಿಕ ಧರ್ಮದ ಅಧಿಷ್ಠಾತೃ ದೇವತೆ ಎಂದು ಹೇಳಬಹುದು. ಶಾಸ್ತ್ರಗಳ ಮತ್ತು ಶಾಸ್ತ್ರ ತತ್ತ್ವದರ್ಶೀ ಋಷಿಗಳ ಮೂಲಕ ನಿರ್ದೇಶಿಸಲ್ಪಟ್ಟ ಧರ್ಮದ ಆಧಿಭೌತಿಕ ರೂಪವೇ ಸಾಮಾಜಿಕ ವ್ಯವಸ್ಥೆಯಾಗಿದೆ. ಅದು ದೇಶ, ಕಾಲ, ಪಾತ್ರ, ಶಕ್ತಿ, ವಯಸ್ಸು ಮೊದಲಾದ ಭೇದಗಳಿಂದ ಬೇರೆ-ಬೇರೆ ಪ್ರಕಾರವಾಗಿರುತ್ತದೆ. ಈ ವ್ಯವಸ್ಥೆಯನ್ನು ಭಂಗಗೊಳಿಸುವವರಿಗೆ ಶಿಕ್ಷೆಕೊಡುವವನೇ ಧರ್ಮದೇವತೆ. ಧರ್ಮ ದೇವತೆಯ ಹೆಸರೇ ಯಮಧರ್ಮವಾಗಿದೆ. ಅವರು ಎಷ್ಟು ಎಚ್ಚರವಾಗಿರಬೇಕೆಂದರೆ ಸ್ವಲ್ಪವಾದರೂ ಕೊರತೆ ಉಂಟಾದರೆ ಅವರಿಗೆ ಯಾವಪ್ರಕಾರ ಶಿಕ್ಷೆ ಅನುಭವಿಸಬೇಕಾಗುತ್ತದೆ ಎಂಬುದನ್ನು ಹೆಚ್ಚಿನ ಜನರು ತಿಳಿಯಲಾರರು.</p>
<p class="Text"> ಪೃಥ್ವಿಯ ನೈಋತ್ಯ ಮೂಲೆಯಲ್ಲಿ ಧರ್ಮರಾಜನ ಸಂಯಮಿನಿಪುರವಿದೆ. ಅದರಲ್ಲಿ ಅನೇಕ ಯೋಜನೆಗಳ ತುಂಬಾ ಸುಂದರ-ಸುಂದರ ಅರಮನೆಗಳಿವೆ. ಅದರಲ್ಲಿ ಯಮಧರ್ಮರಾಜನು ತನ್ನ ಮಂತ್ರಿಗಳು ಮತ್ತು ಧಾರ್ಮಿಕ ಸದಸ್ಯರಿಂದೊಡಗೂಡಿ ವಾಸಮಾಡುತ್ತಾನೆ. ಅವನ ಸಭಾಸದರಲ್ಲಿ ಋಷಿ, ಮಹರ್ಷಿ, ದೇವತೆಗಳು ಎಲ್ಲ ಪ್ರಕಾರದ ಜನರಿದ್ದಾರೆ. ಮನುಷ್ಯರ ಪಾಪ-ಪುಣ್ಯಗಳಲೆಕ್ಕವಿಡುವವನು ಚಿತ್ರಗುಪ್ತನಿದ್ದಾನೆ. ಕಾಲ, ದಿಕ್ಕು, ಆಕಾಶ, ವಾಯು, ಅಗ್ನಿ, ಸೂರ್ಯ ಮೊದಲಾದ ಅನೇಕರು ಅವನ ದೂತರಿದ್ದಾರೆ. ಮನುಷ್ಯರಿಂದ ಏಕಾಂತದಲ್ಲಿಯೂ ಆಗುವ ಕರ್ಮಗಳನ್ನು ಕೂಡ ಅವರು ನೋಡುತ್ತಾರೆ ಮತ್ತು ಕೂಡಲೇ ಅವರ ಬಳಿಗೆ ಸಮಾಚಾರ ತಲುಪಿಸುತ್ತಾರೆ. ಅವರ ಸಭೆಗೆ ನಾಲ್ಕು ಬಾಗಿಲುಗಳಿವೆ. ಅವುಗಳಲ್ಲಿ ಮೂರರ ಮೂಲಕ ಪುಣ್ಯಾತ್ಮ ಜನರು ಪ್ರವೇಶಿಸುತ್ತಾರೆ ಮತ್ತು ದಕ್ಷಿಣದ ಬಾಗಿಲಿನಿಂದ ಪಾಪೀ ಜನರು ಬರುತ್ತಾರೆ. ಆ ಮಾರ್ಗದಿಂದ ಬರಲು ಪಾಪಿಗಳಿಗೆ ಮಹಾನ್ ಕಷ್ಟವಾಗುತ್ತದೆ ಮತ್ತು ವೈತರಣಿಯನ್ನೂ ದಾಟಬೇಕಾಗುತ್ತದೆ. ಆ ಮಾರ್ಗದಿಂದ ತರುವ ದೂತರೂ ತುಂಬಾ ಭಯಂಕರರಾಗಿದ್ದಾರೆ ಮತ್ತು ಕುಂಭೀಪಾಕ, ರೌರವ, ಅಸಿಪತ್ರವನ ಮೊದಲಾದ ನರಕಗಳೂ ಅದೇ ದಿಕ್ಕಿನಲ್ಲಿವೆ. ಆ ಮಾರ್ಗದಿಂದ ಬರುವವರಿಗೆ ಧರ್ಮರಾಜನ ಸ್ವರೂಪವೂ ತುಂಬಾ ಭಯಂಕರವಾಗಿ ಕಾಣುವುದೇ ಆ ಮಾರ್ಗದ ವಿಶೇಷತೆ ಆಗಿದೆ. ಅವರಾದರೋ ತುಂಬಾ ಸೌಮ್ಯರೇ ಆಗಿದ್ದಾರೆ.</p>
<p class="Text">ಈ ಧರ್ಮರಾಜನೂ ಭಗವಂತನ ರೂಪವೇ ಆಗಿದ್ದಾನೆ. ಭಾಗವತ ಧರ್ಮವನ್ನು ತಿಳಿದ ಹನ್ನೆರಡು ಮಂದಿಯಲ್ಲಿ ಅವರು ಪ್ರಮುಖರಾಗಿದ್ದಾರೆ, ಅರ್ಥಾತ್-ಅವರು ಭಗವಂತನ ತುಂಬಾ ದೊಡ್ಡ ಭಕ್ತರಾಗಿದ್ದು ಅವನ ರಹಸ್ಯವನ್ನು ತಿಳಿದ ಶ್ರೇಷ್ಠ ಜ್ಞಾನಿಗಳಾಗಿದ್ದಾರೆ. ಅವರು ತಮ್ಮ ದೂತರಿಗೆ ಭಾಗವತ ಧರ್ಮದ ರಹಸ್ಯವನ್ನು ತಿಳಿಸಿದ್ದರು ಮತ್ತು ಪದೇ-ಪದೇ ಯಾರನ್ನು ಯಾವ ಮಾರ್ಗದಿಂದ ತರಬೇಕು ಮತ್ತು ಯಾರೊಂದಿಗೆ ಹೇಗೆ ವ್ಯವಹರಿಸಬೇಕೆಂಬುದನ್ನು ತಿಳಿಸುತ್ತಾನೆ. ಅವರು ಕರ್ಮ, ಮನ, ವಾಣಿಯಿಂದ ಭಗವಂತನ ಭಕ್ತರಾಗಿದ್ದಾರೆ ಹಾಗೂ ತನ್ನ ದೂತರಿಗೂ ಈ ಮಾತಿನ  ಶಿಕ್ಷಣ ಕೊಡುತ್ತಾರೆ. ಅವರು ಒಂದುಬಾರಿ ಹೇಳಿದ್ದರು-</p>
<p class="Shlok">ಜಿಹ್ವಾ ನ ವಕ್ತಿ  ಭಗವದ್ ಗುಣನಾಮಧೇಯಂ </p>
<p class="Shlok">ಚೇತಶ್ಚ ನ ಸ್ಮರತಿ ತಚ್ಚರಣಾರವಿಂದಮ್  ।</p>
<p class="Shlok">ಕೃಷ್ಣಾಯ ನೋ ನಮತಿ ಯಚ್ಛಿರ ಏಕದಾಪಿ</p>
<p class="Shlok">ತಾನಾನಯಧ್ವಮಸತೋಽಕೃತವಿಷ್ಣುಕೃತ್ಯಾನ್ ॥</p>
<p class="Text">ನನ್ನ ಭಯಂಕರ ದೂತರೇ ! ಯಾರ ನಾಲಿಗೆ ಭಗವಂತನ ಪವಿತ್ರ ಗುಣ, ಲೀಲೆ ಮತ್ತು ನಾಮಗಳನ್ನು ಹಾಡುವುದಿಲ್ಲವೋ, ಯಾರ ಚಿತ್ತವು ಭಗವಂತನ ಚರಣಕಮಲಗಳ ಸ್ಮರಣೆ ಮಾಡುವುದಿಲ್ಲವೋ, ಯಾರ ತಲೆ ಭಗವಂತನ ಮತ್ತು <br/>ಅವನ ಭಕ್ತರ ಮುಂದೆ ಒಮ್ಮೆಯೂ ಬಾಗುವುದಿಲ್ಲವೋ, ಯಾರು ತಮ್ಮ ಕರ್ತವ್ಯಪಾಲನೆಯ ಮೂಲಕ ಅವನ ಆರಾಧನೆ ಮಾಡಲ್ಲಿಲ್ಲವೋ ಮತ್ತು ಯಾರು ಅವನ ಸತ್ ಸ್ವರೂಪದಿಂದ ವಿಮುಖರಾಗಿದ್ದಾರೋ ಅವರನ್ನೇ ನೀವು ಭಯಂಕರ ದಾರಿಯಿಂದ ಕರಕೊಂಡು ಬನ್ನಿರಿ. ಧರ್ಮರಾಜರು ಕೇವಲ ಅಲ್ಲಿ ಹೋದ ಮೇಲೆಯೇ ಪಾಪ-ಪುಣ್ಯದ ಲವನ್ನು ಕೊಡುತ್ತಾರೆಂದಲ್ಲ;  ಇದೇ ಲೋಕದಲ್ಲಿ ಇದೇ ಜೀವನದಲ್ಲಿ ಇಲ್ಲಿಯ ಜನರನ್ನು ನಿಮಿತ್ತವಾಗಿಸಿಯೂ ಅವರ ಫಲವನ್ನು ಕೊಡಿಸುತ್ತಿರುತ್ತಾರೆ.</p>
<p class="Text">ಹಿಂದಿನ ಕಾಲದಲ್ಲಿ ಮಾಂಡವ್ಯರೆಂಬ ಓರ್ವ ದೊಡ್ಡ ತಪಸ್ವೀ ಋಷಿಗಳು ಇದ್ದರು. ಅವರು ದೊಡ್ಡ ಧರ್ಮಜ್ಞರೂ, ಪ್ರಭಾವಶಾಲಿಗಳು ಮತ್ತು ಮೌನಿಗಳಾಗಿದ್ದರು. ಅವರು ತಮ್ಮ ಕೈಗಳನ್ನು ಮೇಲಕ್ಕೆತ್ತಿಕೊಂಡು ತಪಸ್ಸಿನಲ್ಲಿ ತೊಡಗಿದ್ದರು. ಒಂದು ದಿನ ಕೆಲವು ಕಳ್ಳರು ಧನವನ್ನು ದೋಚಿ ಋಷಿ ಮಾಂಡವ್ಯರ ಆಶ್ರಮದ ಸನಿಹದಲ್ಲೇ ಹೋಗುತ್ತಿದ್ದರು. ಅದೇ ಸಮಯದಲ್ಲಿ ರಾಜ್ಯದ ಸಿಪಾಯಿಗಳು ಅವರನ್ನು ಬೆನ್ನಟ್ಟುತ್ತಿದ್ದರು. ಇದನ್ನು ತಿಳಿದ ಕಳ್ಳರು ಋಷಿಯ ಆಶ್ರಮದ ಬಳಿಯಲ್ಲೇ ಧನವನ್ನು ಎಸೆದು ಓಡಿಹೋದರು. ಸಿಪಾಯಿಗಳು ಬಂದು ಋಷಿಗಳಲ್ಲಿ ಕೇಳಿದರು- ಸ್ವಾಮೀ! ಆ ಕಳ್ಳರು ಎತ್ತಹೋದರು? ಆದರೆ ತನ್ನ ಮೌನವ್ರತದ ಕಾರಣ ಋಷಿಗಳು ಯಾವ ಉತ್ತರವನ್ನು ಕೊಡಲಿಲ್ಲ. ಸಿಪಾಯಿಗಳು ಆಶ್ರಮದ ಸುತ್ತ-ಮುತ್ತ ಹುಡುಕಿ ಕಳ್ಳರನ್ನು ಹಿಡಿದರು. ಧನವೂ ಅಲ್ಲೇ ದೊರಕಿತು. ಅವರಿಗೆ ಇವರು ತಿಳಿದು-ತಿಳಿದು ನಾವು ಕೇಳಿದಾಗಲೂ ಉತ್ತರ ಕೊಡಲಿಲ್ಲ, ಇವರು ತಪಸ್ವಿಯಲ್ಲ, ಯಾರೋ ಕಳ್ಳರೇ ಆಗಿದ್ದಾರೆಂದು ಸಂದೇಹ ಉಂಟಾಯಿತು. ಅದಕ್ಕಾಗಿ ಅವರನ್ನು ಹಿಡಿದುಕೊಂಡು ಹೋದರು. ಅವರು ಮಾಂಡವ್ಯರನ್ನು ಕಳ್ಳರ ಜೊತೆಯಲ್ಲೇ ರಾಜರಮುಂದೆ ತಂದು ನಿಲ್ಲಿಸಿದರು.</p>
<p class="Text">ರಾಜನೂ ಕೂಡ ಅವರು ಮಾತನಾಡದೇ ಇರುವುದರಿಂದ ಕಳ್ಳರೆಂದೇ ತಿಳಿದು ಕಳ್ಳರ ಜೊತೆಗೆ ಶೂಲಕ್ಕೆ ಹಾಕಿ ಎಂದು ಆಜ್ಞೆಕೊಟ್ಟನು. ಋಷಿ ಮಾಂಡವ್ಯರನ್ನು ಶೂಲಕ್ಕೆ ಏರಿಸಲಾಯಿತು. ಆದರೆ ಶೂಲವು ಅವರ ಶರೀರವನ್ನು ಛೇದಿಸಲಿಲ್ಲ. ಅವರು ಅನೇಕ ದಿನಗಳವರೆಗೆ ಶೂಲದಲ್ಲಿ ಕುಳಿತು ತಪಸ್ಸು ಮಾಡುತ್ತಿದ್ದರು. ಬೇರೆ ಋಷಿಗಳಿಗೆ ಈ ಸಮಾಚಾರ ತಿಳಿದಾಗ ಅವರು ಪಕ್ಷಿಗಳ ರೂಪದಿಂದ ಮಾಂಡವ್ಯರ ಬಳಿಗೆ ಬಂದು ಕೇಳತೊಡಗಿದರು- ನಿಮಗೆ ಯಾವ ಪಾಪದ ಫಲದಿಂದ ಈ ಶಿಕ್ಷೆ ದೊರೆಯಿತು? ಮಾಂಡವ್ಯರೂ ಯೋಚಿಸಿದರು- ನನಗೆ ಯಾವ ಪಾಪದ ಫಲ ಸಿಕ್ಕಿರಬಹುದು? ಸ್ವಲ್ಟ ದಿನಗಳಲ್ಲೇ ರಾಜರಿಗೆ ತಿಳಿಯಿತು ಶೂಲಕ್ಕೇರಿಸಿದರೂ ಓರ್ವ ಕಳ್ಳನು ಸಾಯಲಿಲ್ಲ. ಅವನು ಇನ್ನು ಜೀವಂತನಾಗಿದ್ದಾನೆಂದು. ಅವರಾದರೋ ಯಾರಾದರೂ ಋಷಿಗಳಾಗಿರಲಿಕ್ಕಿಲ್ಲವಲ್ಲ ಎಂದು ಅನುಮಾನ ಬಂತು. ರಾಜನು ಹೋಗಿ ತುಂಬಾ ಪ್ರಾರ್ಥಿಸಿ ಅವರನ್ನು ಶೂಲದಿಂದ ಇಳಿಸಿದರು. ಆದರೆ ಶೂಲದ ಸಣ್ಣದಾದ ತುದಿ ಅವರ ಶರೀರದಲ್ಲಿ ತಗುಲಿಕೊಂಡೇ ಇತ್ತು, ಅದು ಬಿಟ್ಟು ಹೋಗಲಿಲ್ಲ. ಇದರಿಂದ ಅವರ ಹೆಸರು ಅಣಿಮಾಂಡವ್ಯರೆಂದಾಯಿತು.</p>
<p class="Text">ಮಾಂಡವ್ಯರು ಒಂದು ದಿನ ಧರ್ಮರಾಜನ ಸಭೆಯಲ್ಲಿ ಉಪಸ್ಥಿತರಾಗಿದ್ದರು. ಅವರು ಕೇಳಿದರು - ನಾನು ಯಾವ ಪಾಪಮಾಡಿದ್ದೆ? ಯಾವುದರ ಫಲಸ್ವರೂಪವಾಗಿ ನನಗೆ ಶೂಲಕ್ಕೇರಬೇಕಾಯಿತು? ಧರ್ಮರಾಜಾ! ನೀನು ಇದರ ಸರಿಯಾದ ಉತ್ತರ ಕೊಡದಿದ್ದರೆ ನಿನಗೆ ಈ ಕರ್ಮದ ಫಲವನ್ನು ಭೋಗಿಸಬೇಕಾಗುವುದು. ಧರ್ಮರಾಜನು ಹೇಳಿದನು- ತಪೋಧನರೇ! ನೀವು ಸಣ್ಣವರಾಗಿದ್ದಾಗ ಒಂದು ತೆಳುವಾದ ಕಡ್ಡಿಯಲ್ಲಿ ಅನೇಕ ಚಿಟ್ಟೆಗಳನ್ನು ಚುಚ್ಚಿಸಾಯಿಸಿದ್ದಿರಿ. ಆ ಪಾಪದ ಫಲವು ನಿಮಗೆ ಭೋಗಿಸಬೇಕಾಗಿ ಬಂತು. ಪಾಪವು ಸಣ್ಣದಾಗಿದ್ದರೂ ಸಣ್ಣದಾಗುವುದಿಲ್ಲ, ಪಾಪದ ಫಲವು ಯಾವಾಗಲೂ ದೊಡ್ಡದಾಗಿಯೇ ಇರುತ್ತದೆ. ಮಾಂಡವ್ಯರು ಹೇಳಿದರು -  ಧರ್ಮರಾಜಾ! ಆಗ ನಾನು ತುಂಬಾ ಚಿಕ್ಕವನಾಗಿದ್ದೆ, ಪಾಪ - ಪುಣ್ಯದ ಯಾವ ಜ್ಞಾನವೂ ಇರಲಿಲ್ಲ. ಆ ಚಿಕ್ಕದಾದ ಪಾಪದ ಫಲ ಇಷ್ಟು ದೊಡ್ಡದಾಗಿ ಬ್ರಾಹ್ಮಣ ಶೂಲಕ್ಕೇರಬೇಕೆ? ಇದು ಎಂದಿಗೂ ಉಚಿತವಾಗಲಾರದು. ಅದಕ್ಕಾಗಿ ನಾನು ನಿನಗೆ ಶಾಪಕೊಡುತ್ತೇನೆ-ನೀನು ಮರ್ತ್ಯಲೋಕದಲ್ಲಿ ನೂರು ವರ್ಷಗಳವರೆಗೆ ಶೂದ್ರನಾಗಿರು. ಧರ್ಮರಾಜರು ಸಂತೋಷದಿಂದ ಋಷಿಯ ಶಾಪವನ್ನು ಸ್ವೀಕರಿಸಿದರು.</p>
<p class="Text">ಆ ದಿನಗಳಲ್ಲಿ ಪೃಥ್ವಿಯಲ್ಲಿ ದೈತ್ಯರ ಸಂಖ್ಯೆಯು ಹೆಚ್ಚಿತ್ತು. ಕ್ಷತ್ರಿಯ ರೂಪದಲ್ಲಿ ಹುಟ್ಟಿ ಅವರು ಜಗತ್ತನ್ನು ವ್ಯಾಕುಲರಾಗಿಸಿದ್ದರು. ಅವರ ದಮನ ಮಾಡಲಿಕ್ಕಾಗಿ ಪ್ರಾಯಶಃ ಎಲ್ಲ ದೇವತೆಗಳು ತಮ್ಮ-ತಮ್ಮ ಅಂಶದಿಂದ ಅವತರಿಸಿದ್ದರು. ಸ್ವಯಂ ಭಗವಾನ್ ಶ್ರೀಕೃಷ್ಣನು ಧರಾತಲದಲ್ಲಿ ಅವತಾರವೆತ್ತುವವನಿದ್ದನು. ಇಂತಹ ಸಂದರ್ಭದಲ್ಲಿ ಧರ್ಮದ ಅವತಾರದ ಆವಶ್ಯಕತೆ ಇದ್ದೆ ಇತ್ತು. ಮಾಂಡವ್ಯರ ಶಾಪವು ಒಂದು ನಿಮಿತ್ತವಾಯಿತು. ದೇವತೆಗಳಲ್ಲಿ ಶರೀರ ನಿರ್ಮಾಣದ ಶಕ್ತಿ ಇರುತ್ತದೆ. ಅವರು ಒಂದೇ ಸಮಯದಲ್ಲಿ ಅನೇಕ ಸ್ಥಾನಗಳಲ್ಲಿ ಅನೇಕ ರೂಪದಿಂದ ಪ್ರಕಟರಾಗಬಲ್ಲರು ಮತ್ತು ಅನೇಕ ಯಜ್ಞಗಳಲ್ಲಿ ಭಾಗವಹಿ ಸುತ್ತಿದ್ದರು. ಧರ್ಮನೂ ತನ್ನನ್ನು ಎರಡು ರೂಪಗಳಲ್ಲಿ ಪ್ರಕಟ ಪಡಿಸಿದನು. ಒಂದು ವಿದುರ ಮತ್ತೊಂದು ಯುಧಿಷ್ಠಿರ. ವಿದುರನ ನಿರ್ಮಾಣದ ಪ್ರಸಂಗದಲ್ಲಿ ಇಬ್ಬರ ಏಕತೆ ಸ್ಪಷ್ಟವಾಗಬಹುದು. ಇಲ್ಲಿ ಕೇವಲ ವಿದುರನ ಪ್ರಸಂಗಮಾತ್ರವಿದೆ.</p>
<p class="Text">ಸತ್ಯವತಿಯು ವೇದವ್ಯಾಸರನ್ನು ಪ್ರಾರ್ಥಿಸಿದಳು - ಮಗೂ! ನಿನ್ನಂತಹ ತಪಸ್ವೀ ಮಹಾತ್ಮನಾಗಿದ್ದರೂ ನಮ್ಮ ಕುರುವಂಶವು ಮುಳುಗುವುದರಲ್ಲಿದೆ. ಭೀಷ್ಮನು ಬ್ರಹ್ಮಚಾರೀಯಾಗಿದ್ದಾನೆ, ವಿಚಿತ್ರವೀರ್ಯನು ಸತ್ತುಹೊದನು, ಈಗ ನಮ್ಮ ವಂಶ ಹೇಗೆ ನಡೆಯುವುದು? ನೀನು ನಿನ್ನ ತಪಸ್ಸಿನ ಪ್ರಭಾವದಿಂದ ನಮ್ಮ ವಂಶವನ್ನು ನಡೆಸು. ವ್ಯಾಸರು ತನ್ನ ಮಾತೆಯ ಆಗ್ರಹವನ್ನು ಸ್ವೀಕರಿಸಿ ಹೇಳಿದರು- ಅಮ್ಮಾ! ಅಂಬಿಕೆ ಮತ್ತು ಅಂಬಾಲಿಕೆಯರು ನನ್ನ ಮುಂದಿನಿಂದ ವಸ್ತ್ರ ಹೀನರಾಗಿ ಹಾದು ಹೋದರೆ, ನನ್ನ ದೃಷ್ಟಿಯ ಶಕ್ತಿಯಿಂದ ಅವರಿಗೆ ಸಂತಾನವಾಗಬಹುದು. ಸತ್ಯವತಿಯು ಇಬ್ಬರನ್ನು ಬಾರಿ-ಬಾರಿಯಲ್ಲಿ ವ್ಯಾಸದೇವರ ಇದಿರಿಗೆ ಕಳಿಸಿದಳು; ಆದರೆ ಅವರಿಬ್ಬರೂ ತುಂಬಾ ಸಂಕೊಚದಿಂದಲೇ ಅವರ ಮುಂದೆ ಹೋದರು. ಒಬ್ಬಳು ತನ್ನ ಕಣ್ಣು ಮುಚ್ಚಿಕೊಂಡಳು, ಇನ್ನೊಬ್ಬಳು ಭಯದಿಂದಾಗಿ ಬಿಳಿಚಿಕೊಂಡಳು. ವ್ಯಾಸರು ಅವರನ್ನು ನೋಡಿ ಹೇಳಿದರು - ಮೊದಲನೆಯವಳಿಂದ ಹುಟ್ಟುವ ಪುತ್ರನು ಅಂಧನಾಗುವನು ಮತ್ತು ಎರಡನೆಯವಳಿಂದ ಹುಟ್ಟುವ ಪುತ್ರನು ಪಾಂಡು(ಬಿಳಿ)ವರ್ಣದವನಾಗುವನು. ಅವರೇ ಧೃತರಾಷ್ಟ್ರ ಮತ್ತು ಪಾಂಡುಗಳಾದರು. ಅವರ ವಂಶಜರೇ ದುರ್ಯೋಧನ ಮತ್ತು ಯುಧಿಷ್ಠರಾದಿಗಳಾದರು.</p>
<p class="Text">ಸತ್ಯವತಿಗೆ ಇಷ್ಟರಿಂದಲೇ ಸಂತೋಷವಾಗಲಿಲ್ಲ. ಅವಳು ಪುನಃ ಅಂಬಿಕೆಯನ್ನು ಆಗ್ರಹಪಡಿಸಿದಳು, ಓರ್ವ ಸರ್ವಗುಣ ಸಂಪನ್ನ ಮಗುವನ್ನು ಪಡೆ. ಅಂಬಿಕೆಯು ಅವರ ಮುಂದೆ ಒಪ್ಪಿಕೊಂಡಳು; ಆದರೆ ಅವಳಿಗೆ ಪುನಃ ವ್ಯಾಸರ ಮುಂದೆ ಹೋಗಲು ಧೈರ್ಯವಾಗಲಿಲ್ಲ. ತನ್ನ ಪರಮ ಸುಂದರಳಾದ ದಾಸಿಯನ್ನು ಅವಳು ವ್ಯಾಸರ ಮುಂದೆ ಕಳಿಸಿಕೊಟ್ಟಳು. ಆ ದಾಸಿಯು ಸಂಕೋಚವಿಲ್ಲದೆ ವ್ಯಾಸರ ಮುಂದೆ ಹೋದಳು ಮತ್ತು ಅವರ ಕೃಪಾ ದೃಷ್ಟಿಯಿಂದ ಅವಳು ಗರ್ಭವತಿಯಾದಳು. ವ್ಯಾಸದೇವರು ಅದೇ ದಿನದಿಂದ ಅವಳ ದಾಸೀ ಭಾವವು ಬಿಟ್ಟುಹೋಗುವ ವರವನ್ನಿತ್ತರು ಮತ್ತು ಹೇಳಿದರು- ನಿನ್ನ ಗರ್ಭದಿಂದ ಓರ್ವ ದೊಡ್ಡ ಧಾರ್ಮಿಕ ಪುತ್ರನು ಹುಟ್ಟುವನು. ಭಗವಾನ್ ವೇದವ್ಯಾಸರ ವಾಣಿಯು ಹೇಗೆ ಸುಳ್ಳಾಗಬಲ್ಲುದು? ಸಮಯ ಬಂದಾಗ ಯಮಧರ್ಮ ರಾಜನು ಇದೇ ದಾಸಿಯ ಗರ್ಭದಿಂದ ವಿದುರನ ರೂಪದಲ್ಲಿ ಅವತಾರವೆತ್ತಿದನು.</p>
<p class="Text">ಧರ್ಮಾವತಾರ ವಿದುರನು ಮನುಷ್ಯನಾಗಿದ್ದರೂ ತನ್ನ ದೇವತ್ವದ ಜ್ಞಾನವನ್ನು ಮರೆತಿರಲಿಲ್ಲ. ಆದರೂ ಅವನು ತನ್ನನ್ನು ಎಂದೂ ದೇವತೆಯ ರೂಪದಲ್ಲಿ ಪ್ರಕಟಗೊಳಿಸುತ್ತಿರಲಿಲ್ಲ. ಸದಾ ಕಾಲ ಮನುಷ್ಯಧರ್ಮವನ್ನೇ ಪಾಲಿಸುತ್ತಿದ್ದನು. ಬಾಲ್ಯದಿಂದಲೇ ಅವನು ತುಂಬಾ ಗಂಭೀರನಾಗಿದ್ದನು. ವೇದವ್ಯಾಸರು, ಭೀಷ್ಮಪಿತಾಮಹರೇ ಆದಿ ಗುರು ಹಿರಿಯರ ಸೇವೆಯಲ್ಲಿಯೇ  ಸದಾಕಾಲ ತೊಡಗುತ್ತಿದ್ದನು. ಏನೂ ತಿಳಿಯದವನಂತೆ ಸುಮ್ಮನಿರುತ್ತಿದ್ದನು ಭಗವಂತನ ಭಜನೆಯಲ್ಲಿ ನಿರತನಾಗುತ್ತಿದ್ದನು ಮತ್ತು ಅವಕಾಶ ದೊರಕುತ್ತಲೇ ಧ್ಯಾನಸ್ಥನಾಗುತ್ತಿದ್ದನು. ಅವನ ಜೀವನದಲ್ಲಿ ಎಂದೂ ಬರ್ಹಿಮುಖತೆ ಬಂದುದೇ ಇಲ್ಲ. ಅವನ ಸೇವೆಯಿಂದ, ಸದಾಚಾರದಿಂದ, ಭಗವತ್ ಪ್ರೇಮದಿಂದ ಎಲ್ಲರೂ ಪ್ರಸನ್ನರಾಗಿದ್ದರು. ಹಿರಿಯಣ್ಣ ಧೃತರಾಷ್ಟ್ರನಿಗೆ ಅವನು ಕಣ್ಣಾಗಿಯೇ ಇದ್ದನು. ಧೃತರಾಷ್ಟ್ರನು ವಿದುರನ ಸಲಹೆ ಪಡೆಯದೇ ಯಾವ ಕೆಲಸವನ್ನೂ ಮಾಡುತ್ತಿರಲಿಲ್ಲ. ಭೀಷ್ಮ ಪಿತಾಮಹರು ಪಾಂಡು ಮತ್ತು ಧೃತರಾಷ್ಟ್ರನಿಗೆ ಬಹುದೊಡ್ಡ ಸಂಪತ್ತನ್ನು ಕೊಟ್ಟರು. ಅವರು ವಿದುರನಿಗೆ ಧನವನ್ನು ಪಡೆಯಲು ಹೇಳಿದಾಗ ಅವನು ಸ್ಪಷ್ಟವಾಗಿ ನಿರಾಕರಿಸಿದನು. ಅವನ ಮತದಲ್ಲಿ ಧನಕ್ಕೆ ಯಾವುದೇ ಬೆಲೆ ಇರಲಿಲ್ಲ. ಜಗತ್ತಿನ ಮಿಥ್ಯಾ ವಸ್ತುಗಳು ಈ ಕ್ಷಣದಲ್ಲಿದ್ದು ಮರುಕ್ಷಣದಲ್ಲಿ ಇರುವುದಿಲ್ಲ ಅವನ್ನು ಪಡೆದು, ಅವುಗಳ ಚಿಂತನೆಯಲ್ಲಿ ತನ್ನ ಸಮಯವನ್ನು ಯಾರು ಕಳೆಯಬಲ್ಲರು? ಇವುಗಳಿಗಾಗಿ ಭಗವಂತನ ಚಿಂತನೆಯಿಂದ ವಿಮುಖನಾಗಬಾರದು ಎಂದು ಯೋಚಿಸಿ ವಿದುರನು  ಧನದಿಂದ ದೂರವಾಗಿಯೇ ಇರುತ್ತಿದ್ದನು.</p>
<p class="Text">ಭೀಷ್ಮಪಿತಾಮಹರು ಪಾಂಡು ಮತ್ತು ಧೃತರಾಷ್ಟ್ರರ ವಿವಾಹ ಮಾಡಿದರೋ ಆಗ ವಿದುರನ ಸರದಿ ಬಂತು. ಆ ದಿನಗಳಲ್ಲಿ ಮಥುರೆಯಲ್ಲಿ ದೇವಕನ ಪ್ರಭಾವ ತುಂಬಾ ಇತ್ತು. ಅವನಲ್ಲಿ ಓರ್ವ ಪಾರಾಶವೀ ಎಂಬ ದಾಸಿಯಿದ್ದಳು. ಅವಳ ಸರ್ವಗುಣ ಸಂಪನ್ನ ಕನ್ಯೆಯೊಡನೆ ಭೀಷ್ಮರು ವಿದುರನ ವಿವಾಹವನ್ನು ಮಾಡಿಸಿದರು. ವಿದುರನು ತನ್ನ ಧರ್ಮಪತ್ನಿಯೊಂದಿಗೆ ಗಾರ್ಹಸ್ಥ್ಯ ಧರ್ಮವನ್ನು ಪಾಲನೆ ಮಾಡುತ್ತಾ ಭಗವಂತನ ಭಜನೆಯಲ್ಲಿ ತೊಡಗಿದನು.</p>
<p class="Text para-style-override-2">ಒಂದು ರೀತಿಯಿಂದ ಅವನು ಧೃತರಾಷ್ಟ್ರನ ಮಂತ್ರಿಯೇ ಆಗಿದ್ದನು. ಧುರ್ಯೋದನ ದುಶ್ಶಾಸನ, ಕರ್ಣ, ಮೊದಲಾದವರ ಪ್ರಾಮುಖ್ಯತೆ ರಾಜಕಾರ್ಯದಲ್ಲಿ ಬರುವವರೆಗೆ ವಿದುರನ ಮಂತ್ರಿತ್ವದಲ್ಲಿ ರಾಜಕಾರ್ಯ ನಡೆಯುತ್ತಿತ್ತು. ಮತ್ತು ಅವನ ಮಂತ್ರಿತ್ವದಲ್ಲಿ  ರಾಜಕಾರ್ಯ ನಡೆಯುವವರೆಗೆ ದುರ್ಯೋಧನ, ದುಶ್ಶಾಸನ, ಕರ್ಣ ಮೊದಲಾದವರ ಪ್ರಾಧಾನ್ಯತೆ ಇರಲಿಲ್ಲ. ಸ್ವತಃ ಧರ್ಮದ ಮಂತ್ರಿತ್ವದಲ್ಲಿ ರಾಜಕಾರ್ಯದ ಸಂಚಾಲನೆ ಹೇಗಾಗುತ್ತಿತ್ತು ಎಂಬುದನ್ನು ಹೇಳುವ ಅವಶ್ಯಕತೆಯೇ ಇಲ್ಲ. ಆ ದಿನಗಳಲ್ಲಿ ಅಲ್ಲಿ ತುಂಬಾ ಶಾಂತಿಯಿತ್ತು, ಸುಖವಿತ್ತು. ಪಾಂಡು ಎಲ್ಲಿರುತ್ತಿದ್ದನೋ ಅಲ್ಲೇ ಅವನಿಗಾಗಿ ಎಲ್ಲ ಅವಶ್ಯಕ ಸಾಮಗ್ರಿಗಳು ಉಪಸ್ಥಿತವಾಗಿರುತ್ತಿದ್ದವು. ಯಾವುದೇ ಪ್ರಜೆಗೆ ಯಾವ ಪ್ರಕಾರದ ಕಷ್ಟವೂ ಇರಲಿಲ್ಲ. ಧರ್ಮದ ಕೈಯಲ್ಲಿ ವ್ಯವಸ್ಥೆ ಇರುವಾಗ <br/>ಏಕಿರುತ್ತದೆ?<span></span></p>


<p class="Page-Break"> </p>
<p class="Sub-Heading" id="toc_marker-3-2">(2)</p>
<p class="Text">ಸರಳಕ್ಕಿಂತ-ಸರಳ ಮತ್ತು ಗಹನಕ್ಕಿಂತ-ಗಹನ ಧರ್ಮದ ಅರ್ಥವು ಎಲ್ಲರ ಶ್ರೇಯಸ್ಸಾಗಿದೆ. ಅಂತಸ್ಥಲದಲ್ಲಿ ಧರ್ಮವಿಲ್ಲದಿರುವ ಮತ್ತು ಅವಕಾಶ ಬಂದಾಗ ಯಾವುದರಿಂದ ಶ್ರೇಯಸ್ಸುಂಟಾಗುವ ಕೆಲಸಕ್ಕಾಗಿ ಪ್ರೇರಣೆ ಮಾಡದಿರುವಂತಹ ವ್ಯಕ್ತಿಯೂ, ವಸ್ತುವೂ ಇಲ್ಲವೇ ಇಲ್ಲ. ಪಾಂಡವರಲ್ಲಾದರೋ ಯುಧಿಷ್ಠಿರನ ರೂಪದಲ್ಲಿ ಧರ್ಮರಾಜನಿದ್ದನು. ಕೌರವರಲ್ಲಿಯೂ ಕೂಡ ವಿದುರನ ರೂಪದಲ್ಲಿ ಧರ್ಮರಾಜನಿದ್ದನು. ಪಾಂಡವರಲ್ಲಿ ಧರ್ಮವು ರಾಜಾ ಆಗಿದ್ದನು. ಅವನ ಆಜ್ಞಾನುಸಾರ ಎಲ್ಲ ಕಾರ್ಯಗಳು ನಡೆಯುತ್ತಿದ್ದವು ಮತ್ತು ಕೌರವರಲ್ಲಿ ಅವನು ಕೇವಲ ಓರ್ವ ಸಲಹೆಗಾರನ ರೂಪದಲ್ಲಿ ಇದ್ದನು ಅಂತರ ಇಷ್ಟೇ ಇತ್ತು. ಪಾಪದ ಪ್ರವೃತ್ತಿ ಉಂಟಾಗುವ ಸಮಯದಲ್ಲಿ ಅಂತರಾತ್ಮ ಹೇಳುತ್ತದೆ-ಇದು ಪಾಪವಾಗಿದೆ, ಮಾಡಬೇಡ. ಆದರೆ ಪಾಪೀ ಜನರು ಆ ಮಾತನ್ನು ಕೇಳುವುದಿಲ್ಲ ಅಥವಾ ಕೇಳಿಯೂ ನಿರ್ಲಕ್ಷ್ಯ ಮಾಡುತ್ತಾರೆ. ಹಾಗೆಯೇ ಕೌರವರ ಅನ್ಯಾಯದತ್ತ ಪ್ರವೃತ್ತಿಯನ್ನು ನೋಡಿ ವಿದುರನು ಸ್ಪಷ್ಟವಾಗಿ ಹೇಳುತ್ತಿದ್ದನು-ಇದು ಅನ್ಯಾಯವಾಗಿದೆ, ಇದನ್ನು ಮಾಡಬೇಡಿ ಎಂದು. ಆದರೆ ಅವರು ವಿದುರನ ಮಾತಿನ ಬಗ್ಗೆ ಲಕ್ಷ್ಯಕೊಡುತ್ತಿರಲ್ಲಿಲ್ಲ; ಅವರು ಉಪೇಕ್ಷೆ ಮಾಡುತ್ತಿದ್ದರು. ವಿದುರರ ಜೀವನದಲ್ಲಿ ನಾವು ಅಲ್ಲಲ್ಲಿ ಇದನ್ನೇ ನೋಡುವೆವು-ಅವನು ಯಾರ ಅನಿಷ್ಟವನ್ನ್ನೂ ಬಯಸುತ್ತಿರಲಿಲ್ಲ, ಎಲ್ಲರ ಶ್ರೇಯಸ್ಸನ್ನೇ ಬಯಸುತ್ತಿದ್ದನು. </p>
<p class="Text">ವಿದುರನು ಕೌರವರಿಗೆ ಸಲಹೆ ಕೊಡುತ್ತಲೇ ಇದ್ದನು. ಸಮಯ ಬಂದಾಗ ಪಾಂಡವರಿಗೂ ಕೂಡ ಸಲಹೆ ಕೊಡುತ್ತಿದ್ದನು. ಅವರ ಮೇಲೆ ಬರುವ ಯಾವುದಾದರೂ ಆಪತ್ತು, ವಿಪತ್ತುಗಳ ಸೂಚನೆ ಉಂಟಾದರೆ ಮೊದಲಿನಿಂದಲೇ ಎಚ್ಚರಿಸುತ್ತಿದ್ದನು. ಅವರು ವ್ಯಾಕುಲರಾದಾಗ ಅವರನ್ನು ಸಮಜಾಯಿಸಿ ಧೈರ್ಯ ಕೊಡುತ್ತಿದ್ದನು. ಈ ಮಾತುಗಳ ಅನೇಕ ಅಂಶಗಳು ಮಹಾಭಾರತದಲ್ಲಿ ತುಂಬಿವೆ. ಇಲ್ಲಿಯಾದರೋ ಕೇವಲ ಕೆಲವು ಅಂಶಗಳನ್ನು ಸಂಕ್ಷೇಪವಾಗಿ ಚರ್ಚಿಸಲಾಗುವುದು.</p>
<p class="Text">ದುರ್ಯೋಧನನು ಪಾಂಡವರೊಂದಿಗೆ ತುಂಬಾ ವೈರವಿರಿಸಿಕೊಂಡಿದ್ದನು. ಇವರನ್ನು ಹೇಗೆ ನಾಶಪಡಿಸಬಹುದೆಂದು ಅವನು ಹಗಲು-ರಾತ್ರಿ ಯೋಚಿಸುತ್ತಿದ್ದನು. ಇದಕ್ಕಾಗಿ ಅವನು ಅನೇಕ ಉಪಾಯಗಳನ್ನು ಮಾಡಿದನು. ಒಮ್ಮೆ ಜಲ ವಿಹಾರಕ್ಕಾಗಿ ಪಾಂಡವರನ್ನು ಕರೆಯಲಾಯಿತು. ದುರ್ಯೋಧನನು ಮೊದಲೆ ವಿಷದ ಲಡ್ಡುಗಳನ್ನು ತಯಾರಿಸಿ ಇಟ್ಟಿದ್ದನು. ಅವನು ತುಂಬಾ ಪ್ರೇಮವನ್ನು ನಟಿಸಿ ಭೀಮಸೇನನಿಗೆ ತನ್ನ ಕೈಯಿಂದಲೇ ಆ ಲಡ್ಡುಗಳನ್ನು ತಿನ್ನಿಸಿದನು. ಅದಾದ ಬಳಿಕ ಭೀಮಸೇನನು ಎಚ್ಚರ ತಪ್ಪಿದಾಗ ಅವನನ್ನು ಬಳ್ಳಿಗಳಿಂದ ಬಿಗಿದು ಗಂಗೆಯಲ್ಲಿ ಎಸೆದು ಬಿಟ್ಟನು. ಜಲವಿಹಾರ ಸ್ಥಳದಿಂದ ಹೊರಟಾಗ ಯುಧಿಷ್ಠಿರನು ಭೀಮಸೇನನು ಮೊದಲೇ ಹೋಗಿರಬಹುದು, ದುರ್ಯೋಧನನು ಭೀಮಸೇನನಿಗೆ ಏನಾದರು ಅನಿಷ್ಟಮಾಡಿರಬಹುದು ಎಂಬ ಮಾತಿನ ಕಲ್ಪನೆಯೇ ಮನಸ್ಸಿಗೆ ಬರಲಿಲ್ಲ. ಯಾವಾಗ ಅವನು ಕುಂತಿಯ ಬಳಿಗೆ ಬಂದು ಕೇಳಿದನು - ಭೀಮಸೇನನೆಲ್ಲಿ? ಆಗ ಅವಳು ಹೇಳಿದಳು - ಭೀಮಸೇನನು ನಿಮ್ಮ ಜೊತೆಗಿದ್ದಾನೆಂದು ನಾನು ತಿಳಿದಿದ್ದೆ. ಅವನಿಗೇನಾದರು ಅನಿಷ್ಟವಾಗಿರಲಿಕ್ಕಿಲ್ಲವಲ್ಲ! ಅನಿಷ್ಟದ ಆಶಂಕೆಯಿಂದ ಕುಂತಿಯ ಹೃದಯ ನಡುಗಿತು. ಬೇರೇನು ಮಾಡಬಲ್ಲಳು, ಅವಳು ವಿದುರನನ್ನು ಕರೆಸಿದಳು. </p>
<p class="Text">ಕುಂತಿಯು ವಿದುರನಲ್ಲಿ ಹೇಳಿದಳು - ಭಾವನವರೇ! ಭೀಮಸೇನನು ಎಲ್ಲಿಗೆ ಹೋಗಿರುವನೆಂಬ ಸುಳಿವಿಲ್ಲ. ಎಲ್ಲ ಅಣ್ಣ  ತಮ್ಮಂದಿರು ಜಲ-ವಿಹಾರ ಮುಗಿಸಿ ಮರಳಿದರು, ಆದರೆ ಭೀಮಸೇನ ಬಂದಿಲ್ಲ. ಎಲ್ಲಾದರು ದುರ್ಯೋಧನನು ಅವನಿಗೆ ಮೋಸ ಮಾಡಿ ಕೊಂದಿರಲಿಕ್ಕಿಲ್ಲವಲ್ಲ! ಅವನು ದೊಡ್ಡ ಕ್ರೂರಿಯೂ, ದುರ್ಬುದ್ಧಿಯೂ ಮತ್ತು ಲೋಭಿಯೂ ಆಗಿದ್ದಾನೆ. ನನ್ನ ಹೃದಯ ಹೊಡೆದುಕೊಳ್ಳುತ್ತದೆ, ನನಗಂತೂ ಏನೂ ತೊಚುವುದಿಲ್ಲ, ಏನುಮಾಡಲಿ? ವಿದುರನು ದೃಢತೆಯಿಂದ ಹೇಳಿದನು - ರಾಣಿ! ಇಂತಹ ಮಾತು ಮನಸ್ಸಿಗೆ ತರಬಾರದು. ನಿನ್ನ ಪುತ್ರನ ಸಂಬಂಧವಾಗಿ ಹೀಗೆ ಯೋಚಿಸುವುದು ನಿನ್ನಂತಹ ವೀರಮಾತೆಗೆ ಶೋಭಿಸುವುದಿಲ್ಲ. ಯಾವ ಪುತ್ರರು ಬಳಿಯಿದ್ದಾರೋ ಅವರನ್ನು ರಕ್ಷಿಸು, ಈ ಸಮಯ ದುರ್ಯೋಧನನ ಮೇಲೆ ಲಾಂಛನ ಹಚ್ಚಬೇಡ. ಏನಾದರು ಹೇಳಿ - ಕೇಳಿದರೆ ಅವನು ಇನ್ನೂ ಅನಿಷ್ಟ ಮಾಡುವ ಪ್ರಯತ್ನ ಮಾಡಬಲ್ಲನು. ಭೀಮಸೇನನ ಸಂಬಂಧವಾಗಿ ನಿಶ್ಚಿಂತರಾಗಿರಿ. ಅವನಿಗೆ ಅನಿಷ್ಟವಾದರೋ ಯಾರೂ ಮಾಡಲಾರರು. ನಿನ್ನ ಪುತ್ರರು ಚಿರಂಜೀವಿಯಾಗುವರು ಎಂದು ಮಹಾಮುನಿ ವೇದವ್ಯಾಸರು ನಿನಗೆ ಕೊಟ್ಟ ಆಶೀರ್ವಾದವು ಎಂದೂ ಸುಳ್ಳಾಗದು. ಭೀಮಸೇನನು ಬೇಗನೇ ನಿನ್ನ ಬಳಿಗೆ ಬಂದು ನಿನ್ನನ್ನು ಸಂತೋಷಪಡಿಸುವನು.</p>
<p class="Text">ವಿದುರನ ಮಾತಿನಿಂದ ಕುಂತಿಯ ಭಯವು ದೂರವಾಯಿತು ಮತ್ತು ಕೆಲವೇ ಸಮಯದಲ್ಲಿ ನಾಗಲೋಕದಿಂದ ಅಮೃತವನ್ನು ಕುಡಿದು ಹತ್ತುಸಾವಿರ ಆನೆಗಳ ಬಲವನ್ನು ಪಡೆದು ಭೀಮಸೇನನು ಮರಳಿದನು. ಯುಧಿಷ್ಠಿರನು ಭೀಮಸೇನನಲ್ಲಿ ಈ ಮಾತನ್ನು ಯಾರಲ್ಲಿಯೂ ಪ್ರಕಟಪಡಿಸಬಾರದೆಂದು ತಿಳಿಸಿದನು. ಇದರಲ್ಲಿ ನಮಗೆ ಶ್ರೇಯಸ್ಸಿದೆ ಎಂದು ವಿದುರ ಚಿಕ್ಕಪ್ಪನು ಹೇಳುತ್ತಾನೆ. ವಿದುರನ ಸತ್ ಶಿಕ್ಷಣದಿಂದ ಪಾಂಡವರು ದುರ್ಯೋಧನನ ಈ ದುಷ್ಟತೆಯನ್ನು ಅರಗಿಸಿ ಕೊಂಡರು. ಅವರು ಎಲ್ಲಿಯೂ ಮಾತೆತ್ತಲಿಲ್ಲ.</p>
<p class="Text">ದುರ್ಯೋಧನನು ತನ್ನ ಕುತಂತ್ರವು ವಿಫಲವಾದುದನ್ನು ಕಂಡು ಮನಸ್ಸಿನಲ್ಲಿ ಉರಿದು ಹೋದನು. ದ್ರೋಣಾಚಾರ್ಯರಲ್ಲಿ ವಿದ್ಯೆ ಕಲಿಯುವಾಗ ಅವನು ಪಾಂಡವರನ್ನು ಕೀಳಾಗಿಸಲು ಬಯಸಿದನು; ಆದರೆ ಅವನಿಂದ ಏನೂ ಮಾಡಲಾಗಲಿಲ್ಲ. ಅನಂತರ ಅವನು ಧೃತರಾಷ್ಟ್ರನ ಕಿವಿಗಳನ್ನೂದಲು ಪ್ರಾರಂಭಿದನು ಮತ್ತು ಈಗ ಪಾಂಡವರು ವಾರಣಾವತ ನಗರದಲ್ಲಿ ಇರುವುದು ಎಂದು ನಿಶ್ಚಯಿಸಿಕೊಂಡರು. ಅವರಿಗಾಗಿ ಹೊಸ ಅರಮನೆ ಕಟ್ಟಲು ವ್ಯವಸ್ಥೆಯಾಯಿತು. ದುರ್ಯೋಧನನು ಪುರೋಚನ ಎಂಬ ಮಂತ್ರಿಯ ಬಳಿ ಏಕಾಂತದಲ್ಲಿ ಹೇಳಿದನು ಅಯ್ಯಾ! ಈಗಲಾದರೊ ಸಮಸ್ತ ಪೃಥ್ವಿಯ ರಾಜಾ ನಾನು ಮತ್ತು ನೀನು ಇಬ್ಬರೇ ಉಳಿದೆವು. ನೀನು ನನಗೆ ತುಂಬಾ ವಿಸ್ವಾಸಪಾತ್ರನಾಗಿರುವೆ, ಶತ್ರುಗಳನ್ನು ನಾಶ ಮಾಡುವುದರಲ್ಲಿ ನನಗೆ ಸಹಾಯಕನಾಗು. ನೀನು ವಾರಣಾವತದಲ್ಲಿ ಒಂದು ಇಂತಹ ಅರಮನೆಯನ್ನು ನಿರ್ಮಿಸು- ಅದರಲ್ಲಿ ಅರಗು, ಎಣ್ಣೆ, ತುಪ್ಪ, ಸೆಣಬು, ಕಟ್ಟಿಗೆಯ ಬಳಕೆ ಹೆಚ್ಚಾಗಿರಲಿ ಮತ್ತು ಮೇಲಿನಿಂದ ಯಾರಿಗೂ ಅದರ ಸುಳಿವು ಸಿಗದಂತೆ ಸಾರಣೆ ಮಾಡಿಸು. ಇಂತಹ ವಸ್ತುಗಳೇ ಅದರಲ್ಲಿ ಅಲ್ಲಲ್ಲಿ ಇರಿಸು ಮತ್ತು ಅದರ ಸುಳಿವು ಯಾರಿಗೂ ಸಿಗದಂತಿರಲಿ. ನೀನು ಯುಧಿಷ್ಠಿರನು ಅಲ್ಲಿಗೆ ಬಂದ ಮೇಲೆ ಅವನ ಸೇವೆ ತುಂಬಾ ಮಾಡು ಮತ್ತು ಅವನಿಗೆ ನಿನ್ನ  ಬಗ್ಗೆ ಚೆನ್ನಾದ ವಿಶ್ವಾಸ ಉಂಟಾದಾಗ ಅರಗಿನ ಬಾಗಿಲಿಗೆ ಬೆಂಕಿಹಚ್ಚು. ಸರಿ! ಅವರು ಸತ್ತುಹೋದ ಮೇಲೆ ನಿನ್ನದೇ ಸರ್ವಾಧಿಕಾರವಿರುವುದು. ಪುರೋಚನನು ಹೋಗಿ ಅಂತಹುದೇ ಮನೆಯನ್ನು ಸಿದ್ಧಗೊಳಿಸಿದನು ಮತ್ತು ಧೃತರಾಷ್ಟ್ರನು ಕುಂತೀ ಸಹಿತ <br/>ಪಾಂಡವರಿಗೆ ಅಲ್ಲಿಗೆ ಹೋಗುವ ಆಜ್ಞೆಯನ್ನು ಕೊಟ್ಟನು.</p>
<p class="Text">ಪಾಂಡವರು ಕುಂತಿಯೊಂದಿಗೆ ವಾರಣಾವತಕ್ಕೆ ಹೊರಟಾಗ ಅವರು ಎಲ್ಲ ಹಿರಿಯರಿಗೆ ನಮಸ್ಕಾರ ಮಾಡಿ ಆಜ್ಞೆ ಪಡೆದರು. ಪ್ರಜೆಗಳು ತುಂಬಾ ವಿರೋಧ ಮಾಡಿದರು, ಆದರೆ ಯುಧಿಷ್ಠಿರನು ಎಲ್ಲರನ್ನು ಸಮಾಧಾನ ಪಡಿಸಿದನು. ಎಲ್ಲ  ಜನರು ನಡೆಯತೊಡಗಿದರು, ಆಗ ವಿದುರನು ಮ್ಲೆಂಚ್ಛಭಾಷೆಯಲ್ಲಿ ಯುಧಿಷ್ಠಿರನಿಗೆ ತಿಳಿಸಿದರು - ಯುಧಿಷ್ಠಿರಾ! ಬುದ್ಧಿವಂತ ಮನುಷ್ಯರು ಶತ್ರುಗಳ ರಹಸ್ಯವನ್ನು ತಿಳಿದುಕೊಂಡು ಮೊದಲಿನಿಂದಲೇ ಅದರಿಂದ ಬದುಕುಳಿಯುವ ಉಪಾಯ ಮಾಡಬೇಕು. ಒಂದು ಪ್ರಕಾರದ ಅಸ್ತ್ರವಿದೆ, ಅದು ಕಬ್ಬಿಣದಿಂದ ಮಾಡಿದುದಲ್ಲ, ಆದರೆ ಅದರಿಂದ ಮೃತ್ಯು ಖಂಡಿತವಾಗಿ ಆಗುತ್ತದೆ. ಅದನ್ನು ತಿಳಿದವನು ಬದುಕುತ್ತಾನೆ. (ಅರ್ಥಾತ್ ನಿಮ್ಮೆಲ್ಲರನ್ನು ಸುಡಲು ಶತ್ರುಗಳು ಶೀಘ್ರವಾಗಿ ಉರಿಯುವಂತಹ ಪದಾರ್ಥಗಳಿಂದ ಭವನವನ್ನು ನಿರ್ಮಿಸಿದ್ದಾರೆ.) ನೋಡು, ಬೆಂಕಿಯು ಕಾಡನ್ನು ಸುಡಬಲ್ಲದು, ಆದರೆ ಬಿಲದಲ್ಲಿ ಇರುವ ಜೀವಿಗಳನ್ನು ಸುಡಲಾರದು. ಆಪತ್ತು ಬಂದಾಗ ಇದೇ ಪ್ರಕಾರ ತಮ್ಮನ್ನು ಸುರಕ್ಷಿತವಾಗಿಸಿಕೊಳ್ಳಬೇಕು. (ನೀವುಗಳು ಸುರಂಗಮಾರ್ಗದಿಂದ ಹೊರಟು ಹೋಗಬೇಕು). ಕುರುಡನಿಗೆ ಮಾರ್ಗ ಸಿಗುವುದಿಲ್ಲ, ಅವನಿಗೆ ದಿಗ್ಭ್ರಮೆಯಾಗಬಲ್ಲದು, ಧರ್ಮಹೀನನಿಗೆ ಸಂಪತ್ತು ಸಿಗುವುದಿಲ್ಲ. ನನ್ನ ಮಾತನ್ನು ಚೆನ್ನಾಗಿ ತಿಳಿದುಕೋ. (ಅರ್ಥಾತ್ ನೀವು ಮೊದಲಿನಿಂದಲೇ ಮಾರ್ಗಗಳ ಮತ್ತು ದಿಕ್ಕುಗಳ ಜ್ಞಾನವನ್ನು ಪಡೆದುಕೊಳ್ಳಬೇಕು. ಈ ಮಾತನ್ನು ಯಾರಿಗೂ ತಿಳಿಯದಂತೆ ಗುಪ್ತವಾಗಿಡಬೇಕು.) ದುಷ್ಟ ಪುರುಷರು ಕೊಟ್ಟಿರುವ ಲೋಹವಲ್ಲದ ಶಸ್ತ್ರವನ್ನು ಸ್ವೀಕರಿಸುವುದು ಸರಿಯಾಗಿದೆ. ಅವರ ಸ್ಥಾನದಲ್ಲೇ ಆಶ್ರಯಪಡೆದು ಬೆಂಕಿಯ ಹೊಡೆತದಿಂದ ಪಾರಾಗಬೇಕು. (ಅರ್ಥಾತ್ ಪುರೋಚನನು ಕಟ್ಟಿದ ಮನೆಯಲ್ಲಿ ಸುಖವಾಗಿರಬೇಕು. ಸಮಯ ಸಿಕ್ಕಿದಾಗ ಹೊರಟು ಹೋಗಬೇಕು. ಅಡ್ಡಾಡುವುದರಿಂದ ಮಾರ್ಗಗಳ ಅರಿವುಂಟಾಗುತ್ತದೆ. ನಕ್ಪತ್ರಗಳಿಂದ ದಿಕ್ಕುಗಳ ಅರಿವು ಮೂಡುತ್ತದೆ. ಬುದ್ಧಿವಂತಿಕೆಯಿಂದ ಐದೂ ಇಂದ್ರಿಯಗಳನ್ನು ತನ್ನ ವಶದಲ್ಲಿರಿಸುವುದರಿಂದ ಯಾವ ಪ್ರಕಾರ ಪೀಡೆ ಆಗುವುದಿಲ್ಲ. ಕಾಮ - ಕ್ರೋಧಾದಿ ಶತ್ರುಗಳೂ ಅವನ ಹಾನಿಯನ್ನು ಮಾಡಲಾರರು.</p>
<p class="Text">ವಿದುರನ ಉಪದೇಶವನ್ನು ಕೇಳಿ ಯುಧಿಷ್ಠಿರನು ಹೇಳಿದನು. ನಾನು ನಿಮ್ಮ ಉಪದೇಶ ತಿಳಿದುಕೊಂಡೆ. ಹಾಗೆಯೇ ಆಗುವುದು. ವಿದುರನು ಅಲ್ಲಿಂದ ಮನೆಗೆ ಮರಳಿದನು, ಪಾಂಡವರು ವಾರಣಾವತಕ್ಕೆ ಹೋದರು. ಅಲ್ಲಿ ಪ್ರಜೆಯು ಅವರ ಸ್ವಾಗತ ಮಾಡಿದರು. ಪುರೋಚನನು ಅವರಿಗೆ ಲಾಕ್ಷಾಗೃಹದಲ್ಲಿ ಉಳಕೊಳ್ಳುವ ವ್ಯವಸ್ಥೆ ಮಾಡಿದನು. ಅವನು ತಂಬಾ ಪ್ರೇಮದಿಂದ ಇವರ ಸೇವೆಯನ್ನು ಮಾಡಿ ವಿಶ್ವಾಸ ಪಾತ್ರನಾಗಲು ದುಷ್ಪ್ರಯತ್ನ ಮಾಡತೊಡಗಿದನು.</p>
<p class="Text">ವಿದುರನ ಓರ್ವ ಮಿತ್ರನು ತುಂಬಾ ಚತುರ, ವಿಶ್ವಾಸ ಪಾತ್ರ ಮತ್ತು ಸುರಂಗ ಅಗೆಯುವುದರಲ್ಲಿ ನಿಪುಣನಾಗಿದ್ದನು. ವಿದುರನು ಅವನನ್ನು ಏಕಾಂತದಲ್ಲಿ ಕರೆದು ಎಲ್ಲ ಮಾತುಗಳನ್ನು ತಿಳಿಸಿ, ನೀನು ಹೋಗಿ ಪಾಂಡವರ ಹಿತವನ್ನು ಮಾಡು <br/>ಎಂದು ಹೇಳಿದನು. ಅವನಲ್ಲಿ ಪಾಂಡವರಲ್ಲಿ ವಿಶ್ವಾಸ ಉಂಟಾಗಲು ಕೆಲವು ರಹಸ್ಯ ಮಾತುಗಳನ್ನೂ ತಿಳಿಸಿದನು. ಅವನು ಯುಧಿಷ್ಠಿರನ ಬಳಿಗೆ ಹೋಗಿ, ವಿದುರನು ಹೇಳಿರುವ ಸಂಕೇತಗಳಿಂದ ಯುಧಿಷ್ಠಿರನ ವಿಶ್ವಾಸವನ್ನು ಗಳಿಸಿದನು. ಅವನು ಯುಧಿಷ್ಠಿರನಲ್ಲಿ ಹೇಳಿದನು - ನಾನು ಸುರಂಗ ಅಗೆಯುವ ಕೆಲಸದವನಾಗಿರುವೆ. ಮುಂದಿನ ಕೃಷ್ಣಪಕ್ಷದ ಚತುರ್ದಶಿಯ ರಾತ್ರಿ ಪುರೋಚನನು <br/>ಈ ಮನೆಗೆ ಬೆಂಕಿ ಹಚ್ಚುವವನಾಗಿದ್ದಾನೆ. ದುರ್ಯೋಧನನು ಕುಂತಿಯ ಸಹಿತ ನಿಮ್ಮನ್ನು  ಸುಟ್ಟು ಹಾಕಲು ನಿಶ್ಚಯಿಸಿರುವನು. ನನಗೆ ಸುರಂಗ ಅಗೆಯುವ ಆಜ್ಞೆಯನ್ನು ಕೊಡಿರಿ. ಯುಧಿಷ್ಠಿರನು ಹೇಳಿದನು - ವಿದುರನು ನಮ್ಮ ಹಿತಚಿಂತಕರಾಗಿದ್ದಾನೆ. ನೀನೂ ಕೂಡ ನನಗೆ ವಿದುರನಂತೆ ಆಗಿರುವೆ. ಅವನು ನಮ್ಮ ಹಿತವನ್ನು ಹೇಗೆ ಮಾಡುವನೋ ಹಾಗೇ ನೀನು ಮಾಡು.  ದುರ್ಯೋಧನನ ಬಳಿ ಈಗ ಸಂಪತ್ತು ಇದೆ, ಅವನಿಗೆ ಸಹಾಯಕರೂ ಅನೇಕರಿದ್ದಾರೆ. ಅವನಿಗೆ ಸುಳಿವು ಸಿಕ್ಕಿದರೆ ನಮಗೆ ಭಾರೀ ಅನಿಷ್ಟವಾಗಬಹುದು. ವಿದುರನ ಮಾತು ನಿಜವಾಯಿತು. ಈಗ ನೀನು ನಮ್ಮನ್ನು ಈ ಆಪತ್ತಿನಿಂದ ಕಾಪಾಡು. ಸುರಂಗ ಅಗೆಯಲಾಯಿತು ಮತ್ತು ಬೆಂಕಿಹಚ್ಚಿದಾಗ ಪಾಂಡವರು ಅದರ ಮಾರ್ಗವಾಗಿ ಹೊರಟುಹೋದು. ಯಾರಿಗೂ ಇದರ ಸುದ್ದಿ ತಿಳಿಯಲಿಲ್ಲ. ವಿದುರನ ಕೃಪೆಯಿಂದ ಪಾಂಡವರು ಈ ಮಹಾನ್ ವಿಪತ್ತಿನಿಂದ ಪಾರಾದರು.</p>
<p class="Text">ತುಂಬಾ ದಿನಗಳ ಬಳಿಕ ಪಾಂಡವರು ಜೀವಂತರಾಗಿದ್ದಾರೆ, ಮತ್ತು ದ್ರುಪದ ಪುತ್ರೀ ದ್ರೌಪದಿಯ ಜೊತೆಗೆ ಅವರ ವಿವಾಹವೂ ಆಗಿ ಹೋಯಿತೆಂದು ತಿಳಿದು ದುರ್ಯೋಧನ ಕರ್ಣ ಮೊದಲಾದವರಿಗೆ ಭಾರೀ ಕಷ್ಟವಾಯಿತು. ಅವರು ಪುನಃ ಪಾಂಡವರ ವಿನಾಶದ ಉಪಾಯವನ್ನು ಯೋಚಿಸತೊಡಗಿದರು. ವಿದುರನಿಗೆ ತುಂಬಾ ಸಂತೋಷವಾಯಿತು ಮತ್ತು ಅವರು ಹೋಗಿ ಧೃತರಾಷ್ಟ್ರನಲ್ಲಿ ಹೇಳಿದನು - ತುಂಬಾ ಒಳ್ಳೆಯದಾಯಿತು, ಬಹಳ ಚೆನ್ನಾಯ್ತು. ವಿದುರನು ಅವನಿಗೆ ತಿಳಿಹೇಳಿದನು, ಈಗ ದ್ರುಪದನೊಂದಿಗೆ ನಮ್ಮ ಮಿತ್ರತೆ ಆಗಬಹುದು, ಅವರು ನಮಗೆ ಸಂಬಂಧಿಗಳಾದರು, ಈಗ ಪಾಂಡವರನ್ನು ಆದರ ಪೂರ್ವಕವಾಗಿ ಕರೆಸಿಕೊಳ್ಳಬೇಕು. ವಿದುರನು ಹೊರಟು ಹೋದ ಮೇಲೆ ದುರ್ಯೋಧನನು ಧೃತರಾಷ್ಟ್ರನಿಗೆ ಹೇಳಿದನು - ಅವರನ್ನು ಕರೆಸುವುದು ಸರಿಯಲ್ಲ. ನಾವುಗಳು ಅನೇಕ ದಿನಗಳಿಂದ ಅವರನ್ನು ನಾಶಮಾಡಲು ಷಡ್ಯಂತ್ರ ಮಾಡುತ್ತಿದ್ದೇವೆ, ಆದರೆ ಸಫಲವಾಗಲಿಲ್ಲ. ಈ ಬಾರಿ ನಮ್ಮ ರಾಜ್ಯವು ನಿಷ್ಕಂಟಕವಾಗುವಂತಹ ಉಪಾಯವನ್ನು ಮಾಡಬೇಕು. ಕರ್ಣ ಹೇಳಿದನು - ನನಗೆ ಮೋಸ ಮಾಡುವ ನೀತಿ ಮೆಚ್ಚುವುದಿಲ್ಲ. ಈ ರೀತಿ ಅವರ ಅನಿಷ್ಟವನ್ನು ಯಾರೂ ಮಾಡಲಾರರು. ಅವರ ಮೇಲೆ ದಂಡೆತ್ತಿ ಹೋಗಬೇಕು. ದ್ರುಪದನು ಅವರ ಸಹಾಯಕನಾಗಿದ್ದರೇನಾಯಿತು? ಅವರೆಲ್ಲರೂ ಸೇರಿ ನಮ್ಮನ್ನು ಇದಿರಿಸಲಾರರು. ನಾನೊಬ್ಬನೇ ಎಲ್ಲರನ್ನು ಗೆಲ್ಲುವೆನು. ದುರ್ಯೋಧನನು ಹೇಳಿದನು - ಹೌದು, ಸರಿಯಾಗಿದೆ. ಕರ್ಣನೆಂದ - ಪರಾಕ್ರಮ ತೋರುವುದೇ ಕ್ಷತ್ರಿಯರ ಧರ್ಮವಾಗಿದೆ. ಸಾಮ, ದಾನ ಅಥವಾ ಭೇದದಿಂದ ಪಾಂಡವರನ್ನು ಗೆಲ್ಲಲಾಗದು. ಅವರನ್ನು ಪ್ರಕಟರೂಪದಿಂದಲೇ ಗೆಲ್ಲಬಹುದು. ಆದರೆ ಒಂದು ಮಾತು ಲಕ್ಪ್ಯದಲ್ಲಿರಲಿ. ಈ ಕೆಲಸವು ತುಂಬಾ ಶೀಘ್ರವಾಗಿ ಮತ್ತು ಒಮ್ಮಿಂದೊಮ್ಮೆಗೆ ಮಾಡಿಬಿಡಬೇಕು. ಇಲ್ಲದಿದ್ದರೆ ಶ್ರೀಕೃಷ್ಣನಿಗೆ ಸುಳಿವು ತಿಳಿದು ಅವನು ಯಾದವರ ಸೇನೆಯನ್ನು ಕರೆದುಕೊಂಡು ಬಂದು ಎರಗುವನು, ಆ ಶ್ರೀಕೃಷ್ಣನ ನೀತಿ ಕೌಶಲ್ಯದ ಮುಂದೆ ನಾವು ಉಳಿಯುವುದು ಸುಲಭವಲ್ಲ.</p>
<p class="Text"><span class="char-style-override-3">ಧೃತರಾಷ್</span><span class="char-style-override-3">ಟ್ರನು ಹೇಳಿದನು -</span> ಕರ್ಣ ನಿನ್ನ ಮಾತು ವೀರರಿಗೆ ಯೋಗ್ಯವಾಗಿದೆ. ನಿನ್ನ ಈ ಸ್ಪಷ್ಟ ನೀತಿಯನ್ನು ನಾನು ಪ್ರಶಂಸಿಸುತ್ತೇನೆ. ಆದರೆ ನೀನು ಮತ್ತು ದುರ್ಯೋಧನರಿಬ್ಬರೂ ಭೀಷ್ಮ ಪಿತಾಮಹರಲ್ಲಿ, ದ್ರೋಣಾಚಾರ್ಯರಲ್ಲಿ ಮತ್ತು ವಿದುರನಲ್ಲಿ ಸಲಹೆ ಪಡೆದ ಬಳಿಕ ಏನಾದರು ನಿಶ್ಚಯಿಸಿಕೊಳ್ಳಿ. ಅವರ ಸಮ್ಮತಿಯಿಲ್ಲದೆ ಯಾವುದೇ ಕೆಲಸ ಮಾಡುವುದು ನನಗೆ ಒಪ್ಪಿಗೆ ಇಲ್ಲ. ಭೀಷ್ಮ, ದ್ರೋಣ ಮತ್ತು ವಿದುರನನ್ನು ಕರೆಸಲಾಯಿತು. ಈ ವಿಷಯದಲ್ಲಿ ಅವರಲ್ಲಿ ಸಮ್ಮತಿ ಕೇಳಲಾಯಿತು. ಆಗ ಭೀಷ್ಮರು ಮತ್ತು ದ್ರೋಣರು ಒಂದೇ ಸ್ವರದಲ್ಲಿ ಪಾಂಡವರಲ್ಲಿ ದ್ರೋಹಮಾಡುವುದನ್ನು ವಿರೋಧಿಸಿದರು. ಅವರು ಹೇಳಿದರು - ನಮಗೆ ಕೌರವರು ಮತ್ತು ಪಾಂಡವರು ಇಬ್ಬರೂ ಸಮಾನರಾಗಿದ್ದಾರೆ. ನಾವು ಇಬ್ಬರನ್ನೂ ಒಂದೇ ರೀತಿ ಪ್ರೀತಿಸುತ್ತೇವೆ. ಇಂತಹ ಸ್ಥಿತಿಯಲ್ಲಿ ಪಾಂಡವರಲ್ಲಿ ವೈರ ಅಥವಾ ಯುದ್ಧ ಮಾಡಲು ನಾವು ಅನುಮೋದಿಸಲಾರೆವು. ಆ ಜನರು ದುರ್ಯೋಧನನಿಗೆ ತುಂಬಾ ಸಮಜಾಯಿಸಿದರು, ದ್ರೋಣಾಚಾರ್ಯ ಮತ್ತು ಕರ್ಣರಲ್ಲಿ ಸ್ವಲ್ಪ ಬಿಸಿ-ಬಿಸಿ ಮಾತುಗಳೂ ನಡೆದವು.</p>
<p class="Text">ಕೊನೆಗೆ ವಿದುರನು ಹೇಳಿದನು-ಸ್ವಜನರಿಗೆ ನಿಸ್ಸಂಕೋಚವಾಗಿ ಹಿತದ ಮಾತನ್ನು ಹೇಳುವುದು ಕರ್ತವ್ಯವಾಗಿದೆ. ನೀವು ಕೇಳಲು ಬಯಸುವುದಿಲ್ಲ, ಇದಕ್ಕಾಗಿ ಜನರು ಬಯಸಿದರೂ ಹೇಳುವುದಿಲ್ಲ. ಭೀಷ್ಮರು ಮತ್ತು ದ್ರೋಣರು ನಿಮ್ಮ ನಿಜವಾದ ಹಿತೈಷಿಗಳಾಗಿದ್ದಾರೆ. ಅವರೇನು ಹೇಳುವರೋ ಅದು ನಿನ್ನ ಹಿತಕ್ಕಾಗಿಯೇ ಹೇಳುತ್ತಿದ್ದಾರೆ. ಪಾಂಡವರನ್ನು ಸೋಲಿಸುವ ಶಕ್ತಿಯು ಯಾರಲ್ಲಿಯೂ ಇಲ್ಲವೆಂಬುದನ್ನು ನೀನು ಸತ್ಯವಾಗಿ ತಿಳಿದುಕೋ. ಅವರ ಪಕ್ಷದಲ್ಲಿ ಧರ್ಮವಿದೆ, ಅವರು ಸತ್ಯದ ಕಡೆಗಿದ್ದಾರೆ. ಜಗತ್ತಿನಲ್ಲಿ ದೊಡ್ಡ-ದೊಡ್ಡ ದೇವತೆಗಳೂ ಕೂಡ ಅವರ ಕೂದಲು ಕೊಂಕಲಾರರು. ಅವರ ಪಕ್ಷದಲ್ಲಿ ಶ್ರೀಕೃಷ್ಣ, ಬಲರಾಮ ಮತ್ತು ಸಾತ್ಯಕಿ ಇವರಿದ್ದಾರೆಂಬುದು ನಿನಗೆ ತಿಳಿಯದೆ? ಅನೇಕ ರಾಜರೂ, ರಾಜಕುಮಾರರೂ ಅವರ ಪ್ರೇಮಿಗಳಾಗಿದ್ದಾರೆ. ಈ ರಾಜ್ಯದಲ್ಲಿ ಅವರ ಪಾಲೂ ಇದೆ ಎಂಬುದು ಎಲ್ಲರೂ ತಿಳಿದಿದ್ದಾರೆ. ಪಾಂಡವರು ಜೀವಂತರಾಗಿದ್ದಾರೆಂದು ಪ್ರಜೆಗೆ ತಿಳಿದಂದಿನಿಂದ ಅವರನ್ನು ನೋಡಬೇಕೆಂದು ಎಲ್ಲರೂ ವ್ಯಾಕುಲರಾಗಿದ್ದಾರೆ. ಅವರನ್ನು ಲಾಕ್ಷಾಗೃಹದಲ್ಲಿ ಸುಡಲು ಪ್ರಯತ್ನ ಮಾಡಲಾಯಿತು ಎಂಬ ಮಾತೂ ಈಗ ಅಡಗಿಲ್ಲ. ಅವರನ್ನು ಸಮ್ಮಾನಿಸಿ ನೀವು ನಿಮ್ಮ ಕಲಂಕವನ್ನು ತೊಳೆದುಕೊಳ್ಳಿ. ಪಾಂಡವರೊಂದಿಗೆ ಸ್ನೇಹ ಮಾಡುವುದರಿಂದ ನಿಮಗೆ ಲಾಭವೇ ಇದೆ. ದ್ರುಪದನು ನಿಮ್ಮ ಪಕ್ಷದವನಾದಾನು, ಶ್ರೀಕೃಷ್ಣನು ನಿಮಗೆ ಸಹಾಯಕನಾದಾನು ಮತ್ತು ಸಮಸ್ತ ಯದುವಂಶವೇ ನಿಮ್ಮ ಆಜ್ಞೆಯನ್ನು ಪಾಲಿಸೀತು. ಶ್ರೀಕೃಷ್ಣನು ಸಾಮಾನ್ಯ ಪುರುಷನಲ್ಲ, ಸಾಕ್ಷಾತ್ ಭಗವಂತನಾಗಿದ್ದಾನೆ. ಅವನು ಇರುವ ಪಕ್ಷಕ್ಕೇ ಜಯವಾಗುವುದು. ಅವನೊಂದಿಗೆ ಸೇರಿ ನೀವು ಇಡೀ ಜಗತ್ತಿನಲ್ಲಿ ನಿಮ್ಮ ರಾಜ್ಯದ ವಿಸ್ತಾರ ಮಾಡಬಲ್ಲಿರಿ. ಮಹಾರಾಜಾ! ದುರ್ಯೋಧನ, ಕರ್ಣ ಮತ್ತು ಶಕುನಿ ಮೊದಲಾದವರೆಲ್ಲರೂ ಅಪಕ್ವ ಬುದ್ಧಿಯ ಮಕ್ಕಳಾಗಿದ್ದಾರೆಂದು ನಾನು ನಿಮ್ಮಲ್ಲಿ  ಸ್ಪಷ್ಟವಾಗಿ ನಿವೇದಿಸಿಕೊಳ್ಳುತ್ತೇನೆ. ನೀವು ಇವರ ಮಾತನ್ನು ಒಪ್ಪಿಕೊಳ್ಳಬೇಡಿ. ಒಂದು ವೇಳೆ ಇವರ ಬುದ್ಧಿಗನುಗುಣವಾಗಿ ಕಾರ್ಯ ಮಾಡಿದರೆ ನಿಮ್ಮ ಎಲ್ಲ ಪುತ್ರರ, ಕ್ಷತ್ರಿಯರ ಮತ್ತು ಪ್ರಜೆಯ ನಾಶವಾದೀತು ಎಂದು ನಿಶ್ಚಯವಾಗಿ ತಿಳಿಯಿರಿ.</p>
<p class="Text">ಧೃತರಾಷ್ಟ್ರನು ತುಂಬಾ ಸಂತೋಷವಾಗಿ ಹೇಳಿದನು-ಹೌದು, ಹೌದು! ಇದನ್ನೇ ನಾನೂ ಹೇಳುತ್ತೇನೆ. ಭೀಷ್ಮಪಿತಾಮರು, ದ್ರೋಣಾಚಾರ್ಯರು ದೊಡ್ಡ ಐಶ್ವರ್ಯಶಾಲಿ ಜ್ಞಾನಿಗಳಾಗಿದ್ದಾರೆ. ಇವರು ನಮ್ಮ ಹಿತದ ಮಾತನ್ನೇ ಆಡುತ್ತಿದ್ದಾರೆ. ನಿನ್ನ ಸಮ್ಮತಿಯೂ ನಮ್ಮ ಶ್ರೇಯಸ್ಸು ಮಾಡುವುದಾಗಿದೆ. ನೀನು ಹೇಳುವುದು ನಿಜವಾಗಿದೆ. ನನ್ನ ಪುತ್ರರು ದುರ್ಯೋಧನಾದಿಗಳಿದ್ದಂತೆ ಪಾಂಡವರೂ ಆಗಿದ್ದಾರೆ. ರಾಜ್ಯದಲ್ಲಿ ಇವರಿಗಿದ್ದಷ್ಟೇ ಅಕಾರ ಅವರಿಗೂ ಇದೆ. ವಿದುರಾ! ನೀನು ಹೋಗಿ ವಿಶೇಷ ಸತ್ಕಾರದಿಂದ ಕುಂತಿ ಮತ್ತು ನವವಧೂ ದ್ರೌಪದಿಯೊಂದಿಗೆ ಪಾಂಡವರನ್ನು ಕರಕೊಂಡು ಬಾ. ಪಾಂಡವರು ಕ್ಷೇಮವಾಗಿದ್ದಾರೆ, ಅವರ ವಿವಾಹವಾಯಿತು, ಇದು ತುಂಬಾ ಸಂತೋಷದ ಮಾತಾಗಿದೆ. ದ್ರೌಪದಿಗಾಗಿ ಅನೇಕ ರತ್ನಾಭರಣಗಳನ್ನು ಕೊಂಡುಹೋಗು. ವಿದುರನು ಉಡುಗರೆಯ ಎಲ್ಲ ವಸ್ತುಗಳೊಡನೆ ರಥವನ್ನಡರಿ ಪಾಂಚಾಲದೇಶಕ್ಕೆ ಹೊರಟ.</p>
<p class="Text">ಪಾಂಚಾಲಕ್ಕೆ ಹೋಗಿ ಅವನು ಮೊದಲು ದ್ರುಪದನೊಂದಿಗೆ ಭೆಟ್ಟಿಯಾದನು. ಅವನಲ್ಲಿ ಸ್ವಾಗತ ಸತ್ಕಾರವಾದ ಬಳಿಕ ಅವನು ಶ್ರೀಕೃಷ್ಣನ ಬಳಿಗೆ ಹೋದನು ಮತ್ತು ಅವನ ದರ್ಶನದಿಂದ ಅತೀವ ಆನಂದಿತನಾದನು. ವಿದುರನು ಅನೇಕ ದಿನಗಳಿಂದ ಶ್ರೀಕೃಷ್ಣನ ದರ್ಶನವನ್ನು ಬಯಸುತ್ತಿದ್ದನು. ಆದರೆ ಇಷ್ಟರವರೆಗೆ ಅಂತಹ ಅವಕಾಶ ಸಿಗಲಿಲ್ಲ. ದಾರಿಯಲ್ಲಿ ಬರುವಾಗಲೂ ಅಲ್ಲಿ ಶ್ರೀಕೃಷ್ಣನ ದರ್ಶನವಾಗಲೂಬಹುದೆಂದು ಯೋಚಿಸಿದ್ದನು. ಅನೇಕ ದಿನಗಳ ತನ್ನ ಅಭಿಲಾಷೆಯು ಪೂರ್ಣ ವಾದುದನ್ನು ಕಂಡು ಅವನು ಕೃಷ್ಣನ ಚರಣಗಳಲ್ಲಿ ಬಿದ್ದುಬಿಟ್ಟನು. ಶ್ರೀಕೃಷ್ಣನು ಅವನನ್ನು ಎತ್ತಿ ಅಪ್ಪಿಕೊಂಡನು. ಯುಧಿಷ್ಠಿರನೂ ತನ್ನ ಸಹೋದರರೊಂದಿಗೆ ಅವನನ್ನು ಭೇಟಿಯಾದನು ಮತ್ತು ಕುಂತಿಯೊಂದಿಗೂ ಕ್ಷೇಮ ಸಮಾಚಾರ ನಡೆಯಿತು.</p>
<p class="Text">ಸಭೆಯಲ್ಲಿ ಉಪಸ್ಥಿತನಾದ ವಿದುರನು ಶ್ರೀಕೃಷ್ಣ ಮತ್ತು ಪಾಂಡವರ ಮುಂದೆ ಮಹಾರಾಜಾ ದ್ರುಪದನಲ್ಲಿ ಹೇಳಿದನು - ರಾಜಾ! ರಾಜಾಧೃತರಾಷ್ಟ್ರ, ವೃದ್ಧ ಭೀಷ್ಮಪಿತಾಮಹರು, ದ್ರೋಣಾಚಾರ್ಯರು ಮತ್ತು ಎಲ್ಲ ಕೌರವರು ನಿಮಗೆ ಯಥೋಚಿತ ಅಭಿವಾದವನ್ನು ಹೇಳಿ, ಕ್ಷೇಮ-ಸಮಾಚಾರ ಕೇಳಿರುವರು. ನಿಮ್ಮಲ್ಲಿ ಸಂಬಂಧ ಬೆಳೆದಿದ್ದರಿಂದ ಎಲ್ಲರಿಗೂ ತುಂಬಾ ಸಂತೋಷವಾಗಿದೆ. ಈಗ ಅಲ್ಲಿಯ ಜನರು ಪಾಂಡವರನ್ನು ನೋಡಲು ತುಂಬಾ ಉತ್ಕಂಠಿತರಾಗಿದ್ದಾರೆ. ಪಾಂಡವರೂ ಕೂಡ ತಮ್ಮ ದೇಶವನ್ನು ನೋಡಲು ಉತ್ಕಂಠಿತರಾಗಿರಬಹುದೆಂದು ನಾನು ಅನುಮಾನಿಸುತ್ತೇನೆ. ಏಕೆಂದರೆ ಅವರು ತಮ್ಮ ದೇಶವನ್ನು ಬಿಟ್ಟು ಬಹಳ <br/>ದಿನಗಳಾದುವು. ಕುರುಕುಲದ ಸ್ತ್ರೀಯರೂ ಕೂಡ ದ್ರೌಪದಿಯನ್ನು ನೋಡಲು ತುಂಬಾ ಉತ್ಸುಕರಾಗಿದ್ದಾರೆ. ಅದಕ್ಕಾಗಿ ಹೊತ್ತು ಕಳೆಯದೆ ಪತ್ನೀ ಸಹಿತ ಪಾಂಡವರನ್ನು ಕಳಿಸಿಕೊಡಿರಿ. ನಿಮ್ಮ ಅನುಮತಿ ದೊರೆಯುತ್ತಲೇ ಪಾಂಡವರು ಬರುತ್ತಿದ್ದಾರೆಂದು ಹಸ್ತಿನಾವತಿಗೆ ಸುದ್ದಿ ಕಳಿಸುತ್ತೇನೆ-ದ್ರುಪದನು ಹೇಳಿದನು-ವಿದುರನೇ! ನೀನು ಹೇಳುವುದು ಸರಿಯಾಗಿದೆ. ಈ ಸಂಬಂಧದಲ್ಲಿ ನನಗೂ ತುಂಬಾ ಸಂತೋಷವಾಗಿದೆ. ಪಾಂಡವರು ತಮ್ಮ ರಾಜ್ಯಕ್ಕೆ ಹೋಗುವುದು ಉಚಿತವಾಗಿದೆ ಮತ್ತು ಅವಶ್ಯಕವಾಗಿದೆ, ಆದರೆ ನಾನು ಹೋಗಲು ಹೇಗೆ ಹೇಳಬಲ್ಲೆನು? ಇವರು ನಮ್ಮಲ್ಲಿ ಇದ್ದಷ್ಟು ದಿನ ಒಳ್ಳೆಯದೆ. ಕುಂತೀ, ಪಾಂಡವರು, ಶ್ರೀಕೃಷ್ಣ ಮತ್ತು ಬಲರಾಮರ ಸಮ್ಮತಿ ಇದ್ದರೆ ಹೋಗುವುದರಲ್ಲಿ ನಾನು ಅಡ್ಡಿಪಡಿಸುವುದಿಲ್ಲ. ಯುಧಿಷ್ಠಿರನು ಹೇಳಿದನು - ಮಹಾರಾಜರೇ! ನಾವೆಲ್ಲ ನಿಮ್ಮ ಅಧೀನರಾಗಿದ್ದೇವೆ. ನೀವು ಹೃತ್ಪೂರ್ವಕವಾಗಿ ಯಾವ ಆಜ್ಞೆ ಕೊಡುವಿರೋ ಅದನ್ನು ಪಾಲಿಸುವೆವು. ಶ್ರೀಕೃಷ್ಣನು ಹೇಳಿದನು - ನನ್ನ ವಿಚಾರದಿಂದಲಾದರೋ ಪಾಂಡವರು ಅಲ್ಲಿಗೆ ಹೋಗಲೇಬೇಕು. ಆದರೂ ಕೂಡ ಮಹಾರಾಜಾ ದ್ರುಪದನ ಆಜ್ಞೆ ಹೇಗಿದೆಯೋ ಹಾಗೆ ಮಾಡುವುದು ಸರಿಯಾಗಿದೆ. ದ್ರುಪದನು ಹೇಳಿದನು ಪರಮ ಶಕ್ತಿಶಾಲೀ ಯದುವೀರ ಶ್ರೀಕೃಷ್ಣನು ಹೇಳುವುದು ಸರಿಯಾಗಿದೆ. ವಾಸುದೇವ ಶ್ರೀಕೃಷ್ಣನು ಪಾಂಡವರ ಮೇಲೆ ಎಷ್ಟು ಕೃಪೆಮಾಡುತ್ತಾನೋ, ಅವನು ಪಾಂಡವರ ಕುರಿತು ಎಷ್ಟು ಶುಭ ಕಾಮನೆ ಇರಿಸಿರುವನೋ ಅಷ್ಟು ನಾನೂ ಇಡುವುದಿಲ್ಲ. ಕೊನೆಗೆ ಬೀಳ್ಕೊಡಿಗೆ ನಿಶ್ಚಯವಾಯಿತು.</p>
<p class="Text para-style-override-2">ಶ್ರೀಕೃಷ್ಣ, ಕುಂತೀ, ಪಾಂಡವರು ಮತ್ತು ದ್ರೌಪದಿಯನ್ನು ಕರೆದುಕೊಂಡು ವಿದುರನು ವಾರಣಾವತ ನಗರಕ್ಕಾಗಿ ಹೊರಟನು. ವಿಕರ್ಣ, ಚಿತ್ರಸೇನ, ದ್ರೋಣಾಚಾರ್ಯರು ಮೊದಲಾದವರು ಬಂದು ಅವರ ಸ್ವಾಗತ ಮಾಡಿದರು ಮತ್ತು ಧೃತರಾಷ್ಟ್ರನ ಆಜ್ಞೆಯಂತೆ ತಮ್ಮ ಅರಮನೆಯಲ್ಲಿ ಇರತೊಡಗಿದರು. ಕೆಲದಿನಗಳ ನಂತರ ಅವರಿಗೆ ಖಾಂಡವಪ್ರಸ್ಥದಲ್ಲಿ ರಾಜಧಾನಿಯನ್ನು ನಿರ್ಮಿಸಿಕೊಟ್ಟು  ಇರಲು ಆಜ್ಞೆಮಾಡಿ, ಅರ್ಧರಾಜ್ಯವನ್ನು ಕೊಟ್ಟನು. ಪಾಂಡವರು ತಮ್ಮ ಬಾಹುಬಲದಿಂದ ತಮ್ಮ ರಾಜ್ಯದ ವಿಸ್ತಾರ ಮಾಡಿದರು ಮತ್ತು ಅವರು ಸುಖವಾಗಿ ಇರತೊಡಗಿದರು. ವಿದುರನು ಧೃತರಾಷ್ಟ್ರನಲ್ಲೇ ತನ್ನ ಕುಟೀರದಲ್ಲಿ  ಇದ್ದು ಧರ್ಮಪತ್ನಿಯ ಜೊತೆ ಪ್ರೇಮಪೂರ್ವಕ ಭಗವಂತನ ಭಜನೆಯಲ್ಲಿ ತೊಡಗಿದನು.<span></span></p>


<p class="Page-Break"> </p>
<p class="Sub-Heading" id="toc_marker-3-3">(3)</p>
<p class="Text">ಧರ್ಮದಲ್ಲಿ ಕಪಟಕ್ಕೆ ಎಳ್ಳಷ್ಟೂ ಸ್ಥಾನವಿಲ್ಲ. ಹೊರ-ಒಳಗಿನ ಸ್ಪಷ್ಟತೆಯೇ ಧರ್ಮದ ಪ್ರಧಾನ ಲಕ್ಷಣವಾಗಿದೆ. ಒಳಗಿನಿಂದ ಬೇರೆಯಾಗಿದ್ದು ಹೊರಗಿನಿಂದ ಬೇರೆಯಾಗಿರುವವರನ್ನು ಧರ್ಮತ್ಮಾ ಎಂದು ಹೇಳಲಾಗುವುದಿಲ್ಲ. ಎಲ್ಲ ಪ್ರಾಣಿಗಳ ಸಮಾನ ಸುಹೃದ್ ಧರ್ಮವು ತನ್ನೊಳಗೆ ಯಾವುದೇ ಕಪಟವನ್ನು ಹೇಗೆ ಇರಿಸಬಲ್ಲದು? ವಿದುರನು ಧರ್ಮರಾಜಾ ಯುಧಿಷ್ಠಿರನಿಗೆ ಹೇಗಿದ್ದನೋ, ಹಾಗೆಯೇ ಕೌರವನಿಗೂ ಆಗಿದ್ದನು. ಅವನು ಪಾಂಡವರಲ್ಲಿ ಎಷ್ಟು ಪ್ರೇಮ ಇರಿಸಿದ್ದನೋ, ಅಷ್ಟೇ ಕೌರವರ ಜೊತೆಗೂ ಸ್ಪಷ್ಟವಾಗಿ ಇಟ್ಟಿದ್ದನು. ಅವನು ಹಿತದ ಮಾತನ್ನು ನಿಸ್ಸಂಕೋಚವಾಗಿ ಹೇಳಿಬಿಡುತ್ತಿದ್ದನು, ಅದನ್ನು ಯಾರಾದರು ಮನ್ನಿಸಲಿ, ಅಥವಾ ಮನ್ನಿಸದಿರಲಿ ಎಂಬುದರ ಪರಿವೆಯೂ ಇರಲಿಲ್ಲ. ಅವನಿಗೆ ಸ್ಪಷ್ಟವಾಗಿ ಹೇಳುವುದರಲ್ಲಿ ಎಲ್ಲೂ ಯಾವ ಭಯವೂ ಇರಲಿಲ್ಲ, ಭಯವಾದರೋ ಅಧರ್ಮದಲ್ಲೇ ಇದೆ, ಧರ್ಮದಲ್ಲಿ ಇಲ್ಲ. ವಿದುರನ ಜೀವನದಲ್ಲಿ ಅವನು ಏನೆಲ್ಲ ಆಗಿದ್ದನೋ, ಸ್ಪಷ್ಟವಾಗಿದ್ದನೋ ಅದನ್ನು ದುರ್ಯೋಧನನೂ ತಿಳಿಯುತ್ತಾನೆ ಮತ್ತು ಯಾರೂ ಅವನಿಂದ ತನ್ನ ಸಂಬಂಧವನ್ನು ಕಡಿದುಕೊಳ್ಳಲು ಬಯಸುವುದಿಲ್ಲವೆಂಬ ಮಾತನ್ನು ಪೂರ್ಣರೂಪದಿಂದ ನಾವು ಕಾಣುತ್ತೇವೆ.</p>
<p class="Text">ಪಾಂಡವರ ಸಮೃದ್ಧಿ ಮತ್ತು ಅವರ ರಾಜಸೂಯ-ಯಜ್ಞದ ಸಫಲತೆಯನ್ನು ಕಂಡು ದುರ್ಯೋಧನನ ಹೃದಯದಲ್ಲಿ ಮತ್ಸರದ ಬೆಂಕಿ ಹೊತ್ತಿ ಉರಿಯಿತು. ವಿದುರನ ಅನುಪಸ್ಥಿತಿಯಲ್ಲಿ ಅವನು ಧೃತರಾಷ್ಟ್ರನಿಗೆ ಅಲ್ಲ-ಸಲ್ಲದ ಮಾತುಗಳನ್ನು ಹೇಳಿ, ಒತ್ತಡ ತಂದು ಅವನಿಂದ ದ್ಯೂತವಾಡಲು ಆಜ್ಞೆಯನ್ನು ಪಡೆದನು. ಆದರೆ ಧೃತರಾಷ್ಟ್ರನಿಂದ ಈ ಮಾತನ್ನು ವಿದುರನಿಂದ ಮುಚ್ಚಿಡಲಾಗಲಿಲ್ಲ. ಅವನು ವಿದುರನ ಸಲಹೆಯಿಲ್ಲದೆ ಯಾರಿಗಾದರು ಆಜ್ಞೆ ಕೊಟ್ಟಿರುವುದು ಅವನ ಜೀವನದಲ್ಲಿ ಇದಕ್ಕಿಂತ ಮೊದಲು ಇಂತ ಸಂದರ್ಭ ಎಂದೂ ಬಂದಿರಲಿಲ್ಲ. ಇಂದು ದ್ಯೂತದ ಆಜ್ಞೆಯನ್ನು ಕೊಟ್ಟು ತಳಮಳಿಸಿದನು ಮತ್ತು ಕೂಡಲೇ ದೂತನನ್ನು ಕಳಿಸಿ ವಿದುರನನ್ನು ಕರೆಸಿದರು. ವಿದುರನು ಬಂದು ಧೃತರಾಷ್ಟ್ರನಲ್ಲಿ-ನಾನು ಎಂದಿಗೂ ದ್ಯೂತಕ್ಕೆ ಅನುಮೋದನೆ ಕೊಡುತ್ತಿರಲಿಲ್ಲ ಎಂದು ಸ್ಪಷ್ಟವಾಗಿ ಹೇಳಿಬಿಟ್ಟನು. ನೀವು ಅನುಚಿತವಾದ ಈ ಕಾರ್ಯವನ್ನು ಮಾಡಿದಿರಿ. ಇದರಂದ ಪಾರಸ್ಪರಿಕ ವಿರೋಧ ಹೆಚ್ಚಾದೀತು ಮತ್ತು ವಂಶದ ಸರ್ವನಾಶವಾಗಿ ಹೋದೀತು. ಧೃತರಾಷ್ಟ್ರನು ವಿದುರನ ಮಾತಿನಿಂದ ಪ್ರಭಾವಿತನಾಗಿ ದುರ್ಯೋಧನನ್ನು ಕರೆಸಿ, ದ್ಯೂತವಾಡದಿರುವುದಕ್ಕೆ ಹೇಳಿದನು. ಆದರೆ ಅವನು ಧೃತರಾಷ್ಟ್ರನನ್ನು ಲೆಕ್ಕಿಸಲಿಲ್ಲ, ದ್ಯೂತ ನಡೆಯಿತು ಮತ್ತು ಪಾಂಡವರು ಸೋತುಹೋದರು.</p>
<p class="Text">ದ್ಯೂತದ ಮಧ್ಯದಲ್ಲಿಯೂ ವಿದುರನು ಧೃತರಾಷ್ಟ್ರನನ್ನು ತುಂಬಾ ಸಮಜಾಯಿಸಿದನು, ಅನೇಕ ಆಖ್ಯಾಯಿಕೆಗಳನ್ನು ತಿಳಿಸಿದನು ಮತ್ತು ಹೇಳಿದನು - ಸಾಯುವವನಿಗೆ ಔಷಯು ರುಚಿಸದಿರುವಂತೆ ನಿನಗೂ ನೀತಿಯ ಮಾತುಗಳು ಮೆಚ್ಚುವುದಿಲ್ಲ. ದುರ್ಯೋಧನನು ಲೋಭದ ಕಾರಣ ಅಧರ್ಮ ಮತ್ತು ಅನ್ಯಾಯ ಮಾಡುತ್ತಿದ್ದಾನೆ. ಈ ದ್ಯೂತದ ಅಮಲಿನಲ್ಲಿ ಉನ್ಮತ್ತನಾಗಿದ್ದಾನೆ. ನೀವು ಅರ್ಜುನನಿಗೆ ಆಜ್ಞೆ ಕೊಡಿರಿ, ಅವನು ಈ ದುಷ್ಟನನ್ನು ದಮನ ಮಾಡುವನು. ಇವನು ಇಡೀ ಕೌರವ ಕುಲದ ಸಂಹಾರ ಮಾಡಬಯಸುತ್ತಾನೆ. ಈ ದ್ಯೂತವು ಎಲ್ಲ ಪ್ರಕಾರದ ಜಗಳದ ಮೂಲವಾಗಿದೆ. ಈಗ ದುರ್ಯೋಧನನು ಯುಧಿಷ್ಠಿರನನ್ನು ಸೋಲಿಸಿ ಸಂತೋಷಡುತ್ತಿದ್ದಾನೆ. ಇವನೇ ಸ್ವಲ್ಪ ಸಮಯದ ನಂತರ ಅಳುವನು. ಒಂದೊಮ್ಮೆ ನೀವು ದ್ಯೂತವನ್ನು ತಡೆಯದಿದ್ದರೆ ನಿಮ್ಮ ಸರ್ವನಾಶವಾಗುವುದೆಂದು ನಾನು ಪುನಃ ಎಚ್ಚರಿಸುತ್ತಿದ್ದೇನೆ.</p>
<p class="Text">ದುರ್ಯೋಧನನು ವಿದುರನ ಎಲ್ಲ ಮಾತುಗಳನ್ನು ಕೇಳುತ್ತಿದ್ದನು. ಅವನು ವಿದುರನಲ್ಲಿ ಹೇಳಿದನು - ನಾನು ನಿನ್ನನ್ನು ತುಂಬಾ ತಿಳಿದಿದ್ದೇನೆ. ನೀನು ನನ್ನ ಉಪ್ಪಿನಿಂದ ಬದುಕಿ ನನ್ನ ಕೆಡುಕನ್ನೇ ಮಾಡುತ್ತಿರುವೆ. ನನ್ನ ನಿಂದೆಯನ್ನೇ ಮಾಡುತ್ತಿರುವೆ. ನೀನು ನಿನ್ನ ಸ್ವಾಮಿಯೊಂದಿಗೆ ದ್ರೋಹ ಬಗೆಯುತ್ತಿರುವೆ, ನಿನಗೆ ಇದರ ಪಾಪವು ತಟ್ಟುವುದು. ನನ್ನ ಆಶ್ರಿತನಾಗಿದ್ದುಕೊಂಡು ನೀನು ಶತ್ರುಗಳ ಸಹಾಯಕನಾಗಿರುವೆ, ಇದು ನಿನ್ನ ನಿರ್ಲಜ್ಜತೆಯಾಗಿದೆ. ತನ್ನವರೊಂದಿಗೆ ಮಿತ್ರತೆಯನ್ನಿಟ್ಟುಕೊಂಡವರ ವಿರೋಧ ಮಾಡುವುದು ಮೂರ್ಖರ ಕೆಲಸವಾಗಿದೆ. ಶತ್ರುಪಕ್ಷದವರಿಗೆ ಸೇರಿದ ವ್ಯಕ್ತಿಯನ್ನು ತನ್ನಲ್ಲಿ  ಇಟ್ಟುಕೊಳ್ಳಬಾರದು. ಅದಕ್ಕಾಗಿ ನಿನಗೆ ಇಚ್ಛೆ ಇದ್ದಲ್ಲಿಗೆ ಹೊರಟುಹೋಗು. ವಿದುರನು ಹೇಳಿದನು - ದುರ್ಯೋಧನಾ! ನೀನು ಇನ್ನು ಮಗುವಾಗಿರುವೆ. ಕೇಳಲು ಕಠೋರವಾಗಿದ್ದರೂ ಪರಿಣಾಮದಲ್ಲಿ ಸುಖಕೊಡುವಂತಹ ಮಾತಿನಿಂದ ಬೇಸರಿಸಬಾರದು. ನೋಡು! ಮೂರ್ಖತೆ ಮಾಡಬೇಡ. ನಿನ್ನ ಹಿತ-ಅಹಿತವನ್ನು ತಿಳಿದುಕೋ. ತೋರಿಕೆಯ ಆದರ ಮಾಡುವವರು ಅನೇಕರು ಸಿಗಬಹುದು, ಆದರೆ ಜಗತ್ತಿನಲ್ಲಿ ನಿಜವಾದ ಹಿತೈಷಿಗಳು ತುಂಬಾ ಕಡಿಮೆಯೇ ಸಿಗುತ್ತಾರೆ. ಕ್ರೋಧವು ಭಾರೀ ದೊಡ್ಡ ಶತ್ರುವಾಗಿದೆ. ಲೋಭವು ಧಗಧಗನೆ ಉರಿಯುವ ಬೆಂಕಿಯಾಗಿದೆ. ಕೌರವರ ಯಶಬೆಳೆಯಲೀ, ಅವರು ಶಾಂತಿಯಿಂದ, ಸುಖದಿಂದ ಧರ್ಮಮಾರ್ಗದಲ್ಲಿ ನಡೆಯಲಿ ಎಂದೇ ನಾನು ಬಯಸುತ್ತೇನೆ. ನಾನು ಕೈ ಜೋಡಿಸಿ ನಿನ್ನಲ್ಲಿ ಕೇಳಿಕೊಳ್ಳುತ್ತೇನೆ, ಭಗವಂತನು ನಿನಗೆ ಶ್ರೇಯಸ್ಸನ್ನುಂಟುಮಾಡಲಿ, ನೀನು ಪಾಂಡವರೊಂದಿಗೆ ಈ ಅನ್ಯಾಯ ಮಾಡಬೇಡ, ಹೀಗಾದರೆ ನಿನ್ನ ನಾಶವು ಹತ್ತಿರವೇ ಇದೆ. ದುರ್ಯೋಧನನು ವಿದುರನ ಮಾತನ್ನು ಕೇಳಲಿಲ್ಲ, ದ್ಯೂತವು ನಡೆದೇ ಹೋಯಿತು. ಯುಧಿಷ್ಠಿರನು ನಾಲ್ಕು ತಮ್ಮಂದಿರ ಸಹಿತ ತನ್ನನ್ನು ಸೋತುಕೊಂಡು ದ್ರೌಪದಿಯನ್ನೂ ಕೂಡ ಪಣಕ್ಕೆ ಹಚ್ಚಿ ಸೋತುಹೋದನು.</p>
<p class="Text">ದುರ್ಯೋಧನನಿಗೆ ಧೈರ್ಯ ಹೆಚ್ಚಿತ್ತು. ಅವನು ವಿದುರನಲ್ಲಿ ಹೇಳಿದನು- ನೀನು ಹೋಗಿ ದ್ರೌಪದಿಯನ್ನು ಸಭೆಗೆ ಕರೆದುತಾ. ಅವಳು ಭಾಗ್ಯಹೀನಳಾಗಿದ್ದಾಳೆ, ಬಂದು ನನ್ನ ಮನೆಯಲ್ಲಿ ದಾಸಿಯಂತೆ ಇದ್ದು ಕಸ ಗುಡಿಸಲಿ. ದುರ್ಯೋಧನನು ವಿದುರನನ್ನು ನಿಂದಿಸಿದಾಗ ಅವನ ಮೇಲೆ ಅದರ ಪ್ರಭಾವ ಬಿದ್ದಿರಲಿಲ್ಲ. ಆದರೆ ದ್ರೌಪದಿಯ ವಿಷಯದಲ್ಲಿ ಇಂತಹ ಮಾತು ಕೇಳಿ-ದ್ರೌಪದಿಯು ಪದೇ-ಪದೇ ಅತ್ತು ಬಸವಳಿದರೂ ಕೂಡ ಭೀಷ್ಮ ಮತ್ತು ದ್ರೋಣರ ಬಾಯಿಂದ ಹೊರಡದೆ ಇರುವ ಮಾತನ್ನು ಆಡಿಬಿಟ್ಟನು. ಅವನು ದುರ್ಯೋಧನನಿಗೆ ಹೇಳಿದನು- ಮೂರ್ಖ ದುರ್ಯೋಧನಾ! ನೀನು ಯಾರ ಕುರಿತು ಈ ಮಾತನ್ನು ಹೇಳುತ್ತಿರುವೆ! ಯಾವುದೇ ಸ್ತ್ರೀಯಳ ಅಪಮಾನ ಮಾಡುವುದು ಮನುಷ್ಯತ್ವಕ್ಕೆ ವಿರುದ್ಧವಾಗಿದೆ. ಹಾಗಿರುವಾಗ ದ್ರೌಪದಿಯಾದರೋ ಯಜ್ಞವೇದಿಯಿಂದ ಹೊರಟಿರುವ ಸಾಕ್ಷಾತ್ ದೇವಿಯಾಗಿದ್ದಾಳೆ. ನೀನು ಹಾವಿನೊಡನೆ ಸರಸಕ್ಕಿಳಿದಿರುವೆ. ಈಗ ನೀನು ಬೇಗನೇ ಯಮಪುರಕ್ಕೆ ಹೋಗುವೆ. ನೋಡು, ದ್ರೌಪದಿಯು ಎಂದಿಗೂ ನಿನ್ನ ದಾಸಿಯಾಗಲಾರಳು. ಯುಧಿಷ್ಠಿರನಿಗೆ ದ್ರೌಪದಿಯನ್ನು ಪಣಕ್ಕಿಟ್ಟು ಸೋಲಲು ಯಾವ ಹಕ್ಕೂ ಇರಲಿಲ್ಲ. ತಾನು ಸೋತ ಬಳಿಕ ದ್ರೌಪದಿಯ ಕುರಿತು ಅವನಿಗೆ ಯಾವ ಅಧಿಕಾರವಿತ್ತು ಅವಳನ್ನು ಪಣಕ್ಕಿಡಲು. ತನ್ನ ಬಾಯಿಂದ ಎಂದಿಗೂ ಯಾರ ಕುರಿತು ದುರ್ವಚನ ಆಡಬಾರದು. ದ್ರೌಪದಿಯ ಕುರಿತು ದುರ್ವಚನಗಳನ್ನು ಆಡಿ ನೀನು ನಿನ್ನ ಪುಣ್ಯವನ್ನು ನಾಶಮಾಡಿಕೊಂಡೆ, ಈಗಲಾದರೂ ಸಾವರಿಸಿಕೋ, ಇಲ್ಲವಾದರೆ ಅನರ್ಥವಾಗಿ ಹೋದೀತು. ದುರ್ಯೋಧನನು ವಿದುರನ ಮಾತನ್ನು ಮನ್ನಿಸಲಿಲ್ಲ. ದ್ರೌಪದಿಯನ್ನು ಕರೆಸಲಾಯಿತು ಮತ್ತು ಅನಂತರ ಏನೇನಾಯಿತೋ ಅದು ಪ್ರಸಿದ್ಧವೇ ಇದೆ. ವಿದುರನು ಸಾಧ್ಯವಿದ್ದಷ್ಟು ಆ ದುರ್ಘಟನೆಯನ್ನು ತಡೆಯಲು ಪ್ರಯತ್ನ ಮಾಡಿದನು, ಆದರೆ ಅದು ಆಗುವುದಿತ್ತು, ಆಗಿಯೇಹೋಯಿತು!</p>
<p class="Text">ಪಂಚಪಾಂಡವರು ಕುಂತೀ ಮತ್ತು ದ್ರೌಪದಿಯೊಂದಿಗೆ ಹನ್ನೆರಡು ವರ್ಷದ ವನವಾಸ ಮತ್ತು ಒಂದು ವರ್ಷದ ಅಜ್ಞಾತವಾಸಕ್ಕಾಗಿ ಹೊರಟಾಗ ಅವರು ಸಭೆಗೆ ಬಂದು ಎಲ್ಲರಿಗೆ ವಂದಿಸಿ, ಎಲ್ಲರಿಂದ ಅನುಮತಿ ಪಡೆದರು. ಆ ಸಮಯದಲ್ಲಿ ಅವರ ಶ್ರೇಯಸ್ಸಿನ ಕಾಮನೆ ಎಲ್ಲರೂ ಮಾಡಿದರು, ಆದರೆ ಕುಂತಿಯು ಮುದುಕಿಯಾಗಿದ್ದಾಳೆ, ಅವಳು ಕಾಡಿಗೆ ಹೋಗಬಾರದು ಎಂಬ ಮಾತು ಕೇವಲ ವಿದುರನ ಮನಸ್ಸಿಗೆ ಬಂತು. ಅವನು ಪಾಂಡವರಲ್ಲಿ ಹೇಳಿದನು - ಕುಂತಿಯು ಸರ್ವಥಾ ಪೂಜನೀಯಳಾಗಿದ್ದಾಳೆ. ಅವಳ ವಯಸ್ಸು ವನವಾಸಕ್ಕೆ ಹೋಗಲು ಯೋಗ್ಯವಲ್ಲ. ಅವಳು ಸದಾಕಾಲ ಸುಖದಲ್ಲೇ ಇದ್ದವಳು, ವನವಾಸದ ಕಷ್ಟವನ್ನು ಸಹಿಸಲಾರಳು. ಆರ್ಯೆ ಕುಂತಿಯು ನನ್ನ ಮನೆಯಲ್ಲಿ ಆದರ ಸತ್ಕಾರಗಳಿಂದ ಇರಲಿ. ನೀವೆಲ್ಲ ನನ್ನ ಈ ಮಾತನ್ನು ಒಪ್ಪಿಕೊಳ್ಳಿ. ಹೋಗಿ, ಭಗವಂತನು ನಿಮಗೆ ಸರ್ವತ್ರ ಒಳ್ಳೆಯದನ್ನು ಮಾಡಲಿ. ಯುಧಿಷ್ಠಿರನು ಹೇಳಿದನು - ಪಾಪರಹಿತರೇ! ನೀವು ನಮಗೆ ಗುರುಳಾಗಿದ್ದೀರಿ, ಆದರಣೀಯ ಚಿಕ್ಕಪ್ಪರಾಗಿರುವಿರಿ, ನಾವೆಲ್ಲ ನಿಮ್ಮ ಅನುಗಾಮಿಗಳಾಗಿದ್ದೇವೆ, ನಿಮ್ಮ ಆಜ್ಞೆ ನಮಗೆ ಸ್ವೀಕಾರಾರ್ಹವಾಗಿದೆ, ತಾಯಿ ಕುಂತಿಯು ಇಲ್ಲೆ ಇರಲಿ. ಈಗ ನೀವು ನಮಗೆ ಏನಾದರೂ ಉಪದೇಶ ಮಾಡಿರಿ.</p>
<p class="Text"><span class="char-style-override-3">ವಿದುರನು ಹೇಳಿದನು -</span> ನೀವು ಎಲ್ಲ ರೀತಿಯಿಂದ ಯೋಗ್ಯರಾಗಿದ್ದೀರಿ, ನಿಮ್ಮ ಪುರೋಹಿತ ಧೌಮ್ಯರು ಬ್ರಹ್ಮಜ್ಞಾನಿಗಳಾಗಿದ್ದಾರೆ ಹಾಗೂ ಅವರು ನಿಮ್ಮ ಜೊತೆಗಿದ್ದಾರೆ. ನೀವು ಸಂತೋಷಿಳಾಗಿದ್ದೀರಿ, ಅದರಿಂದ ನಿಮ್ಮಲ್ಲಿ ಒಡಕು ಉಂಟಾಗುವ ಸಂಭವವೇ ಇಲ್ಲ. ನೀವೆಲ್ಲ ಮೇರು, ಸಾವರ್ಣಿ, ಪರಶುರಾಮ, ಕೃಷ್ಣದ್ವೈಪಾಯನ ಮತ್ತು ಭಗವಾನ್ ಶಂಕರನಿಂದ ಜ್ಞಾನ ಮತ್ತು ಧರ್ಮದ ಶಿಕ್ಪಣ ಪಡೆದುಕೊಂಡಿರುವಿರಿ. ಅಸಿತರು ನಿಮಗೆ ಉಪದೇಶ ಮಾಡಿರುವರು ಮತ್ತು ಭೃಗುಗಳು ದೀಕ್ಷೆಯನ್ನು ಕೊಟ್ಟಿರುವರು. ದೇವರ್ಷಿ ನಾರದರು ಸದಾಕಾಲ ನಿಮ್ಮನ್ನು ನೋಡಿಕೊಳ್ಳುತ್ತಾರೆ. ನಿಮ್ಮಲ್ಲಿ ಎಲ್ಲ ಸದ್ಗುಣಗಳು ವಾಸಿಸುತ್ತವೆ. ನಿಮಗೆ ಆತ್ಮಸಂಪತ್ತು ಪ್ರಾಪ್ತವಾಗಿದೆ. ಅಧರ್ಮದ ಮೂಲಕ ಮೋಸಹೋದಾಗ ವ್ಯಥೆ ಪಡುವ ಮಾತೇ ಇಲ್ಲ. ಯಾವ ವಸ್ತು ನಿಮ್ಮಿಂದ ವಂಚಿಸಲ್ಪಟ್ಟಿತೋ, ಅದು ಅನೇಕಪಟ್ಟಾಗಿ ನಿಮ್ಮ ಬಳಿಗೆ ಮರಳುವುದು. ಹೋಗಿರಿ ನಿಮಗೆ ಶ್ರೇಯಸ್ಸು ಉಂಟಾಗಲಿ. ತಾಯಿ ಕುಂತಿಯು ವಿದುರನ ಬಳಿ ಉಳಿದಳು ಹಾಗೂ ದ್ರೌಪದಿ ಮತ್ತು ಪುರೋಹಿತ ಧೌಮ್ಯರೊಂದಿಗೆ ಪಾಂಡವರು ವನವಾಸಕ್ಕಾಗಿ ಪ್ರಸ್ಥಾನಗೈದರು.</p>
<p class="Text">ಧೃತರಾಷ್ಟ್ರನು ಕೇಳಿದಾಗ ವಿದುರನು ಅವನಿಗೆ ಹೇಳಿದನು-ಯುಧಿಷ್ಠಿರನು ತನ್ನ ಕಣ್ಣುಗಳನ್ನು ಮುಚ್ಚಿಕೊಂಡು ಹೋಗುತ್ತಿದ್ದಾನೆ. ಇದರ ಅರ್ಥ ಯುಧಿಷ್ಠಿರನು ದುರ್ಯೋಧನಾದಿಗಳ ಮೇಲೆ ತುಂಬಾ ಸ್ನೇಹವಿರಿಸಿರುವನು. ಒಂದು ವೇಳೆ ಈ ಸಮಯದಲ್ಲಿ ಅವನು ಕಣ್ಣುತೆರೆದು ನೋಡುತ್ತಿದ್ದರೆ ನಿನ್ನ ಮಕ್ಕಳು ಭಸ್ಮರಾಗುತ್ತಿದ್ದರು. ಅದರಿಂದ ಅವನು ಕಣ್ಣು ಮುಚ್ಚಿಕೊಂಡು ಹೋಗುತ್ತಿದ್ದಾನೆ. ಭೀಮಸೇನನು ತನ್ನ ಭುಜಗಳ ಕಡೆಗೆ ನೋಡುತ್ತಾ ಹೋಗುತ್ತಿದ್ದಾನೆ. ಬಾಹುಬಲದಲ್ಲಿ ನನಗೆ ಸಮಾನರು ಯಾರಿದ್ದಾರೆಂದು ಅವನು ಯೋಚಿಸುತ್ತಿದ್ದಾನೆ. ಅವನು ಮನಸ್ಸಿನಲ್ಲಿಯೇ ಯುದ್ಧದಲ್ಲಿ ಘೋರಕರ್ಮವನ್ನು ಮಾಡುವ ಸಂಕಲ್ಪ ಮಾಡುತ್ತಿದ್ದಾನೆ. ಅರ್ಜುನನು ಕಾಲಿನಿಂದ ಮರಳನ್ನು ಚಿಮ್ಮುತ್ತಾ ಹೋಗುತ್ತಿದ್ದಾನೆ, ಇದರ ಅಭಿಪ್ರಾಯ-ಯುದ್ಧದ ಸಮಯದಲ್ಲಿ ಅವನು ಶತ್ರುಗಳ ಮೇಲೆ ಇದೇ ಪ್ರಕಾರ ಬಾಣಗಳ ಮಳೆಗರೆಯುವನು. ನಕುಲನು ತನ್ನ ಶರೀರಕ್ಕೆ ಮಣ್ಣು ಮೆತ್ತಿಕೊಂಡಿರುವನು, ಏಕೆಂದರೆ ನನ್ನ ಶರೀರವು ತುಂಬಾ ಸುಂದರವಾಗಿದೆ, ಎಲ್ಲಾದರು ನನ್ನನ್ನು ನೋಡಿ ಸ್ತ್ರೀಯರು ಮೋಹಿತರಾಗದಿಲಿ ಅಂತ. ಸಹದೇವನು ತನ್ನನ್ನು ಯಾರು ಗುರುತಿಸದಿರಲಿ ಎಂದು ಮುಖಕ್ಕೆ ಮಣ್ಣು ಮೆತ್ತಿಕೊಂಡಿರುವನು. ಅವರು ವನಕ್ಕೆ ಹೋಗುವುದರಿಂದ ಸ್ವಲ್ಪ ಲಜ್ಜಿತರಾದಂತಿದ್ದರು. ದ್ರೌಪದಿಯು ದುಃಶಾಸನನು ಹಿಡಿದಿರುವ ಕೂದಲುಗಳನ್ನು ಬಿಚ್ಚಿಕೊಂಡು, ಇಂದಿನಿಂದ ಹದಿನಾಲ್ಕನೇ ವರ್ಷ ಕೌರವಕುಲದ ಸ್ತ್ರೀಯರೂ ಕೂಡ ಇದೇ ದುರ್ಗತಿಯನ್ನು ಅನುಭವಿಸುವರು ಎಂದು ಹೇಳುತ್ತಾ ಹೋಗುತ್ತಿದ್ದಾಳೆ. ಧೌಮ್ಯರು ಭಯಂಕರವಾದ ಯಾಮ್ಯ ಮಂತ್ರಗಳನ್ನು ಉಚ್ಚರಿಸುತ್ತಾ ಹೋಗುತ್ತಿರುವುದು ಕೌರವರ ಪುರೋಹಿತರೂ ಕೂಡ ಅವರು ಕೊಲ್ಲಲ್ಪಟ್ಟಾಗ ಇದೇ ಪ್ರಕಾರ ಮಂತ್ರಗಳನ್ನು ಹೇಳುವರು ಎಂದಿತ್ತು.</p>
<p class="Text">ವಿದುರನು ಮುಂದರಿದು-ಮಹಾರಾಜರೇ! ಎಲ್ಲ ಪ್ರಜೆ ವಿಕ್ಷುಬ್ಧವಾಗಿದೆ, ಎಲ್ಲ ಜನರು ಕೌರವರನ್ನು ಜರೆಯುತ್ತಿದ್ದಾರೆ, ಅವರ ಅನ್ಯಾಯವನ್ನು ನಿಂದಿಸುತ್ತಿದ್ದಾರೆ ಮತ್ತು ಪಾಂಡವರ ಬಗ್ಗೆ ಸಹಾನುಭೂತಿಯನ್ನು ಪ್ರಕಟಿಸುತ್ತಿದ್ದಾರೆ. ರಾಜಾ! ಇಂದು ಪ್ರಕೃತಿಯು ಕ್ಷುಬ್ಧವಾಗಿದೆ. ಇಂದಿನ ಅಪಶಕುನಗಳನ್ನು ಕಂಡು ಸಂಶಯ ಉಂಟಾಗುತ್ತದೆ, ಮುಂದೆ ಜಗತ್ತಿನಲ್ಲಿ ಏನಾಗುವುದಿದೆಯೋ ತಿಳಿಯದು. ವಿದುರನು ಈ ಪ್ರಕಾರ ಹೇಳುತ್ತಲೇ ಇದ್ದನು, ಅಷ್ಟರಲ್ಲಿ ಬ್ರಾಹ್ಮೀ ಕಾಂತಿಯನ್ನು ಧರಿಸಿರುವ ದೇವರ್ಷಿಶ್ರೇಷ್ಠರಾದ ನಾರದರು ಒಮ್ಮಿಂದೊಮ್ಮೆಗೆ ಸಭೆಯಲ್ಲಿ ಇಳಿದರು ಮತ್ತು ಎಲ್ಲರೆದುರಿಗೆ ಗಟ್ಟಿಯಾಗಿ-ಜನರೆ! ಕೇಳಿರಿ! ಕಿವಿಗೊಟ್ಟು ಕೇಳಿ, ಇಂದಿನಿಂದ ಹದಿನಾಲ್ಕನೇ ವರ್ಷದಲ್ಲಿ ದುರ್ಯೋಧನನ ಅಪರಾಧದಿಂದ, ಭೀಮಸೇನ ಮತ್ತು ಅರ್ಜುನರ ಬಲದಿಂದ ಸಂಪೂರ್ಣ ಕೌರವಕುಲವು ನಾಶವಾಗಿ ಹೋಗುವುದು ಎಂದು ಹೇಳಿ, ಲಗುಬಗೆಯಿಂದ ಅಂತರ್ಧಾನರಾದರು. ನೆರೆದ ಸಭಾಸದರು ಮತ್ತು ದುರ್ಯೋಧನ, ಕರ್ಣ ಹಾಗೂ ಶಕುನಿಸಹಿತ ಎಲ್ಲರೂ ಅವಾಕ್ಕಾದರು.</p>
<p class="Text">ಒಂದು ದಿನ ಧೃತರಾಷ್ಟ್ರನು ವಿದುರನನ್ನು ಕರೆದು ಕೇಳಿದ - ಏನು ಮಾಡುವುದರಿಂದ ನಮಗೆ ಉಪಕಾರವಾದೀತು? ಏನು ಆಯಿತೋ ಅದು ಆಗಿಹೋಯಿತು. ಈಗ ನಮಗೆ ಯಾವ ಕರ್ತವ್ಯವಿದೆಯೋ ಅದನ್ನು ತಿಳಿಸಿರಿ. ಪ್ರಜೆಗಳು ನಮಗೆ ವಿರುದ್ಧವಾಗಿದ್ದಾರೆ, ಅವರ ಪ್ರೇಮವನ್ನು ಹೇಗೆ ಸಂಪಾದಿಸಬಹುದು? <span class="char-style-override-3">ವಿದುರನು ಹೇಳಿದನು -</span> ಮಹಾರಾಜಾ! ಧರ್ಮವೇ ಅರ್ಥ, ಕಾಮ ಮತ್ತು ಮೋಕ್ಷ ಮೂರರ ಮೂಲವಾಗಿದೆ. ನಿನ್ನ ಮಕ್ಕಳು ತುಂಬಾ ಅನ್ಯಾಯ ಮಾಡಿದ್ದಾರೆ. ಅವರು  ಧರ್ಮಾತ್ಮಾ ಯುಧಿಷ್ಠಿರನನ್ನು ಕಪಟದಿಂದ ಗೆದ್ದುಕೊಂಡಿರುವರು. ಈ ಕೆಟ್ಟ ಕರ್ಮದ ಪ್ರಾಯಶ್ಚಿತ್ತ ನೀವು ಮಾಡಿಕೊಳ್ಳಿ, ಪಾಂಡವರ ಸಂಪತ್ತನ್ನು ಅವರಿಗೆ ಮರಳಿಕೊಟ್ಟುಬಿಡಿರಿ. ಶಕುನಿಯನ್ನು ತಿರಸ್ಕರಿಸಿರಿ. ಪಾಂಡವರನ್ನು ಯಾರೂ ಗೆಲ್ಲಲಾರರು. ಒಂದು ವೇಳೆ ನೀವು ಕೌರವ ಮತ್ತು ಪಾಂಡವರ ಒಳಿತನ್ನು ಬಯಸುವುದಾದರೆ, ದುರ್ಯೋಧನನನ್ನು ಪಾಂಡವರೊಂದಿಗೆ ಕಪಟವಿಲ್ಲದೆ ಸಂಧಿ ಮಾಡಲು ಬಾಧ್ಯನನ್ನಾಗಿಸಿರಿ, ಇಲ್ಲದಿದ್ದರೆ ಅವನನ್ನು ಬಂಧನದಲ್ಲಿಡಿರಿ. ದುರ್ಯೋಧನನನ್ನು ಬಂಧಿಸುವುದರಿಂದ ಪಾಂಡವರು  ಸಂತುಷ್ಟರಾಗುವರು,  ಅವರು  ಮತ್ತೆ  ಧರ್ಮಕ್ಕನುಸಾರವಾಗಿ ಪೃಥ್ವಿಯ  ಶಾಸನ  ಮಾಡುವರು  ಹಾಗೂ  ಶರಣಾಗುವುದರಿಂದ ಕೌರವರನ್ನು ಬಿಟ್ಟು ಬಿಡಬಹುದು. ದುಃಶಾಸನನು ತನ್ನ ಪಾಪಕ್ಕಾಗಿ ಪಶ್ಚಾತ್ತಾಪಡಲಿ ಮತ್ತು ತುಂಬಿದ ಸಭೆಯಲ್ಲಿ ದ್ರೌಪದಿ ಹಾಗೂ ಭೀಮಸೇನನಲ್ಲಿ  ಕ್ಷಮೆ ಯಾಚಿಸಲಿ. ಕರ್ಣನು ತನ್ನ ಮನದಿಂದ ದುರ್ಭಾವವನ್ನು ಬಿಟ್ಟುಬಿಡಲಿ  ಮತ್ತು ಶಕುನಿಯನ್ನು ಇಲ್ಲಿಂದ ಓಡಿಸಿಬಿಡಿರಿ. ನೀವು ಸಾಂತ್ವನಮಾಡಿ ಯುಧಿಷ್ಠಿರನಿಗೆ ಪಟ್ಟಾಭಿಷೇಕ ಮಾಡಿರಿ. ಸಾಕು, ಇದೇ ಪ್ರಜಾಪ್ರೇಮವನ್ನು ಪ್ರಾಪ್ತಿಮಾಡಿಕೊಳ್ಳುವ ಉಪಾಯವಾಗಿದೆ. ಇದರಿಂದ ನಿಮಗೆ ಶಾಂತಿ ಸಿಗಬಹುದು, ನಿಮ್ಮ  ಮನೋರಥ ಪೂರ್ಣವಾದೀತು. ವಿದುರನ ಸ್ಪಷ್ಟ ಮಾತುಗಳನ್ನು ಕೇಳಿ ಧೃತರಾಷ್ಟ್ರನು ಉರಿದೆದ್ದನು. ಅವನು ಹೇಳಿದನು - ವಿದುರಾ! ನೀನು ಪಾಂಡವರ ಪಕ್ಷಪಾತ ಮಾಡುತ್ತಿರುವೆ. ನೀನು ನನ್ನ ಒಳಿತನ್ನು ಮಾಡಲು ಬಯಸುವುದಿಲ್ಲ. ಧರ್ಮಾನುಸಾರ ಪಾಂಡವರು ನನ್ನ ಪುತ್ರರಾಗಿದ್ದಾರೆ ಸರಿ, ಆದರೆ ದುರ್ಯೋಧನನು ನನ್ನ ಶರೀರದಿಂದ ಹುಟ್ಟಿದ್ದಾನೆ. ನಾನು ನನ್ನ ಔರಸಪುತ್ರನನ್ನು ಹೇಗೆ ಬಂಧನದಲ್ಲಿಡಬಹುದು? ಬೇರೆಯವರಿಗಾಗಿ ಶರೀರತ್ಯಾಗದ ಉಪದೇಶ ಕೊಡುವುದು ಸಮದರ್ಶಿಯ ಕೆಲಸವಲ್ಲ. ನೀನು ಕೆಟ್ಟ ಸಲಹೆಯನ್ನಿತ್ತು ಸ್ಪಷ್ಟ ರೂಪದಿಂದ ನನ್ನ ಹಾನಿಯನ್ನು ಮಾಡಬಯಸುತ್ತೀಯೆ. ಈಗ ನೀನು ಬೇಕಾದರೆ ಇಲ್ಲಿರು ಅಥವಾ ಇಲ್ಲದಿರು, ನನಗೆ ನಿನ್ನ ಅವಶ್ಯಕತೆ ಏನೂ ಇಲ್ಲ. ಇಷ್ಟು ಹೇಳಿ ಧೃತರಾಷ್ಟ್ರನು ರಾಣೀವಾಸಕ್ಕೆ ನಡೆದನು. ವಿದುರನು - ಈಗ ಈ ಮನೆತನ ನಷ್ಟ-ಭ್ರಷ್ಟವಾಗುವುದಿದೆ, ಎಂದು ಯೋಚಿಸಿ ಪಾಂಡವರ ಬಳಿಗೆ ಹೋಗಲು ರಥವನ್ನಡರಿ ಪಯಣವನ್ನು ಬೆಳೆಸಿದನು.</p>
<p class="Text">ಪಾಂಡವರು ಎದ್ದು ವಿದುರನ ಸ್ವಾಗತಮಾಡಿ, ಅವನನ್ನು ಒಂದು ಸುಂದರ ಆಸನದಲ್ಲಿ ಕುಳ್ಳಿರಿಸಿ ಯಥೋಚಿತ ಸತ್ಕಾರಗೈದರು. ಯುಧಿಷ್ಠಿರನು ಕೇಳಿದಾಗ ವಿದುರನು ಧೃತರಾಷ್ಟ್ರನ ಮಾತನ್ನು ತಿಳಿಸಿ, ಈಗ ಅವನಿಗೆ ನನ್ನ ಆವಶ್ಯಕತೆ ಇಲ್ಲ. ಮೋಹ-ಮಮತೆಯಿಂದ ಕಲುಷಿತನಾಗಿದ್ದಾನೆ. ಅವನು ಧರ್ಮದ ಮಾತನ್ನು ಕೇಳಲೂ ಕೂಡ ಬಯಸುವುದಿಲ್ಲ. ಈಗ ಕೌರವರ ನಾಶವು ಸಮೀಪಿಸಿದೆ ಎಂದು ತಿಳಿಯುತ್ತದೆ. ಯುಧಿಷ್ಠಿರಾ! ಈ ಆಪತ್ತುಗಳಿಂದ ಗಾಬರಿಪಡಬೇಕಾದ ಯಾವ ಮಾತೂ ಇಲ್ಲ. ಯಾವ ಪುರುಷನು ಶತ್ರುಗಳು ಕೊಟ್ಟಿರುವ ಕ್ಲೇಶಗಳನ್ನು ಧೀರತೆಯಿಂದ ಸಹಹಿಸಿಕೊಳ್ಳುನೋ ಮತ್ತು ಕ್ಷಮೆಯನ್ನು ಆಶ್ರಯಿಸಿ ತನ್ನ ಅನುಕೂಲ ಸಮಯದ ದಾರಿ ನೋಡುತ್ತಾನೋ, ಅವನಿಗೆ ಮುಂದೆ ಅವಶ್ಯವಾಗಿ ಸುಖ ದೊರೆಯುತ್ತದೆ. ಯಾರು ಸಾಂಪತ್ತಿಕ ಸ್ಥಿತಿಯಲ್ಲಿ, ಭೋಗದ ಸಮಯದಲ್ಲಿ ಒಬ್ಬನೇ ಸುಖ ಭೋಗಿಸುವುದಿಲ್ಲವೋ, ತನ್ನ ಸಹಾಯಕರಿಗೂ ಸಮಾನವಾಗಿ ಪಾಲನ್ನು ಕೊಡುತ್ತಾನೋ, ಅವನಿಗೆ ವಿಪತ್ತಿನ ಕಾಲದಲ್ಲಿಯೂ, ದುಃಖದ ಸಮಯದಲ್ಲಿಯೂ ಒಬ್ಬನೇ ಅದರ ಹೊರೆಯನ್ನು ಹೊರಬೇಕಾಗುವುದಿಲ್ಲ. ಅದರಲ್ಲಿ ಭಾಗವಹಿಸುವವರೂ ಸೇರಿಹೋಗುತ್ತಾರೆ, ಸಹಾಯಕರನ್ನು ಪಡೆಯಲು ಇದೇ ಎಲ್ಲಕ್ಕಿಂತ ಒಳ್ಳೆಯ ಉಪಾಯವಾಗಿದೆ. ಸಹಾಯಕರು ಸಿಕ್ಕಿದಾಗ ಎಲ್ಲವೂ ಸಿಕ್ಕಿತೆಂದು ತಿಳಿಯಬೇಕು. ತನ್ನನ್ನು ಎಲ್ಲರಿಗಿಂತ ಸಣ್ಣವನು ಮತ್ತು ನಮ್ರನಾಗಿ ಇರುವುದರಲ್ಲಿ ಶ್ರೇಯಸ್ಸಿದೆ. ಇದರಿಂದಲೇ ರಾಜರ ಅಭಿವೃದ್ಧಿಯಾಗುತ್ತದೆ. ಈ ಪ್ರಕಾರ ವಿದುರನು ಪಾಂಡವರಿಗೆ ಉಪದೇಶ ಕೊಡುತ್ತಾ ಇದ್ದನು.</p>
<p class="Text">ಜಗತ್ತಿನಲ್ಲಿ ಸ್ವಾರ್ಥಿ ಮನುಷ್ಯನೂ ಕೂಡ ನಿಃಸ್ವಾರ್ಥಿಯ ಮೇಲೆಯೇ ಹೆಚ್ಚು ವಿಶ್ವಾಸವಿಡುತ್ತಾನೆ. ಹೆಂಡ ಕುಡುಕನಿಗೆ ತನ್ನ ಹೆಂಡತಿಯನ್ನು ಬೇರೆಯವರಲ್ಲಿ ಬಿಡಬೇಕಾದಾಗ ಅವನು ಹೆಂಡ ಕುಡಿಯದಿರುವವನಲ್ಲಿ ವಿಶ್ವಾಸವಿಡುತ್ತಾನೆ. ಮೋಸಗಾರನೂ ಕೂಡ ತನ್ನ ಸೊತ್ತನ್ನು ಪ್ರಾಮಾಣಿಕನಲ್ಲಿ ಅಡವಿಡುತ್ತಾನೆ. ಧೃತರಾಷ್ಟ್ರನೂ ಕೂಡ ವಿದುರನ ಮೇಲೆ ಎಲ್ಲರಿಗಿಂತ ಹೆಚ್ಚು ವಿಶ್ವಾಸವಿಡುತ್ತಿದ್ದನು. ಇದರ ಕಾರಣ ಅವನ ಮಕ್ಕಳೇ ಅವನಿಗೆ ಮೋಸಮಾಡಬಹುದು ಎಂದಿತ್ತು. ಆದರೆ ವಿದುರನಿಂದ ಯಾವ ಮೋಸದ ಸಂಭವವಿರಲಿಲ್ಲ. ವಿದುರನು ಹೊರಟು ಹೋದಮೇಲೆ ಅವನು ಪಶ್ಚಾತ್ತಾಪಪಡಲು ತೊಡಗಿದನು. ವಿದುರನ ಸಹಾಯದಿಂದ ಪಾಂಡವರ ಉನ್ನತಿ ತುಂಬಾ ಆಗಬಹುದೆಂದು ಅವನು ಯೋಚಿಸಿದನು. ಇದರಿಂದ ನನ್ನ ಮಕ್ಕಳಿಗೆ ತುಂಬಾ ಅನಿಷ್ಟವಾಗಬಹುದು. ಸಂಧಿ ಮತ್ತು ವಿಗ್ರಹದ ನೀತಿಯನ್ನು ಬಲ್ಲವರು ನಮ್ಮ ಪಕ್ಷದಲ್ಲಿ ಯಾರೂ ಇರಲಾರರು. ಅವನು ಸಭಾದ್ವಾರಕ್ಕೆ ಬರುತ್ತಿರುವಂತೆ ಎಚ್ಚರತಪ್ಪಿದನು, ಸಂಜಯನು ಬಂದು ಅವನನ್ನು ಉಪಚರಿಸಿದಾಗ ಕೆಲಹೊತ್ತಿನಲ್ಲಿ ಎಚ್ಚರ ಬಂತು.</p>
<p class="Text">ಧೃತರಾಷ್ಟ್ರನು ಸಂಜಯನ ಬಳಿ ಹೇಳಿದನು - ಸಂಜಯಾ! ವಿದುರನು ಮೂರ್ತಿಮಂತ ಧರ್ಮವಾಗಿದ್ದಾನೆ. ಅವನು ನನ್ನ ಪ್ರಿಯ ಸಹೋದರನಾಗಿದ್ದಾನೆ. ಅವನಿಲ್ಲದೆ ನನ್ನ ಹೃದಯ ತಳಮಳಿಸುತ್ತಿದೆ. ದೀನಸ್ವರದಲ್ಲಿ ಧೃತರಾಷ್ಟ್ರನು ವಿಲಪಿಸುತ್ತಾ ಪುನಃ ಹೇಳಿದನು - ವಿದುರನು ಎಲ್ಲಿಗೆ ಹೋದನು? ಅವನ ಕುರಿತು ಅನಿಷ್ಟ ಆಶಂಕೆಯಿಂದ ನಾನು ತುಂಬಾ ವ್ಯಾಕುಲನಾಗುತ್ತಿದ್ದೇನೆ. ಅವನು ಜೀವಂತನಿದ್ದಾನಲ್ಲ? ನಾನು ದೊಡ್ಡ ಪಾಪಿಯಾಗಿದ್ದೇನೆ. ಕ್ರೋಧಕ್ಕೆ ವಶನಾಗಿ ನಾನು ಪ್ರಿಯ ಸಹೋದರನನ್ನು ತ್ಯಾಗ ಮಾಡಿಬಿಟ್ಟೆ. ಅವನು ಸದಾಕಾಲ ನನಗೆ ಉಪಕಾರ ಮಾಡಿದ್ದಾನೆ, ಆದರೆ ನಾನು ಅವನನ್ನು ಯಾವುದೇ ಅಪರಾಧವಿಲ್ಲದೇ ಹೊರಹಾಕಿದೆ, ನಾನು ಎಷ್ಟು ನೀಚನಾಗಿದ್ದೇನೆ. ಸಂಜಯಾ! ನೀನು ಬೇಗನೇ ಹೋಗಿ ವಿದುರನನ್ನು ಕರೆದುಕೊಂಡು ಬಾ. ಇಲ್ಲವಾದರೆ ನಾನು ಪ್ರಾಣಗಳನ್ನು ಕಳೆದುಕೊಳ್ಳುವೆನು. ಸಂಜಯನು-ತಮ್ಮಾಜ್ಞೆ ಎಂದು ಹೇಳಿ ಆಗಲೇ ಪಯಣ ಬೆಳೆಸಿದನು.</p>
<p class="Text">ಸಂಜಯನು ಕಾಮ್ಯಕವನಕ್ಕೆ ಹೋಗಿ ವಿದುರನಲ್ಲಿ ಧೃತರಾಷ್ಟ್ರನ ಅವಸ್ಥೆಯನ್ನು ವರ್ಣಿಸಿ, ನೀವು ಶೀಘ್ರವಾಗಿ ಹೊರಟು ಅವರ ಪ್ರಾಣಗಳನ್ನು ರಕ್ಪಿಸಿರಿ ಎಂದು ಒತ್ತಾಯಿಸಿದನು. ವಿದುರನ ಮನದಲ್ಲಿ ಯಾವುದೇ ದುರ್ಭಾವನೆ ಇರಲೇ ಇಲ್ಲ. ಅವನು ಪಾಂಡವರಲ್ಲಿ ಅನುಮತಿ ಪಡೆದು ಶೀಘ್ರವಾಗಿ ಅಲ್ಲಿಂದ ಹೊರಟನು. ಅವನು ಬಂದಾಗ ಧೃತರಾಷ್ಟ್ರನು ತುಂಬಾ ಪ್ರಸನ್ನತೆಯನ್ನು ಪ್ರಕಟಿಸುತ್ತಾ ಹೇಳಿದನು- ವಿದುರಾ! ನಿನ್ನ ಹೃದಯ ಪರಿಶುದ್ಧವಾಗಿದೆ, ನೀನು ನನ್ನ ಬಳಿ ಇರುವುದು ನನ್ನ ಸೌಭಾಗ್ಯವಾಗಿದೆ. ನಾನು ನಿನಗೆ ಅಪಮಾನ ಮಾಡಿರುವೆ, ಅನೇಕ ಕಟುವಚನಗಳನ್ನು ಆಡಿರುವೆ, ಅವನ್ನು ಮರೆತು ನನ್ನನ್ನು ಕ್ಷಮಿಸಿಬಿಡು. ಧೃತರಾಷ್ಟ್ರನು ವಿದುರನನ್ನು ಅಪ್ಪಿಕೊಂಡು, ತಲೆಯನ್ನು ಮೂಸಿ ತುಂಬಾ ಪ್ರೇಮವನ್ನು ತೋರಿದನು. ವಿದುರನೆಂದನು - ರಾಜನೇ! ಇದೇನು ನೀವು ಹೇಳುತ್ತಿರುವಿರಿ? ನನ್ನ ಕುರಿತೂ ಕೂಡ ನಿಮ್ಮಿಂದ ಅಪರಾಧವಾಗುವುದೇ? ನೀವು ನನಗೆ ಪರಮ ಗುರುಗಳಾಗಿದ್ದೀರಿ. ನಿಮಗಾಗಿಯೇ ನಾನು ಶೀಘ್ರವಾಗಿ ಬಂದಿರುವೆನು. ಪಾಂಡವರು ಮತ್ತು ಕೌರವರು ಈರ್ವರೂ ನನಗೆ ಸಮಾನರಾಗಿದ್ದಾರೆ. ಆದರೂ ಪಾಂಡವರ ಸ್ಥಿತಿ ಈಗ ಚೆನ್ನಾಗಿಲ್ಲ. ಅದಕ್ಕಾಗಿ ನನ್ನ ಗಮನ ಅವರತ್ತ ಹೋಗುತ್ತದೆ ಮತ್ತು ಹೋಗಲೇಬೇಕು. ಒಂದು ವೇಳೆ ನೀವು ಅವರೊಂದಿಗೆ ಪ್ರೇಮದ ಭಾವವಿರಿಸಿದ್ದರೆ ಎಷ್ಟು ಚೆನ್ನಾಗಿರುತಿತ್ತು? ಧೃತರಾಷ್ಟ್ರನು ಸಂತಸಗೊಂಡನು, ವಿದುರನು ಹಸ್ತಿನಾಪುರದಲ್ಲೇ ಇರತೊಡಗಿದನು.</p>
<p class="Text para-style-override-2"><span> </span></p>


<p class="Page-Break"> </p>
<p class="Sub-Heading" id="toc_marker-3-4">(4)</p>
<p class="Text">ಧರ್ಮದ ವ್ಯಾವಹಾರಿಕ ರೂಪವು ಸದ್ವ್ಯವಹಾರವಾಗಿದೆ. ಸದ್ವ್ಯವಹಾರವು ಒಂದೇ ಪ್ರಕಾರವಾಗಿ ಇರುವುದಿಲ್ಲ, ಅದು ಬೇರೆ-ಬೇರೆ ವ್ಯಕ್ತಿಗಳಿಗಾಗಿ ಬೇರೆ-ಬೇರೆ ಅವಕಾಶಗಳಲ್ಲಿ, ಬೇರೆ-ಬೇರೆ ದೇಶಗಳಲ್ಲಿ ಭಿನ್ನ-ಭಿನ್ನ ಪ್ರಕಾರದ್ದಾಗಿರುತ್ತದೆ. ಮನುಷ್ಯನು ಎಲ್ಲಿದ್ದಾನೋ ಅಲ್ಲಿಂದ ಮುಂದುವರಿದು ಉನ್ನತಿಯನ್ನು ಮಾಡಿಕೊಂಡು ತನ್ನ ಲಕ್ಷ್ಯವನ್ನು ಅರ್ಥಾತ್ ಧರ್ಮದ ಮೂಲ ಸ್ವರೂಪಕ್ಕೆ ತಲುಪುವುದೇ ಇದರ ಗುರಿಯಾಗಿದೆ. ಒಂದೇ ವ್ಯಕ್ತಿಗೆ ಒಂದೇ ವ್ಯಕ್ತಿಯೊಡನೆ ಬೇರೆ-ಬೇರೆ ಅವಕಾಶಗಳಲ್ಲಿ ವಿಭಿನ್ನ ಪ್ರಕಾರದ ವ್ಯವಹಾರಗಳನ್ನು ಮಾಡಬೇಕಾಗುತ್ತದೆ. ಅವೆಲ್ಲದರಲ್ಲಿ ಧರ್ಮವನ್ನು ರಕ್ಷಿಸುವುದು, ಅವೆಲ್ಲವುಗಳಲ್ಲಿ  ಧರ್ಮದೊಂದಿಗೆ ಇರುವುದು ತುಂಬಾ ಕಷ್ಟವಾಗುತ್ತದೆ. ಸಾಧಾರಣ ಜನರಾದರೋ ಆ ವ್ಯವಹಾರಗಳಲ್ಲಿ ಯಾವ ಪ್ರಕಾರ ಧರ್ಮವಿರುತ್ತದೆ ಇದನ್ನು ತಿಳಿಯುವುದೇ ಇಲ್ಲ. ಅದಕ್ಕಾಗಿ ಧರ್ಮದ ನಿಜವಾದ ಸ್ವರೂಪವನ್ನು ವಾಸ್ತವವಾಗಿ ಧರ್ಮವೇ ತಿಳಿಯುತ್ತದೆ ಎಂದು ಹೇಳಬೇಕಾಗುತ್ತದೆ. ಧರ್ಮವು ವಿದುರನ ರೂಪದಿಂದ ಅವತೀರ್ಣವಾದಾಗ ಅವನ ಮೂಲಕ ಎಲ್ಲ ಪ್ರಕಾರದ ನೀತಿಗಳ ರಹಸ್ಯೋದ್ಘಾಟನೆ ಆಗಲೇಬೇಕು ಮತ್ತು ಆಗಿಯೇ ಆಗಿದೆ. ವಿದುರ ನೀತಿಯಿಂದ ಎಲ್ಲರೂ ಪರಿಚಿತರಾಗಿದ್ದಾರೆ.</p>
<p class="Text">ಪಾಂಡವರ ಹನ್ನೆರಡು ವರ್ಷ ವನವಾಸ ಮತ್ತು ಒಂದು ವರ್ಷದ ಅಜ್ಞಾತವಾಸ ಮುಗಿದಿತ್ತು. ಅವರು ವಿರಾಟನಗರದಲ್ಲಿ ಪ್ರಕಟರಾಗಿದ್ದರು ಮತ್ತು ಎರಡೂ ಕಡೆಯಿಂದ ಯುದ್ಧದ ಭೀಷಣ ಸಿದ್ಧತೆ ನಡೆಯುತ್ತಿತ್ತು. ಧೃತರಾಷ್ಟ್ರನು ಸಂಜಯನನ್ನು ಯುಧಿಷ್ಠಿರನ ಬಳಿಗೆ - ಯುದ್ಧಮಾಡುವುದು ಅಧರ್ಮವಾಗಿದೆ, ಅವರು ಯಾವುದೇ ರೀತಿಯಿಂದ ಯುದ್ಧದಿಂದ ನಿವೃತ್ತರಾಗಲಿ ಎಂದು ಸಮ ಜಾಯಿಸಲು ಕಳಿಸಿದ್ದನು. ಆ ದಿನ ಸಂಜಯನು ಯುಧಿಷ್ಠಿರನಿಂದ ಮರಳಿ ಧೃತರಾಷ್ಟ್ರನ ಬಳಿಗೆ ಬಂದಾಗ, ಯುಧಿಷ್ಠಿರನನ್ನು ನಿರ್ದೋಷಿ ಎಂದು ಹೇಳುತ್ತಾ ಈಗ ಯುದ್ಧವಾಗದೆ ಇರಲಾರದು ಎಂದೂ ಹೇಳಿದ್ದನು. ಒಂದು ವೇಳೆ ಅವರಿಗೆ ಏನಾದರೂ ಕೊಡದಿದ್ದರೆ ಅವರು ಯುದ್ಧ ಮಾಡಲು ವಿವಶರಾಗಿದ್ದಾರೆ ಮತ್ತು ಇದರಲ್ಲಿ ಅವರ ಯಾವ ದೋಷವೂ ಇಲ್ಲ. ಅವರು ನಿಮಗಾಗಿ ಮತ್ತು ಎಲ್ಲರಿಗಾಗಿ ಯಾವ ಸಂದೇಶ ಕಳಿಸಿದ್ದಾರೋ ಅದನ್ನು ನಾನು ನಾಳೆ ಸಭೆಯಲ್ಲಿ ಹೇಳುವೆನು, ಏಕೆಂದರೆ ಇಂದು ನಾನು ತುಂಬಾ ಬಳಲಿದ್ದೇನೆ ಎಂದು ಧೃತರಾಷ್ಟ್ರನಲ್ಲಿ ಹೇಳಿ ಅವನ ಅನುಮತಿ ಪಡೆದು ಸಂಜಯನು ಹೊರಟು ಹೋದನು.</p>
<p class="Text">ಸಂಜಯನು ಹೊರಟುಹೋದ ಮೇಲೆ ಧೃತರಾಷ್ಟ್ರನಿಗೆ ತುಂಬಾ ಚಿಂತೆ ಇಟ್ಟುಕೊಂಡಿತು. ಅವನು ದ್ವಾರಪಾಲಕನನ್ನು ಕಳಿಸಿ ವಿದುರನನ್ನು ಕರೆಸಿದನು. ವಿದುರನು ತತ್ಕ್ಷಣ ಧೃತರಾಷ್ಟ್ರನ ಬಳಿ ಉಪಸ್ಥಿತನಾದನು. ಅವನು ಹೆಚ್ಚಿನ ನಮ್ರತೆಯಿಂದ  ಕೇಳಿದನು - ಮಹಾರಾಜರೇ! ನಾನು ನಿಮ್ಮ ಏನು ಸೇವೆ ಮಾಡಲೀ? ನನಗೆ ಯೋಗ್ಯ ಸೇವೆ ಹೇಳಿರಿ. ಧೃತರಾಷ್ಟ್ರನು ಹೇಳಿದನು - ವಿದುರಾ! ಈಗ ಸಂಜಯನು ನನ್ನಲ್ಲಿ ಏನೇನೋ ಹೇಳಿ ಮನೆಗೆ ಹೋದನು. ಬೆಳಿಗ್ಗೆ ಸಭೆಯಲ್ಲಿ ಯುಧಿಷ್ಠಿರನ ಸಂದೇಶವನ್ನು ಹೇಳುವನು. ಯುಧಿಷ್ಠಿರನು ಯಾವ ಸಂದೇಶ ಕಳಿಸಿರುವನೋ ನನಗೆ ತಿಳಿಯದು. ಆ ಚಿಂತೆಯಲ್ಲೇ ನನಗೆ ನಿದ್ದೆ ಬರುತ್ತಿಲ್ಲ ಮತ್ತು ನನ್ನ ಶರೀರ ಸುಡುತ್ತಿದೆ. ಧರ್ಮ ಮತ್ತು ಅರ್ಥವನ್ನು ನಿನ್ನಂತೆ ಬಲ್ಲವರು ಬೇರೆ ಯಾರೂ ಇಲ್ಲ. ನೀನು ನನ್ನ ಒಳಿತಿಗಾಗಿ ಹೇಳು. ನನ್ನ ಇಂದ್ರಿಯಗಳು ವ್ಯಾಕುಲವಾಗುತ್ತಿವೆ. ನನ್ನನ್ನು ಚಿಂತೆ ಸತಾಯಿಸುತ್ತಿದೆ. ನನ್ನ ಚಿಂತೆ ದೂರವಾಗುವಂತಹ ಯಾವುದಾದರು ಉಪಾಯಮಾಡು.</p>
<p class="Text">ವಿದುರನು ಹೇಳಿದನು - ಮಾಹಾರಾಜರೇ! ಸಾಮಾನ್ಯ ಮನುಷ್ಯರಿಗೆ ನಿದ್ದೆ ಬಾರದಿರಲು ಅನೇಕ ಕಾರಣಗಳಿವೆ. ಯಾರ ಮೇಲೆ ಯಾರೋ ಬಲಿಷ್ಠ ಪುರುಷರು ಆಕ್ರಮಣ ಮಾಡುವವರಿದ್ದರೆ, ಸರ್ವಸ್ವವೂ ಕಸಿದುಕೊಂಡುಹೋದರೆ, ಯಾರು ಕಾಮೀ, ಕಳ್ಳನಾಗಿದ್ದಾನೋ ಅವರಿಗೆ ನಿದ್ದೆ ಬರುವುದಿಲ್ಲ. ಬೇರೆಯವರ ಸಂಪತ್ತನ್ನು ಯಾರು ಕಬಳಿಸಲು ಬಯಸುತ್ತಾನೋ, ಅವನಿಗೂ ನಿದ್ದೆ ಬರುವುದಿಲ್ಲ. ಇದರಲ್ಲಿನ ಯಾವ ದೋಷವೂ ನಿಮ್ಮಲ್ಲಿ ಇಲ್ಲ. ಮಹಾರಾಜಾ! ಒಂದು ವೇಳೆ ಈ ದೋಷಗಳು ನಿಮ್ಮಲ್ಲಿ ಇರದಿದ್ದರೆ ನೀವು ಸುಖವಾಗಿ ಮಲಗಬಹುದು. ಧೃತರಾಷ್ಟ್ರನು ಹೇಳಿದನು- ವಿದುರಾ! ನೀನು ದೊಡ್ಡ ವಿದ್ವಾಂಸ, ಬುದ್ಧಿವಂತ ಮತ್ತು ಸನ್ಮಾನಕ್ಕೆ ಪಾತ್ರನಾಗಿರುವೆ. ನಾನು ನಿನ್ನ ಶ್ರೇಯಸ್ಕರ ಮಾತುಗಳನ್ನು ಕೇಳಬಯಸುತ್ತೇನೆ. ನೀನು ನನಗೆ ನೀತಿಯ ಮಾತುಗಳನ್ನು ಹೇಳು.</p>
<p class="Text">ವಿದುರನು ಹೇಳುತ್ತಾನೆ-ರಾಜಾ! ನೀವು ನೀತಿ ವಿರುದ್ಧ ಆಚರಣೆ ಮಾಡಿರುವಿರಿ. ಯುಧಿಷ್ಠಿರನು ಸರ್ವಥಾ ರಾಜ್ಯಕ್ಕೆ ಯೋಗ್ಯನಾಗಿದ್ದಾನೆ. ಅವನನ್ನು ನೀವು ಹೊರಹಾಕಿದಿರಿ. ನಿಮ್ಮಲ್ಲಿ ರಾಜನಾಗುವ ಲಕ್ಷಣಗಳು ಖಂಡಿತವಾಗಿ ಇಲ್ಲ, ಆದರೂ ನೀವು ರಾಜರಾಗಿದ್ದೀರಿ. ನೀವು ರಾಜ್ಯದ ಶಾಸನ ಏನು ಮಾಡಬಲ್ಲಿರಿ? ದುರ್ಯೋಧನ, ಶಕುನಿ, ಕರ್ಣ ಮತ್ತು ದುಃಶಾಸನ ಇವರ ಭರವಸೆಯ ಮೇಲೆ ಶಾಸನದ ಕಾರ್ಯವನ್ನು ಬಿಟ್ಟು ನೀವು ಒಳ್ಳೆಯದನ್ನು ಹೇಗೆ ಆಶಿಸುವಿರಿ? ನಿಮ್ಮಲ್ಲಿ ಮತ್ತು ಅವರಲ್ಲಿ ಬುದ್ಧಿವಂತರ ಲಕ್ಷಣಗಳಿಲ್ಲ. ಯಾರಿಗೆ ಆತ್ಮಜ್ಞಾನವಿದೆಯೋ, ಯಾರು ತನ್ನ ಶಕ್ತಿಗನುಸಾರ ಕಾರ್ಯ ಮಾಡುತ್ತಾನೋ, ಯಾರಲ್ಲಿ ವಿಷಯಗಳ ವಿರಕ್ತಿ ಇದೆಯೋ, ಸಹನಶೀಲತೆ ಇದೆಯೋ ಮತ್ತು ಯಾರು ಶ್ರದ್ಧೆಯಿಂದ ಧರ್ಮದ ಅನುಷ್ಠಾನ ಮಾಡುತ್ತಾನೋ, ಸದಾಕಾಲ ಲೋಕೋಪಕಾರೀ ಕೆಲಸ ಮಾಡುತ್ತಾನೋ, ಲೋಕವಿರೋಧಿ ಕೆಲಸ ಮಾಡುವುದಿಲ್ಲವೋ, ಯಾರಿಗೆ ಭಗವಂತ ಮತ್ತು ಪರಲೋಕದಲ್ಲಿ ಶ್ರದ್ಧೆ ಇದೆಯೋ, ಯಾರು ಕ್ರೋಧ, ಹರ್ಷ, ಅಭಿಮಾನ, ಉದ್ದಂಡತೆ ಮೊದಲಾದವುಗಳ ಮೂಲಕ ಅದುಮಲ್ಪಡುವುದಿಲ್ಲವೋ, ಕೆಲಸವಾಗುವುದಕ್ಕೆ ಮೊದಲು ಯಾರ ವಿಚಾರಗಳನ್ನು ಬೇರೆ ಜನರು ತಿಳಿಯುವುದಿಲ್ಲವೋ, ಯಾರ ನಿಶ್ಚಯವನ್ನು ದೊಡ್ಡ - ದೊಡ್ಡ ವಿಘ್ನಗಳು ಕದಲಿಸಲಾರವೋ, ಯಾರು ವ್ಯವಹಾರದಲ್ಲಿ ಸರ್ವಥಾ ಧರ್ಮದ ಪಾಲನೆ ಮಾಡುತ್ತಾನೋ, ಯಾರು ತುಂಬಾ ಹೊತ್ತಿನವರೆಗೆ ಕೇಳಿ ಸ್ವಲ್ಪ ಸಮಯದಲ್ಲೇ ತಿಳಿದುಕೊಳ್ಳುವನೋ, ಯಾರು ಅಸಂಭವದ ಇಚ್ಛೆ ಮಾಡುವುದಿಲ್ಲವೋ, ನಷ್ಟವಾದುದಕ್ಕೆ ಶೋಕಿಸುವುದಿಲ್ಲವೋ, ಆಪತ್ತಿನಲ್ಲಿ ಮೋಹಿತನಾಗುವುದಿಲ್ಲವೋ, ಯಾರು ನಿಶ್ಚಯಗೈದು ಪರಾಕ್ರಮವನ್ನು ಪ್ರಕಟಿಸುತ್ತಾನೋ, ತನ್ನ ಸಮಯವನ್ನು ವ್ಯರ್ಥವಾಗಿ ಕಳೆಯುವುದಿಲ್ಲವೋ, ಯಾರು ಕಟುಭಾಷಿ ಹಿತೈಷಿಯನ್ನು ಅನಾದರಿಸುವುದಿಲ್ಲವೋ, ಸಮ್ಮಾನ ಪಡೆದಾಗ ಉಬ್ಬಿ ಹೋಗುವುದಿಲ್ಲವೋ, ಅಪಮಾನವಾದರೂ ದುಃಖಿಯಾಗುವುದಿಲ್ಲವೋ, ಎಲ್ಲರ ರಹಸ್ಯವನ್ನು ತಿಳಿಯುತ್ತಾನೋ ಅವನು ಬುದ್ಧಿವಂತನೆಂದು ಹೇಳಲು ಯೋಗ್ಯನಾಗಿದ್ದಾನೆ.</p>
<p class="Text">ಯಾರ ಅಧ್ಯಯನವು ಬುದ್ಧಿಗನುಸಾರವಾಗಿ ಆಗಿದೆಯೋ ಮತ್ತು ಯಾರ ಬುದ್ಧಿ ವಿದ್ಯೆಗೆ ವಿರುದ್ಧವಾಗಿಲ್ಲವೋ, ಯಾರು ಪ್ರಾಚೀನ ಪುರುಷರ ಮೂಲಕ ನಿಶ್ಚಯಿಸಿದ ಮರ್ಯಾದೆಯನ್ನು ಉಲ್ಲಂಘಿಸುವುದಿಲ್ಲವೋ, ಸದಾಕಾಲ ಸನಾತನ ಧರ್ಮದಲ್ಲಿ ಹೃತ್ಪೂರ್ವಕವಾಗಿ ಆರೂಢನಾಗಿರುವವನೋ ಅವನೇ ಬುದ್ಧಿವಂತನಾಗಿದ್ದಾನೆ. ವಿದುರರು ಮುಂದುವರಿದು - ರಾಜಾ! ಇದಾದರೋ ನಾನು ಪಂಡಿತರ ಲಕ್ಷಣಗಳನ್ನು ಹೇಳಿದೆ, ಈಗ ನೀವು ಮೂರ್ಖರ ಲಕ್ಷಣಗಳನ್ನು ಕೇಳಿರಿ. ಯಾರು ಶಾಸ್ತ್ರದ ಮತ್ತು ಲೋಕದ ಮಾತು ಕೇಳುವುದಿಲ್ಲವೋ, ಯಾರು ತಾನೇ ತನ್ನಲ್ಲಿ ಹೆಚ್ಚು ಗರ್ವಪಡುತ್ತಾನೋ ಯಾರು ಅಸಮರ್ಥನಾಗಿದ್ದರೂ ಮನೋರಥದ ಬೇಳೆ ಬೇಯಿಸುತ್ತಾ ಇರುತ್ತಾನೋ, ಯಾರು ಪಾಪದಿಂದ ಹಣವನ್ನು ಗಳಿಸುತ್ತಾನೋ, ಯಾರು ಮಿತ್ರನಿಗೆ ಮೋಸಮಾಡುತ್ತಾನೋ, ಶತ್ರುಗಳ ಜೊತೆಗೆ ಮಿತ್ರತೆಯನ್ನು ಮಾಡಿಕೊಳ್ಳುವನೋ, ತಾನು ಮಾಡುವ ಕಾರ್ಯವನ್ನು ಆಳುಗಳಿಂದ ಮಾಡಿಸುತ್ತಾನೋ, ಎಲ್ಲರ ಮೇಲೆ ಸಂದೇಹ ಪಡುವವನನ್ನು, ಕೆಲಸದಲ್ಲಿ ಅವಸರ ಮಾಡುವ ಅಥವಾ ಬೇಗನೇ ಆಗುವ ಕೆಲಸದಲ್ಲಿ ಹೊತ್ತು ಕಳೆಯುವನೋ ಅವನನ್ನು ಮೂರ್ಖನೆಂದು ಹೇಳಬೇಕು.</p>
<p class="Text">ರಾಜಾ! ಪಿತೃಗಳ ಶ್ರಾದ್ಧ ಮಾಡದವನು, ದೇವತೆಗಳನ್ನು ಪೂಜಿಸದವನು, ಸಜ್ಜನರಿಗೆ ಮಿತ್ರನಾಗದವನು, ಕರೆಯದೇ ಯಾರದಾದರೂ ಬಳಿಗೆ ಹೋಗುವವನು, ಕೇಳದೆಯೇ ತುಂಬಾ ಹೇಳಿಬಿಡುವವನು, ವಿಶ್ವಾಸಕ್ಕೆ ಯೋಗ್ಯವಾದವರ ಮೇಲೆ ಅವಿಶ್ವಾಸ ಪಡುವವನು, ತನ್ನ ದೋಷವನ್ನು ಬೇರೆಯವರ ಮೇಲೆ ಹೊರಿಸುವವನು, ಪರಸ್ತ್ರೀಯರ ಮೇಲೆ ಕಣ್ಣಿಡುವವನು ಮತ್ತು ಲೋಭಿಗಳ ಸೇವೆ ಮಾಡುವವನು ಮೂರ್ಖನಾಗಿದ್ದಾನೆ. ರಾಜಾ ! ನಾನು ನಿಮ್ಮಲ್ಲಿ ಸತ್ಯ ವಾದುದನ್ನೇ ಹೇಳುತ್ತೇನೆ. ಇದೇ ಪ್ರಾಚೀನ ಕಾಲದ ಮರ್ಯಾದೆಯಾಗಿದೆ. ಸಂಪತ್ ಶಾಲಿಯಾಗಿದ್ದು ಒಬ್ಬನೇ ಉತ್ಕೃಷ್ಟವಾದುದನ್ನು ತಿನ್ನುವವನು, ಒಳ್ಳೊಳ್ಳೆಯ ದುಬಾರಿ ಬಟ್ಟೆಗಳನ್ನು ಧರಿಸುವ ಮತ್ತು ಬೇರೆಯವರಿಗೆ ಕೊಡದಿರುವವಗಿಂತ, ಹೆಚ್ಚಾದ ನಿಷ್ಠುರ ಮತ್ತು ನೀಚನು ಬೇರೆ ಯಾರೂ ಇಲ್ಲ. ನೀವು ಸ್ಥಿರಬುದ್ಧಿಯಿಂದ ಕಾರ್ಯ ಮತ್ತು ಅಕಾರ್ಯ ಈ ಎರಡನ್ನೂ ನಿಶ್ಚಯಿಸಿಕೊಂಡು ಮಿತ್ರ, ಶತ್ರು, ಉದಾಸೀನ ಈ ಮೂವರನ್ನೂ  ಸಾಮ, ದಾಮ, ದಂಡ, ಭೇದ-ಈ ನಾಲ್ಕರಿಂದ ವಶಮಾಡಿಕೊಳ್ಳಿ. ಐದೂ ಇಂದ್ರಿಯಗಳನ್ನು ಗೆದ್ದು ಸಂಧಿ, ಮಾನ, ವಿಗ್ರಹ ಮೊದಲಾದ ಆರನ್ನು ತಿಳಿದುಕೊಂಡು ವೇಶ್ಯೆ, ಜೂಜು, ಶರಾಬು, ಬೇಟೆ, ಕಠೋರವಚನ, ದಂಡದ ಕಠೋರತೆ ಮತ್ತು ಅನ್ಯಾಯದಿಂದ ಧನೋಪಾರ್ಜನೆ- ಈ ಏಳು ವಿಷಯಗಳನ್ನು ಬಿಟ್ಟುಬಿಡಿರಿ. ಮತ್ತೆ ನಿಮಗಾಗಿ ಸುಖವೇ - ಸುಖವಿದೆ. ವಿಷ ಮತ್ತು ಶಸ್ತ್ರದಿಂದ ಒಬ್ಬನ ಹತ್ಯೆಯಾಗುತ್ತದೆ, ಆದರೆ ಕುವಿಚಾರದಿಂದ ಅನೇಕರ ನಾಶವಾಗುತ್ತದೆ. ಯಾವುದೇ ಕೆಲಸದ ವಿಷಯದಲ್ಲಿ ಒಬ್ಬನೇ ಯೋಚಿಸಬಾರದು, ಒಬ್ಬನ ಅಭಿಪ್ರಾಯದಂತೆ ನಡೆಯಬಾರದು ಮತ್ತು ಮಲಗಿರುವ ಜನರನ್ನು ಬಿಟ್ಟು ಒಬ್ಬನೇ ಎದ್ದು ಹೋಗಬಾರದು.</p>
<p class="Text">ಕ್ಷಮೆಯು ಮನುಷ್ಯನ ಪರಮ ಬಲವಾಗಿದೆ. ಕ್ಷಮೆಯು ಅಶಕ್ತರಿಗೆ ಗುಣವಾಗಿದೆ, ಸಮರ್ಥರಿಗೆ ಆಭೂಷಣವಾಗಿದೆ. ಯಾರ ಕೈಯಲ್ಲಿ ಕ್ಷಮಾ ಖಡ್ಗವಿದೆಯೋ, ದುರ್ಜನರು ಅವನಿಗೆ ಯಾವ ಕೆಡುಕನ್ನು ಮಾಡಲಾರರು. ಹುಲ್ಲು-ಕಡ್ಡಿ ಇಲ್ಲದ ನೆಲದ ಮೇಲೆ ಇದ್ದಿರುವ ಬೆಂಕಿಯು ತನ್ನಿಂದ ತಾನೇ ನಂದಿಹೋಗುತ್ತದೆ. ಧರ್ಮವೇ ಪರಮ ಶ್ರೇಯಸ್ಸಾಗಿದೆ. ಕ್ಷಮೆಯೇ ಪರಮ ಶಾಂತಿಯಾಗಿದೆ. ಜ್ಞಾನವೇ ಪರಮ ತೃಪ್ತಿಯಾಗಿದೆ ಮತ್ತು ಕೇವಲ ಅಹಿಂಸೆಯೇ ಸಂಪೂರ್ಣ ಸುಖಗಳನ್ನು ಕೊಡುವುದಾಗಿದೆ.  ಯಾರು ರಾಜನಾಗಿದ್ದು ಯುದ್ಧಕ್ಕೆ ಹೆದರುತ್ತಾನೋ, ಬ್ರಾಹ್ಮಣನಾಗಿದ್ದು ಮನೆಬಿಟ್ಟು ಹೋಗುವುದಕ್ಕೆ ಭಯಪಡುತ್ತಾನೋ ಇವರನ್ನು ಭೂಮಿಯು ನುಂಗಿ ಬಿಡುತ್ತದೆ. ಕೆಲಸವಿಲ್ಲದ ಗೃಹಸ್ಥನು, ಕಾರ್ಮಿಕನಾದ ಭಿಕ್ಷು ಇಬ್ಬರೂ ತಮ್ಮ ಧರ್ಮದಿಂದ  ಚ್ಯುತರಾಗುತ್ತಾರೆ. ಸಮರ್ಥರ ಕ್ಷಮೆ ಮತ್ತು ದರಿದ್ರನ ದಾನಶೀಲತೆ ಇವೆರಡೂ ಮೋಕ್ಷದ ಜನನಿಯಾಗಿದ್ದಾಳೆ. ಯಾರು ಶ್ರೀಮಂತನಾಗಿ ದಾನಮಾಡುವುದಿಲ್ಲವೋ ಮತ್ತು ಬಡವನಾಗಿದ್ದು ತಪಸ್ಸುಮಾಡುವುದಿಲ್ಲವೋ ಅವರನ್ನು ಕತ್ತಿಗೆ ಕಲ್ಲು  ಕಟ್ಟಿ ನದಿಯಲ್ಲಿ ಮುಳುಗಿಸಿ ಬಿಡಬೇಕು. ಧನದ ಅಪವ್ಯಯವು ಎರಡು ವಿಧವಾಗಿರುತ್ತದೆ - ಒಂದು ಅಪಾತ್ರರಿಗೆ ದಾನ ಕೊಡುವುದು, ಇನ್ನೊಂದು ಸತ್ಪಾತ್ರಕ್ಕೆ ಕೊಡದಿರುವುದು. ಯೋಗೀ - ಸಂನ್ಯಾಸೀ ಮತ್ತು ಯುದ್ಧದಲ್ಲಿ ಸಮ್ಮುಖ ಕೊಲ್ಲಲ್ಪಡುವ ಕ್ಷತ್ರಿಯ - ಇವರಿಬ್ಬರೂ ಬ್ರಹ್ಮಲೋಕಕ್ಕೆ ಹೋಗುತ್ತಾರೆ.</p>
<p class="Text">ಉಪಾಯಗಳು ಮೂರು ಪ್ರಕಾರದ್ದಾಗಿವೆ - ಉತ್ತಮ, ಮಧ್ಯಮ ಮತ್ತು ಅಧಮ. ಪುರುಷ ಮತ್ತು ಕರ್ಮವೂ ಮೂರು ಪ್ರಕಾರದ್ದಾಗಿವೆ - ಪರರ ಧನವನ್ನು ಅಪಹರಿಸುವುದು, ಪರಸ್ತ್ರೀ ಸೇವನ ಮತ್ತು ಸಂಬಂಧಿಗಳ ತ್ಯಾಗ ಮಾಡುವುದು<br/>ಈ ಮೂರು ಲೋಭ, ಕಾಮ ಮತ್ತು ಕ್ರೋಧದಿಂದ ಆಗುತ್ತವೆ, ಆದುದರಿಂದ ಮೂರೂ ನಿಂದನೀಯವಾಗಿವೆ. ವರದಾನ ಸಿಕ್ಕುವುದು, ರಾಜ್ಯ ದೊರೆಯುವುದು ಮತ್ತು ಪುತ್ರ ಜನನ - ಈ ಮೂರು ಒಂದೇ ರೀತಿಯದಾಗಿವೆ. ಆದರೆ ಈ ಮೂರರಿಂದ ಶ್ರೇಷ್ಠವು ಶತ್ರುವನ್ನು ಆಪತ್ತಿನಿಂದ ಬದುಕಿಸುವುದು. ಯಾರು ತನ್ನ ಭಕ್ತನಾಗಿದ್ದಾನೋ, ತನ್ನ ಸೇವೆ ಮಾಡುವನೋ ಮತ್ತು ನಾನು ನಿನ್ನ ಭಕ್ತನಾಗಿದ್ದೇನೆ;  ಹೀಗೆ ಹೇಳುವನೋ ಅವನನ್ನು ಎಂದಿಗೂ ತ್ಯಾಗ ಮಾಡಬಾರದು. ಶ್ರೀಮಂತರ ಮನೆಯಲ್ಲಿ ತನ್ನ ಜಾತಿಯ ವೃದ್ಧರು, ದುಃಖೀ ಕುಲೀನ, ದರಿದ್ರ ಸ್ನೇಹಿತ ಮತ್ತು ಮಕ್ಕಳಿಲ್ಲದ ತಂಗಿ ಈ ನಾಲ್ವರು ಇರಬೇಕು. ಈ ನಾಲ್ಕು ವಿಷಯಗಳು ಬೇಗನೇ ಫಲಕಾರಿಯಾಗಿವೆ - ದೇವತೆಗಳ ಧ್ಯಾನ ಮನೋರಥ ಪೂರ್ಣಮಾಡುತ್ತದೆ. ಬುದ್ಧಿವಂತಿಕೆಯ ಪ್ರಭಾವದಿಂದ ರಹಸ್ಯದ ಮಾತು ಕೂಡ ತಿಳಿದುಬರುತ್ತದೆ. ವಿದ್ವಾಂಸನನ್ನು ಜನರು ಪೂಜಿಸುತ್ತಾರೆ ಮತ್ತು ಪಾಪದ ತ್ಯಾಗದಿಂದ ಅಂತಃಕರಣದಲ್ಲಿ ಶಾಂತಿ ಬಂದುಬಿಡುತ್ತದೆ. ಅಗ್ನಿಹೋತ್ರ, ಮೌನ, ಅಧ್ಯಯನ ಮತ್ತು ಯಜ್ಞ ಇವು ಕೀರ್ತಿಗಾಗಿ ಮಾಡಿದರೆ ಇವುಗಳ ಫಲ ದೊರೆಯುವುದಿಲ್ಲ.</p>
<p class="Text">ತಂದೆ, ತಾಯಿ, ಅಗ್ನಿ, ಆತ್ಮಾ ಮತ್ತು ಗುರು ಈ ಐವರ ಸೇವೆ ಪ್ರತಿದಿನವೂ ಮಾಡಬೇಕು. ದೇವತೆಗಳು ಪಿತೃಗಳು, ಮನುಷ್ಯ, ಭಿಕ್ಷುಕ ಮತ್ತು ಅತಿಥಿ ಈ ಐವರ ಪೂಜೆ ನಿತ್ಯಮಾಡುವವನು ಪೂಜನೀಯನಾಗುತ್ತಾನೆ. ನೀನು ಎಲ್ಲೆಲ್ಲಿಗೆ ಹೋಗುವಿಯೋ, ಮಿತ್ರ, ಶತ್ರು, ಮಧ್ಯಸ್ಥ, ಸೇವ್ಯ ಮತ್ತು ಸೇವಕ ಈ ಐವರು ಅಲ್ಲಲ್ಲಿಗೆ ಬರುವರು. ಮನುಷ್ಯನಿಗೆ ಐದು ಇಂದ್ರಿಯಗಳಿವೆ, ಒಂದು ವೇಳೆ ಒಂದರಲ್ಲಾದರೂ ಯಾವುದಾದರೂ ದೋಷವಿದ್ದರೆ ಆ ದಾರಿಯಿಂದ ಜ್ಞಾನವು ಹರಿದು ಹೋಗುತ್ತದೆ. ಹೆಚ್ಚು ನಿದ್ರೆ, ತಂದ್ರಿತನಾಗಿರುವುದು, ಭಯ, ಕ್ರೋಧ, ಆಲಸ್ಯ ಮತ್ತು ಮುಂದೆ ಎಂದಾದರು ಮಾಡಿದರಾಯಿತು ಎಂಬ ಭಾವ ಈ  <br/>ಆರು ದೋಷಗಳನ್ನು ಅವಶ್ಯವಾಗಿ ಬಿಡಬೇಕು. ಸತ್ಯ, ದಾನ, ಎಚ್ಚರಿಕೆ, ಪ್ರೇಮ, ಕ್ಷಮೆ ಮತ್ತು ಧೈರ್ಯ ಈ ಆರು ಗುಣಗಳನ್ನು ಎಂದೂ ಬಿಡಬಾರದು. ಕಾಮ, ಕ್ರೋಧ, ಶೋಕ, ಮೋಹ, ಮದ ಮತ್ತು ಮಾನ ಈ ಆರು ಯಾರ ವಶದಲ್ಲಿರುತ್ತವೋ ಅವನು ಜಿತೇಂದ್ರಿಯನಾಗಿದ್ದಾನೆ. ಹಸು, ನೌಕರಿ, ಕೃಷಿ, ಹೆಂಡತಿ, ವಿದ್ಯೆ ಮತ್ತು ಶೂದ್ರರ ಜೊತೆಗಿನ ಸಂಗತಿ ಈ ಆರರ ಮೇಲೆ ಸರಿಯಾಗಿ ದೃಷ್ಟಿ ಇರಿಸದಿದ್ದರೆ ನಷ್ಟವಾಗುತ್ತವೆ. ನಿರೋಗತೆ, ಸಾಲವಿಲ್ಲದಿರುವುದು, ಸ್ವದೇಶದಲ್ಲಿ ಇರುವುದು, ಸತ್ಸಂಗ, ಅನುಕೂಲಕರ ಜೀವನೋಪಾಯ, ನಿರ್ಭಯ ಸ್ಥಾನದಲ್ಲಿ ವಾಸಿಸುವುದು ಈ ಆರು ವಿಷಯಗಳು ಜಗತ್ತಿನಲ್ಲಿ ಸುಖಕರವೆಂದು ತಿಳಿಯಲಾಗಿದೆ. ಯಾರಿಗೆ ಬೇರೆಯವರ ಉನ್ನತಿಯನ್ನು ನೋಡಲಾಗುವುದಿಲ್ಲವೋ, ಯಾರು ಸಂತೋಷಪಡುವುದಿಲ್ಲವೋ, ಕ್ರೋಧ ಮಾಡುತ್ತಿರುತ್ತಾರೋ, ಯಾರ ವಿಶ್ವಾಸವನ್ನೂ ಮಾಡುವುದಿಲ್ಲವೋ ಮತ್ತು ಬೇರೆಯವರ ಪ್ರಾರಬ್ಧದ ಮೇಲೆ ಬದುಕಿರುತ್ತಾರೋ ಹಾಗೂ ಬೇರೆಯವರನ್ನು ತಿರಸ್ಕರಿಸುತ್ತಾರೋ ಅವರು ದುಃಖಿಗಳೇ ಆಗಿರುತ್ತಾರೆ.</p>
<p class="Text">ಸ್ತ್ರೀ, ಜೂಜು, ಬೇಟೆಯಾಡುವುದು, ಮದ್ಯಪಾನ, ಕಠೋರಮಾತು, ಭಯಂಕರ ದಂಡ ಮತ್ತು ಕಾಮ ಈ ಏಳು ದೋಷಗಳನ್ನು ಸರ್ವಥಾ ತ್ಯಜಿಸಬೇಕು. ಬ್ರಾಹ್ಮಣರಲ್ಲಿ ದ್ವೇಷ, ಜಗಳ, ಅವರ ಹಣವನ್ನು ಎತ್ತಿಹಾಕುವುದು, ಅವರನ್ನು ಕೊಲ್ಲುವ ಇಚ್ಛೆ, ನಿಂದೆ, ಅವರ ಪ್ರಶಂಸೆಯನ್ನು ಸಹಿಸದಿರುವುದು, ಅವರನ್ನು ಮರೆತುಬಿಡುವುದು ಮತ್ತು ಅವರು ಬೇಡಲು ಬಂದಾಗ ಅವರ ಅವಗುಣಗಳನ್ನು ಎತ್ತಿ ಆಡುವುದು ಈ ಎಂಟೂ ಭಾವೀನಾಶದ ಸೂಚಕಗಳಾಗಿವೆ. ಈ ಶರೀರವು ಒಂದು ಮನೆಯಾಗಿದೆ. ಇದರಲ್ಲಿ ಒಂಭತ್ತು ಬಾಗಿಲುಗಳಿವೆ, ಮೂರು ಕಂಬಗಳಿವೆ, ಐದು ಸಾಕ್ಷಿಗಳಿದ್ದಾರೆ ಮತ್ತು ಜೀವಿ ನಿವಾಸಮಾಡುತ್ತಾನೆ. ಯಾರು ಇವನ್ನು ಗುರುತಿಸಿಕೊಳ್ಳುವನೋ ಅವನು ತತ್ತ್ವವನ್ನು ತಿಳಿದುಕೊಳ್ಳುತ್ತಾನೆ. ಯಾರು ಮದ್ಯಪಾನಿಯೋ, ವಿಷಯಗಳಿಗಾಗಿ ವ್ಯಾಕುಲರಾಗಿರುವರೋ, ಧಾತುಗಳ ದೋಷದಿಂದ ಹುಚ್ಚರಂತಿರುತ್ತಾರೋ, ಯಾರು ಬಳಲಿದ್ದಾರೋ, ಕ್ರೋಧದಿಂದ ತುಂಬಿರುವರೋ, ಹಸಿದಿರುವರೋ, ಉನ್ಮತ್ತರಾಗಿರುವರೋ, ಲೋಭಿಯಾಗಿದ್ದಾರೋ, ಹೇಡಿ ಮತ್ತು ಕಾಮುಕರಾಗಿದ್ದಾರೋ ಅವರಿಗೆ ಧರ್ಮದ ಜ್ಞಾನ ಉಂಟಾಗುವುದಿಲ್ಲ. ಇವರ ಸಂಗ ಎಂದೂ ಮಾಡಬಾರದು. ಯಾರು ಆಪತ್ತಿನಲ್ಲಿ ವ್ಯಥಿತನಾಗುವುದಿಲ್ಲವೋ, ಎಚ್ಚರಿಕೆಯಿಂದ ಉದ್ಯೋಗ ಮಾಡುತ್ತಿರುತ್ತಾನೋ, ಸಮಯ ಬಂದಾಗ ದುಃಖವನ್ನೂ ಸಹಿಸುತ್ತಾನೋ ಅವನ ಶತ್ರುಗಳು ನಾಶವಾಗುತ್ತಾರೆ. ಯಾರು ಕೆಲಸವಿಲ್ಲದೆ ವಿದೇಶಕ್ಕೆ ಹೋಗುವುದಿಲ್ಲವೋ, ಪಾಪಿಗಳೊಂದಿಗೆ ಸೇರುವುದಿಲ್ಲವೋ, ಪರಸ್ತ್ರೀಯರ ಮೇಲೆ ದೃಷ್ಟಿಬೀರುವುದಿಲ್ಲವೋ, ದಂಭ, ಕಳ್ಳತನ, ಚಾಡಿಹೇಳದಿರುವುದು ಮತ್ತು ಮದ್ಯಕುಡಿಯದಿರುವುದು ಅವನು ಸದಾ ಸುಖಿಯಾಗಿರುತ್ತಾನೆ. ಯಾರು ಸರಿಸಮಾನರೊಂದಿಗೆ ವಿವಾಹ, ಮಿತ್ರತೆ, ವ್ಯವಹಾರ ಮತ್ತು ಮಾತುಕತೆ ಮಾಡುತ್ತಾನೋ, ಗುಣವಂತರನ್ನು ಹೆಚ್ಚು ಆದರಿಸುವನೋ, ಅವನು ನೀತಿಯಿಂದ ಚ್ಯುತನಾಗುವುದಿಲ್ಲ. ಯಾರು ಪರಿಮಿತ ಭೋಜನ ಮಾಡುತ್ತಾನೋ ಮತ್ತು ತನಗಿಂತ ಮೊದಲು ಆಶ್ರಿತರಿಗೆ ಭೋಜನ ಮಾಡಿಸುತ್ತಾನೋ, ಕಡಿಮೆ ಮಲಗುತ್ತಾನೋ ಹಾಗೂ ಕೆಲಸ ಹೆಚ್ಚು ಮಾಡುತ್ತಾನೋ, ಕೇಳಿದಾಗ ಶತ್ರುಗಳಿಗೂ ಕೊಟ್ಟುಬಿಡುತ್ತಾನೋ ಅವನ ಹಾನಿಯನ್ನು ಯಾರೂ ಮಾಡಲಾರರು. ಯಾರು ತನ್ನ ದುಷ್ಕರ್ಮದ ಬಗ್ಗೆ ಯಾರೂ ತಿಳಿಯದಿದ್ದರೂ ತನಗೆ ತಾನೇ ಲಜ್ಜಿತನಾಗುತ್ತಾನೋ, ಅವನ ದುಷ್ಕರ್ಮ ಬಿಟ್ಟುಹೋಗುತ್ತದೆ. ಅವನಿಗೆ ಶಾಂತಿ ಸಿಗುತ್ತದೆ ಮತ್ತು ಅವನು ಅತ್ಯಂತ ತೇಜಸ್ವಿಯಾಗುತ್ತಾನೆ.</p>
<p class="Text">ವಿದುರನು ಮುಂದುವರಿಸಿದನು -ರಾಜಾ! ಪಾಂಡವರು ನಿಮ್ಮ ಮಕ್ಕಳೇ ಆಗಿದ್ದಾರೆ. ನೀವೇ ಅವರ ಪಾಲನೆ - ಪೋಷಣೆ ಮಾಡಿರುವಿರಿ. ನಿಮ್ಮ ತೊಡೆಯಲ್ಲಿ ಆಡಿಯೇ ಅವರು ದೊಡ್ಡವರಾದರು. ನೀವೇ ಅವರಿಗೆ ವಿದ್ಯಾಭ್ಯಾಸ ಮಾಡಿಸಿದಿರಿ. ಅವರು ನಿಮ್ಮ ಆಜ್ಞೆಯ ಪಾಲನೆಯೂ ಮಾಡುತ್ತಾರೆ. ಅವರ ಹಕ್ಕನ್ನು ಕೊಟ್ಟುಬಿಡಿ. ನಿಮ್ಮ ಹೃದಯ ಶಾಂತವಾದೀತು. ಮೂರೂ ಲೋಕಗಳಲ್ಲಿ ನಿಮ್ಮ ಪ್ರಶಂಸೆ ಉಂಟಾದೀತು. ಎಲ್ಲರೂ ನಿಮ್ಮ ಸಮ್ಮಾನ ಮಾಡುವರು. ವಿದುರನು ಧೃತರಾಷ್ಟ್ರನಿಗೆ ಧರ್ಮದ ದೃಷ್ಟಿಯಿಂದ, ಶಾಸನದ ದೃಷ್ಟಿಯಿಂದ ಮತ್ತು ಎಲ್ಲ ಪ್ರಕಾರದಿಂದ ಸಮಜಾಯಿಸುತ್ತಾ ಹೇಳಿದನು - ನೀವು ಪಾಂಡವರೊಂದಿಗೆ ನ್ಯಾಯದಿಂದಿರಿ, ತನ್ನ ಪುತ್ರರ ಪಕ್ಷಪಾತ ಮಾಡುವುದು ಸರಿಯಲ್ಲ. ನಾನು ನಿಮಗೆ ಒಂದು ಪ್ರಾಚೀನ ಇತಿಹಾಸವನ್ನು ಹೇಳುತ್ತೇನೆ. ಸರಿಯಾದ  ನ್ಯಾಯಮಾಡುವುದರಿಂದ  ಎಲ್ಲ  ರೀತಿಯಿಂದ  ಶ್ರೇಯಸ್ಸು ಹೇಗೆ ಉಂಟಾಗುತ್ತದೆ ಎಂಬುದನ್ನು ನೀವು ನೋಡುವಿರಿ.</p>
<p class="Text">ಹಿಂದಿನ ಕಾಲದಲ್ಲಿ ಕೇಶಿನೀ ಎಂಬ ಓರ್ವ ಕನ್ಯೆಯಿದ್ದಳು. ಭಕ್ತರಾಜ ಪ್ರಹ್ಲಾದನ ಪುತ್ರ ವಿರೋಚನನು ಅವಳಲ್ಲಿ ಹೇಳಿದನು - ನೀನು ನನ್ನನ್ನು ವರಿಸು. ಅವಳು ಕೇಳಿದಳು - ವಿರೋಚನಾ! ಬ್ರಾಹ್ಮಣರು ಶ್ರೇಷ್ಠರೋ ಅಥವಾ ದೈತ್ಯರೋ, ವಿರೋಚನ ಹೇಳಿದನು - ದೈತ್ಯರೇ ಶ್ರೇಷ್ಠರಾಗಿದ್ದಾರೆ. ಕೇಶಿನೀ ಹೇಳಿದಳು - ನಾಳೆ ಬೆಳಿಗ್ಗೆ ಸುಧನ್ವಾ ಬರುವರು, ಅವರನ್ನು ನೋಡಿ ನಾನು ನಿಶ್ಚಯಿಸುವೆನು. ಮರುದಿನ ಸುಧನ್ವನು ಬಂದನು. ವಿರೋಚನನು ಅವನಿಗೆ ಕುಳಿತುಕೊಳ್ಳಲು ಆಸನದತ್ತ ಸಂಕೇತ ಗೈದನು, ಅವನು ಕೇವಲ ಸ್ಪರ್ಶ ಮಾಡಿದನು. ಮಾತು-ಮಾತಿನಲ್ಲಿ ಬ್ರಾಹ್ಮಣರು ಶ್ರೇಷ್ಠರೋ ಅಥವಾ ದೈತ್ಯರೋ ಎಂಬ ವಿವಾದ ಹತ್ತಿಕೊಂಡಿತು. ಪ್ರಾಣವೇ ಪಣವಾಗಿಟ್ಟರು ಮತ್ತು ನಿರ್ಣಯಕ್ಕಾಗಿ ವಿರೋಚನನ ತಂದೆ ಪ್ರಹ್ಲಾದನನ್ನು ಆರಿಸಲಾಯಿತು. ಇಬ್ಬರೂ ಪ್ರಹ್ಲಾದನ ಬಳಿಗೆ ತಲುಪಿದಾಗ ಪ್ರಹ್ಲಾದನು ಸುಧನ್ವನ ಬಳಿ ಕೇಳಿದನು - ಅನುಚಿತ ನ್ಯಾಯ ಮಾಡುವವನಿಗೆ ಯಾವ ಶಿಕ್ಷೆ ಸಿಗುತ್ತದೆ? ಆಗ ಸುಧನ್ವನು ಹೇಳಿದನು. ಸವತಿಯಿರುವ ಸ್ತ್ರೀಯಳಿಗೆ ಯಾವ ಕಷ್ಟವಾಗುತ್ತದೋ, ದ್ಯೂತದಲ್ಲಿ ಸೋತಿರುವ ಮತ್ತು ಹೆಚ್ಚಾದ ಭಾರದಿಂದ ಪೀಡಿತನಾದ ಮನುಷ್ಯನಿಗೆ ಯಾವ ವೇದನೆ ಉಂಟಾಗುತ್ತದೋ, ಬಿಡುಗಡೆಗಾಗಿ ಚಡಪಡಿಸುವ ಕೈದಿ ಮತ್ತು ಬಾಗಿಲ ಹೊರಗೆ ಬಿದ್ದಿರುವ ಹಸಿದವನಿಗೆ ಯಾವ ದುಃಖವು ಇರುತ್ತದೋ, ಅದೇ ದುಃಖ ಸುಳ್ಳುಸಾಕ್ಷಿ ಮತ್ತು ಅನ್ಯಾಯವಾದ ನಿರ್ಣಯವನ್ನು ಕೊಡುವವನಿಗೆ ಸಿಗುತ್ತದೆ. ಸ್ವಾರ್ಥವಶನಾಗಿ ಸುಳ್ಳು <br/>ಹೇಳುವವರು ಸ್ವತಃ ನರಕಕ್ಕೇ ಹೋಗ ಬೇಕಾಗುತ್ತದೆ. ಜೊತೆಗೆ ಅವನ ಪೀಳಿಗೆಯೂ ನರಕಗಾಮಿಗಳಾಗುತ್ತಾರೆ. ಸುಳ್ಳು ಹೇಳುವವರ ಸರ್ವನಾಶವಾಗಿ ಹೋಗುತ್ತದೆ.</p>
<p class="Text">ಸುಧನ್ವನ ಶಾಸ್ತ್ರಸಮ್ಮತ ಮಾತನ್ನು ಕೇಳಿ ಪ್ರಹ್ಲಾದನು ಹೇಳಿದನು -ವಿರೋಚನಾ! ಸುಧನ್ವನ ತಂದೆ ಅಂಗಿರಾರವರು ನನ್ನಿಂದ ಶ್ರೇಷ್ಠರಾಗಿದ್ದಾರೆ, ಸುಧನ್ವನ ತಾಯಿ ನಿನ್ನ ತಾಯಿಗಿಂತ ಶ್ರೇಷ್ಠಳಾಗಿದ್ದಾಳೆ ಮತ್ತು ಸುಧನ್ವಾ ನಿನ್ನಿಂದ ಶ್ರೇಷ್ಠನಾಗಿದ್ದಾನೆ. ಈ ವಿವಾದದಲ್ಲಿ ನೀನು ಸುಧನ್ವನಿಂದ ಸೋತಿರುವೆ. ನಿನ್ನ ಪ್ರಾಣಗಳು ಸುಧನ್ವನ ಕೈಯಲ್ಲಿವೆ. ವಿರೋಚನನ ಬಳಿ ಹೀಗೆ ಹೇಳಿ ಪ್ರಹ್ಲಾದನು ಸುಧನ್ವನೊಂದಿಗೆ ಹೇಳಿದನು-ಬ್ರಾಹ್ಮಣರೇ! ನೀವು ನನ್ನ ಮಗನಿಗೆ ಪ್ರಾಣದಾನ ಮಾಡಿರೆಂದು ನಾನು ಬಯಸುತ್ತೇನೆ. ಸುಧನ್ವನು ಹೇಳಿದನು -ದೈತ್ಯರಾಜಾ! ನೀನು ಧರ್ಮದ ಪಕ್ಷವಹಿಸಿ ಸತ್ಯವಾದ ಮಾತನ್ನು ಹೇಳಿದೆ. ಪುತ್ರನ ಪಕ್ಷವಹಿಸಿ ಸುಳ್ಳುಹೇಳಲಿಲ್ಲ. ಇದರಿಂದ ನಾನು ಸಂತಸಗೊಂಡು ನಿನ್ನ ಮಗನನ್ನು ನಿನಗೇ ದಾನ ಮಾಡುತ್ತೇನೆ. ನಾನು ವಿರೋಚನನನ್ನು ಬಿಟ್ಟುಬಿಟ್ಟಿದ್ದೇನೆ. ಈಗ ಕೇಶಿನಿಯೊಂದಿಗೆ ಮದುವೆಯೂ ಇವನೇ ಮಾಡಿಕೊಳ್ಳಲಿ.</p>
<p class="Text">ವಿದುರನು ಹೇಳಿದನು - ಮಹಾರಾಜರೇ! ನೀವೂ ಕೂಡ ಪ್ರಹ್ಲಾದರಂತೆಯೇ ಉಚಿತವಾದ ನ್ಯಾಯಮಾಡಿರಿ ಮತ್ತು ಭೂಮಿಯ ಲಾಲಸೆಯಿಂದ ಸುಳ್ಳು ಹೇಳದಿರಿ. ನೀವು ಪಕ್ಷಪಾತ ಮಾಡಿದರೆ ನಿಮ್ಮ ಸರ್ವನಾಶವಾಗುವುದು. ವಿದುರನು ಇನ್ನೂ ಅನೇಕ ಪ್ರಕಾರದಿಂದ ಸಮಜಾಯಿಸಿದನು. ಧೃತರಾಷ್ಟ್ರನು ಬಾರಿ-ಬಾರಿಗೂ ಕೇಳುತ್ತಿದ್ದನು ಮತ್ತು ವಿದುರನು ಅವನಿಗೆ ಉತ್ತರ ಕೊಡುತ್ತಿದ್ದನು. ಧೃತರಾಷ್ಟ್ರನು ಕೊನೆಗೆ ಹೇಳಿದನು-ವಿದುರಾ! ನೀನು ನನಗೆ ಯಾವಾಗಲೂ ಸರಿಯಾಗಿಯೇ ಇದೇ ಉಪದೇಶವನ್ನು ಕೊಡುತ್ತಿರುವೆ. ನಾನಾದರೋ ಇದನ್ನೇ ಮಾಡುತ್ತೇನೆ ಮತ್ತು ಮಾಡಲೂ ಬಯಸುತ್ತೇನೆ. ಪಾಂಡವರ ಕುರಿತು ಧರ್ಮಸಂಗತ ನಿಶ್ಚಯವೇ ಮಾಡುತ್ತೇನೆ, ಆದರೆ ದರ್ಯೋಧನನು ಎದುರು ಬಂದಾಗ ಎಲ್ಲ ಮಾತುಗಳೂ ಬದಲಾಗುತ್ತವೆ. ಯಾವಾಗ ಏನು ಆಗಬೇಕೋ ಅದು ಆಗಿಯೇ ಆಗುವುದು. ನನಗೆ ನನ್ನ ಉದ್ಯೋಗದಿಂದ ಯಾವ ಆಸೆಯೂ ಇಲ್ಲ. ಒಂದು ವೇಳೆ ಇನ್ನೇನಾದರೂ ಉಪದೇಶ ಮಾಡಲು ಉಳಿದಿದ್ದರೆ ಅದನ್ನು ನನಗೆ ಹೇಳು. ನಿನ್ನ ಮಾತುಗಳು ತುಂಬಾ ವಿಚಿತ್ರವಾಗಿವೆ, ಅದರಿಂದ ನನಗೆ ತೃಪ್ತಿಯಾಗುವುದಿಲ್ಲ.</p>
<p class="Text">ವಿದುರನು ಹೇಳಿದನು - ರಾಜಾ! ಇದರ ನಂತರ ಬ್ರಹ್ಮವಿದ್ಯೆಯ ವಿಷಯವಾಗಿದೆ. ನಾನು ಶೂದ್ರಯೋನಿಯಲ್ಲಿ ಹುಟ್ಟಿರುವೆನು, ಅದರಿಂದ ಆ ಮಾತುಗಳನ್ನು ಆಡಬಾರದು, ಮಹರ್ಷಿ ಸನತ್ಸುಜಾತರೇ ಆ ಸಿದ್ಧಾಂತವನ್ನು ಹೇಳಬಲ್ಲರು, ಅದಕ್ಕಾಗಿ ನೀವು ಅವರ ಬಾಯಿಂದ ಕೇಳಿರಿ. ಧೃತರಾಷ್ಟ್ರನೆಂದ-ನಾನು ಇದೇ ಶರೀರದಲ್ಲಿ ಅವರ ದರ್ಶನ ಮಾಡುವಷ್ಟು ಭಾಗ್ಯಶಾಲಿ ಯಾಗಿರುವೆನೇ? ವಿದುರನು ಸನತ್ಸುಜಾತರ ಧ್ಯಾನ ಮಾಡಿದನು ಹಾಗೂ ಅವರು ಆಗಲೇ ಅಲ್ಲಿ ಉಪಸ್ಥಿತರಾದರು. ವಿದುರನು ಅವರನ್ನು ಉಚ್ಚಾಸನದಲ್ಲಿ ಕುಳ್ಳಿರಿಸಿ ವಿಧಿವತ್ತಾಗಿ ಅವರನ್ನು ಪೂಜಿಸಿ ಪ್ರಾರ್ಥಿಸಿದನು- ಧೃತರಾಷ್ಟ್ರನ ಮನಸ್ಸಿನಲ್ಲಿ ಒಂದು ಪ್ರಶ್ನೆ ಇದೆ, ಅದರ ಸಮಾಧಾನ ಮಾಡುವ ಅಧಿಕಾರ ನನಗಿಲ್ಲ. ಇವರು ಸಂಪೂರ್ಣ ದುಃಖಗಳಿಂದ, ಸಂಪೂರ್ಣ ದ್ವಂದ್ವಗಳಿಂದ ಎಂದೆಂದಿಗೂ ಬಿಡುಗಡೆ ಹೊಂದುವಂತಹ ಉಪದೇಶ ಮಾಡಿರಿ. ಧೃತರಾಷ್ಟ್ರನೂ ವಿದುರನ ಮಾತನ್ನು ಸಮರ್ಥಿಸಿ ಸನತ್ಸುಜಾತರಲ್ಲಿ ಪ್ರಾರ್ಥಿಸುತ್ತಾ ಮೃತ್ಯುವಿನ ರಹಸ್ಯವನ್ನು ಕೇಳಿದರು. ಸನತ್ಸುಜಾತರು ವಿದುರನ ಪ್ರಾರ್ಥನೆಯಿಂದ ಧೃತರಾಷ್ಟ್ರನಿಗೆ ಸಂಪೂರ್ಣ ಬ್ರಹ್ಮಜ್ಞಾನದ ಉಪದೇಶ ಮಾಡಿ ಮೃತ್ಯುವಿನ ರಹಸ್ಯವನ್ನು ಹೇಳಿದರು. ಮಹಾಭಾರತದ ಉದ್ಯೋಗ ಪರ್ವದ ಆ ಭಾಗವು ತುಂಬಾ ಮಹತ್ವ ಪೂರ್ಣವಾಗಿದೆ. ಅಧ್ಯಾತ್ಮ ಜಿಜ್ಞಾಸುಗಳಿಗೆ ಅದರ ಸ್ವಾಧ್ಯಾಯವು ತುಂಬಾ ಉಪಯೋಗಿಯಾಗಿದೆ. ಮಾತನಾಡುತ್ತಾ-ಮಾತನಾಡುತ್ತಾ ಆ ರಾತ್ರಿ ಕಳೆದು ಹೋಯಿತು. ಪ್ರಾತಃಕಾಲವಾಗುತ್ತಲೇ ಎಲ್ಲ ಜನರು ನಿತ್ಯಕರ್ಮಗಳನ್ನು ಪೂರೈಸಿ ಸಂಜಯನಿಂದ ಯುಧಿಷ್ಠಿರನ ಸಂದೇಶವನ್ನು ಕೇಳಲು ಸಭೆಯಲ್ಲಿ ಸೇರಿದರು.</p>
<p class="Text para-style-override-2"><span> </span></p>


<p class="Page-Break"> </p>
<p class="Sub-Heading" id="toc_marker-3-5">(5)</p>
<p class="Text">ಸಾಧಾರಣ ಧರ್ಮವಾದರೋ ಧರ್ಮವೇ ಆಗಿದೆ, ಒಂದು ಪರಮ ಧರ್ಮವೂ ಇದೆ. ಆ ಪರಮ ಧರ್ಮ ಯಾವುದು? ಭಗವಾನ್ ಶ್ರೀಕೃಷ್ಣನ ಆರಾಧನೆ, ಅವನ ಪ್ರೇಮ, ಅವನ ಸನ್ನಿಯ ಅನುಭವ, ಅವನ ಕೃಪಾ ಪಾತ್ರತೆ ಮತ್ತು ಅವನಲ್ಲಿ ಒಂದಾಗಿ ಹೋಗುವುದು ಇದೇ ಪರಮ ಧರ್ಮವಾಗಿದೆ ಎಂದು ಸಂತರೆಲ್ಲರೂ ಒಂದೇ ದನಿಯಲ್ಲಿ ಹೇಳಿರುವರು ಹಾಗೂ ವಾಸ್ತವದಲ್ಲಿ ಧರ್ಮದ ನಿಜವಾದ ಸ್ವರೂಪವೂ ಇದೇ ಆಗಿದೆ. ಧರ್ಮದ ಎಷ್ಟು ಭೇದ - ವಿಭೇದ ಮತ್ತು ರೂಪಾಂತರಗಳ ವರ್ಣನೆ ಬಂದಿದೆಯೋ, ಮಾಡಲಾಗಿದೆಯೋ ಮತ್ತು ಮುಂದೆ ಮಾಡಲಾಗುವ ಸಂಭವವಿದೆಯೋ ಅದೆಲ್ಲದರ ಪರಿಸಮಾಪ್ತಿ  ಅಥವಾ ಪೂರ್ಣತೆ ಇದೇ ಪರಮ ಧರ್ಮದಲ್ಲಿದೆ. ಶ್ರೀಕೃಷ್ಣನೊಂದಿಗೆ ಸಂಬಂಧ ಉಂಟಾಗದಿದ್ದರೆ ಎಲ್ಲ ಧರ್ಮಗಳು ಅಪೂರ್ಣವಾಗಿರುತ್ತವೆ ಮತ್ತು ಅವು ಉಳಿಯುವಂತಹುದಲ್ಲ. ಒಂದು ವೇಳೆ ಎಲ್ಲ ಧರ್ಮಗಳ ಅನುಷ್ಠಾನವಾದರೂ ಅದರ ಫಲಸ್ವರೂಪೀ ಪರಮ ಧರ್ಮದ ಪ್ರಾಪ್ತಿಯಾಗದಿದ್ದರೆ, ಅವುಗಳ ಅನುಷ್ಠಾನ ಸರಿಯಾಗಿ ಆಗಲಿಲ್ಲವೆಂದು ಹೇಳಬೇಕಾದೀತು. ವಿದುರನ ಜೀವನದಲ್ಲಿ ಸಾಧಾರಣ ಮತ್ತು ವಿಶೇಷ ಧರ್ಮಗಳ ಪೂರ್ಣತೆ ಎಲ್ಲಿತ್ತೋ, ಅಲ್ಲೇ ಈ ಪರಮಧರ್ಮದ ಪೂರ್ಣತೆಯೂ ಇತ್ತು. ಅವನು ಶ್ರೀಕೃಷ್ಣನ ಪರಮ ಕೃಪಾಪಾತ್ರನಾಗಿದ್ದನು, ಪರಮ ಭಕ್ತನಾಗಿದ್ದನು ಮತ್ತು ಪರಮ ಪ್ರೇಮಿಯಾಗಿದ್ದನು.</p>
<p class="Text">ವಿದುರನು ಧೃತರಾಷ್ಟ್ರನಿಗೂ, ದುರ್ಯೋಧನನಿಗೂ ತುಂಬಾ ಸಮಜಾಯಿಸಿದನು, ಆದರೆ ಅವನು ಯಾವ ಮಾತೂ ಅವರು ಕೇಳಲಿಲ್ಲ. ಕೊನೆಗೆ ಪಾಂಡವರ ಸಂಧಿ - ಸಂದೇಶವನ್ನು ತೆಗೆದುಕೊಂಡು ಶ್ರೀಕೃಷ್ಣನು ಬರುವ ಮಾತು ಕೇಳಿಬಂತು. ಧೃತರಾಷ್ಟ್ರನು ವಿದುರನಲ್ಲಿ ಹೇಳಿದನು - ಶ್ರೀಕೃಷ್ಣನು ಬರುವವನಿದ್ದಾನೆ, ಅವನ ಸ್ವಾಗತಕ್ಕಾಗಿ ನಾನು ಅನೇಕ ರಥ, ಕುದುರೆ, ಆನೆ, ರತ್ನಗಳು, ಚಿನ್ನದರಥ ಮೊದಲಾದುವನ್ನು ಕೊಡುವೆನು. ಎಲ್ಲ ಜನರು ಅವನ ಸ್ವಾಗತ ಮಾಡುವರು ಮತ್ತು ನಗರದ ಸಮಸ್ತ ಪ್ರಜೆ ಅವನಿಗೆ ಸಮ್ಮಾನ ಮಾಡುವರು. ಅವನು ಉಳಕೊಳ್ಳಲು ಎಲ್ಲಕ್ಕಿಂತ ಸಂದರವಾದ ಸ್ಥಾನ ಕೊಡಲಾಗುವುದು ಮತ್ತು ನಮ್ಮ ಬಳಿ ಇರುವ ಸರ್ವೋತ್ತಮ ವಸ್ತುವನ್ನು ಅವನಿಗೆ ಕಾಣಿಕೆಯಾಗಿ ಕೊಡಲಾಗುವುದು. ವಿದುರನು ಹೇಳಿದನು-ಮಹಾರಾಜಾ! ನೀವು ತುಂಬಾ ಬುದ್ಧಿವಂತರಾಗಿರುವಿರಿ, ನೀವು ಎಲ್ಲ ಮಾತುಗಳನ್ನು ಬಲ್ಲಿರಿ. ನಿಮ್ಮಲ್ಲಿ ಏನು ಹೇಳಲಿ? ಈಗ ನಿಮ್ಮ ಚತುರತೆ ಬಿಟ್ಟುಬಿಡಿ, ಸರಳರಾಗಿರಿ. ನೀವು ಶ್ರೀಕೃಷ್ಣನ ಸಮ್ಮಾನ ಮಾಡಲು ಬಯಸುವುದು ತುಂಬಾ ಚೆನ್ನಾಗಿದೆ. ಈ ಸಾಮಗ್ರಿಗಳ ಮಾತಾದರೂ ಏನು, ಶ್ರೀಕೃಷ್ಣನು ಸಮಗ್ರ ಪೃಥ್ವಿಯ ಒಡೆಯನಾಗಿದ್ದಾನೆ ಮತ್ತು ವಾಸ್ತವವಾಗಿ ಅವನೇ ಅದಕ್ಕೆ ಪಾತ್ರನಾಗಿದ್ದಾನೆ. ಆದರೆ ನೀವು ಧರ್ಮದ  ದೃಷ್ಟಿಯಿಂದ  ಅಥವಾ  ಪ್ರೇಮದ ದೃಷ್ಟಿಯಿಂದ ಇದೆಲ್ಲವನ್ನೂ ಕೊಡಲು ಬಯಸುವುದಿಲ್ಲವೆಂದು ನಾನು ಶಪಥ ಪೂರ್ವಕವಾಗಿ ಹೇಳುತ್ತೇನೆ. ನೀವು ಅವನ ಮೇಲೆ ನಿಮ್ಮ ಮಾಯಾಜಾಲವನ್ನು ಹರಡಲು ಬಯಸುತ್ತೀರಿ ಮತ್ತು ಅವನಿಗೆ ಈ ಬಾಹ್ಯ ಸಾಮಗ್ರಿಗಳಿಂದ ಮೋಸ ಮಾಡಲು  ಬಯಸುತ್ತೀರಿ. ನೀವು ಪಾಂಡವರಿಗೆ ಐದು ಊರುಗಳನ್ನು ಕೊಡಲಾರಿರಿ, ನೀವು  ಧನದ  ಬಲದಿಂದ  ಶ್ರೀಕೃಷ್ಣನನ್ನು  ನಿಮ್ಮ   ವಶಮಾಡಿಕೊಳ್ಳಲು ಯತ್ನಿಸುತ್ತಿರುವಿರಿ. ನೀವು ಧನ, ಕಪಟ, ಅಥವಾ ಮಾಯೆಯಿಂದ ಶ್ರೀಕೃಷ್ಣನನ್ನು ಪಾಂಡವರಿಂದ ಬೇರ್ಪಡಿಸಲಾರಿರಿ. ನಾನು ಶ್ರೀಕೃಷ್ಣನ ಮಹಿಮೆಯನ್ನು ಬಲ್ಲೆನು. ನಾನು ಅವನ ಪ್ರೇಮವನ್ನು ತಿಳಿದಿದ್ದೇನೆ ಮತ್ತು ಅವನು ಧನಂಜಯನೊಂದಿಗೆ ಎಷ್ಟು ಪ್ರೇಮವಿರಿಸಿದ್ದಾನೆಂಬುದನ್ನೂ ಅರಿತಿದ್ದೇನೆ. ಅವನು ಜಲಕುಂಭ, ಪಾದ-ಪ್ರಕ್ಷಾಲನ ಮತ್ತು ಕುಶಲ ಪ್ರಶ್ನೆಯಲ್ಲದೆ ನಿಮ್ಮ ಯಾವ ಮಾತನ್ನೂ ಸ್ವೀಕರಿಸಲಾರನು. ನೀವು ಶ್ರೀಕೃಷ್ಣನನ್ನು ಸಂತೋಷಗೊಳಿಸುವುದಿದ್ದರೆ, ಯಾವುದಕ್ಕಾಗಿ ಬರುವನೋ ಆ ಕಾರ್ಯವನ್ನು ಮಾಡಿರಿ. ಅವನು ಕೌರವರ ಮತ್ತು ಪಾಂಡವರ ಶ್ರೇಯಸ್ಸನ್ನು ಬಯಸುತ್ತಾನೆ. ನೀವು ಅವನ ಈ ಆತಿಥ್ಯಮಾಡಿರಿ. ನೀವು ತಂದೆಯಾಗಿರುವಿರಿ, ಪಾಂಡವರು ಮತ್ತು ಕೌರವರು ನಿಮ್ಮ ಮಕ್ಕಳಾಗಿದ್ದಾರೆ. ಶ್ರೀಕೃಷ್ಣನ ಪ್ರಸನ್ನತೆ ಮತ್ತು ಪ್ರೇಮಕ್ಕಾಗಿ ಪಾಂಡವರೊಂದಿಗೆ ಪುತ್ರರಂತೆ ವ್ಯವಹಾರ ಮಾಡಿರಿ.</p>
<p class="Text">ದುರ್ಯೋಧನನು ಶ್ರೀಕೃಷ್ಣನ ಸ್ವಾಗತದ ವಿರೋಧ ಮಾಡಿದನು. ಧೃತರಾಷ್ಟ್ರನು ಬಯಸಿದಂತೆ ಸ್ವಾಗತವಾಗದೇ ಹೋಯಿತು.</p>
<p class="Text">ಶ್ರೀಕೃಷ್ಣ ಬಂದನು ದುರ್ಯೋಧನನಲ್ಲದೆ ಎಲ್ಲರೂ ಅವನ ಸ್ವಾಗತ ಮಾಡಿದರು. ಎಲ್ಲರೊಂದಿಗೆ ಭೇಟಿಯಾದ ಬಳಿಕ ಶ್ರೀಕೃಷ್ಣನು ವಿದುರನ ಮನೆಗೆ ಬಂದನು. ವಿದುರನ ಮಾಂಗಲಿಕ ಸಾಮಗ್ರಿಗಳಿಂದ ಶ್ರೀಕೃಷ್ಣನ ಸ್ವಾಗತ ಮಾಡಿ, ಮನೆಯಲ್ಲಿರುವ ಸಾಮಗ್ರಿಗಳಿಂದ ಶ್ರೀಕೃಷ್ಣನ ಪೂಜೆ ಮಾಡಿದನು. ಆ ಸಮಯ ವಿದುರನಿಗಾದ ಸಂತೋಷದ ವರ್ಣನೆಯನ್ನು ಯಾರೂ ಮಾಡಲಾರರು. ಅವನು ಸ್ವತಃ ಭಗವಂತನಿಗೆ ಹೇಳಿದರು - ಕಮಲನಯನಾ! ನಿನ್ನ ದರ್ಶನದಿಂದ ಉಂಟಾದ  ಸಂತೋಷದ ವರ್ಣನೆಯನ್ನು ನಾನೇನು ಮಾಡಲಿ? ನೀನಾದರೋ ಎಲ್ಲರ ಅಂತರ್ಯಾಮಿಯಾಗಿರುವೆ.</p>
<p class="Shlok">ಯಾ ಮೇ ಪ್ರೀತಿಃ ಪುಷ್ಕರಾಕ್ಷ ತ್ವ ದ್ದರ್ಶನಸಮುದ್ಭವಾ ।</p>
<p class="Shlok">ಸಾ ಕಿಮಾ ಖ್ಯಾಯತೇ ತುಭ್ಯಮಂತರಾತ್ಮಾಸಿ ದೇಹಿನಾಮ್ ॥</p>
<p class="Text">ನಿನ್ನಿಂದ ಯಾವುದೂ ರಹಸ್ಯವಾಗಿಲ್ಲ, ನೀನೇ ಧರ್ಮ, ಅರ್ಥ, ಕಾಮ ಮತ್ತು ಮೋಕ್ಷದ ಆಶ್ರಯನಾಗಿರುವೆ, ಸಂತರೆಲ್ಲರೂ ನಿನ್ನ ಉಪಾಸನೆಯನ್ನೇ ಮಾಡುತ್ತಾರೆ. ಶ್ರೀಕೃಷ್ಣನು ವಿಸ್ತಾರದಿಂದ ಪಾಂಡವರ ಕ್ಷೇಮ-ಸಮಾಚಾರ ವಿದುರನಿಗೆ ತಿಳಿಸಿದನು ಮತ್ತು ಕುಂತಿಯ ಬಳಿಗೆ ಹೋದನು. ಕುಂತಿಯನ್ನು ಸಮಜಾಯಿಸಿದ ನಂತರ ಅವನು ದುರ್ಯೋಧನನ ಅರಮನೆಗೆ ಹೋದನು. ಅಲ್ಲಿ ಸಾಮಾನ್ಯ ಸ್ವಾಗತ-ಸತ್ಕಾರವಾದ ಬಳಿಕ ದುರ್ಯೋಧನನು ಭೋಜನಕ್ಕಾಗಿ ಶ್ರೀಕೃಷ್ಣನನ್ನು ಆಮಂತ್ರಿಸಿದನು.</p>
<p class="Text">ಶ್ರೀಕೃಷ್ಣನು ಸ್ಪಷ್ಟ ಶಬ್ದಗಳಿಂದ ಹೇಳಿ ಬಿಟ್ಟನು - ಅಯ್ಯಾ! ಯಾರಾದರೂ ಪ್ರೇಮದಿಂದ ಬಡಿಸಿದರೆ ಅಲ್ಲಿ ಭೋಜನ ಮಾಡಬೇಕು, ಇಲ್ಲವಾದರೆ ಎಲ್ಲಿಯೂ ಭೋಜನವೇ ಸಿಗದಿದ್ದರೆ, ಆಪತ್ಕಾಲದಲ್ಲಿ ಯಾರಲ್ಲಾದರೂ ಊಟ ಮಾಡಬೇಕು. ನೀನು ಪ್ರೇಮದಿಂದ ಬಡಿಸುತ್ತಿಲ್ಲ ಮತ್ತು ನಾನು ಆಪತ್ಕಾಲದಲ್ಲಿಯೂ ಇಲ್ಲ. ಹಾಗಿರುವಾಗ ನಿನ್ನಲ್ಲಿ ನಾನು ಹೇಗೆ ಭೋಜನ ಮಾಡಬಲ್ಲೆ? ಪಾಂಡವರು ಧಾರ್ಮಿಕ ಪುರುಷರು ನನ್ನ ಆತ್ಮಾ ಆಗಿದ್ದಾರೆ, ಅವರೊಂದಿಗೆ ದ್ವೇಷ ಮಾಡುವವನು ನನ್ನಲ್ಲಿಯೂ ದ್ವೇಷಮಾಡಿದಂತೆ. ದುರ್ಯೋಧನನಿಗೆ ಶ್ರೀಕೃಷ್ಣನು ಸ್ಪಷ್ಟವಾಗಿ ಹೇಳಿದನು - ನೀವೆಲ್ಲ ದುಷ್ಟರಾಗಿದ್ದಿರಿ, ನಿಮ್ಮ ಅನ್ನವನ್ನು ನಾನು ತಿನ್ನಲಾರೆ. ನನ್ನ ವಿಚಾರದಲ್ಲಾದರೋ ಇಲ್ಲಿ ಕೇವಲ ವಿದುರನ ಅನ್ನವೇ ಪವಿತ್ರವಾಗಿದೆ. ನಾನು ಅವನಲ್ಲಿಯೇ ಭೋಜನ ಮಾಡುವೆನು.</p>
<p class="Shlok">ಸರ್ವಮೇತನ್ನ ಭೊಕ್ತವ್ಯಮನ್ನಂ ದುಷ್ಟಾಭಿಸಂಹಿತಮ್ ।</p>
<p class="Shlok">ಕ್ಷತ್ತುರೇಕಸ್ಯ ಭೋಕ್ತವ್ಯಮಿತಿ ಮೇ ಧೀಯತೇ ಮತಿಃ ॥</p>
<p class="Text">ಎಂದು ಹೇಳಿ ಶ್ರೀಕೃಷ್ಣನು ವಿದುರನ ಮನೆಗೆ ನಡೆದನು. ಭಕ್ತಮಾಲಾ ಮೊದಲಾದವುಗಳಲ್ಲಿ ಇಂತಹ ಕಥೆ ಬಂದಿದೆ - ಶ್ರೀಕೃಷ್ಣನು ವಿದುರನ ಮನೆಗೆ ಹೋದಾಗ ವಿದುರನು ಮನೆಯಲ್ಲಿ ಇರಲಿಲ್ಲ. ವಿದುರನ ಪತ್ನಿಯು ಸ್ನಾನ ಮಾಡುತ್ತಿದ್ದಳು. ಶ್ರೀಕೃಷ್ಣನ ಶಬ್ದಗಳು ಕಿವಿಗೆ ಬಿದ್ದಾಕ್ಷಣ ಅವಳು ಪ್ರೇಮ ವಿಹ್ವಲಳಾಗಿ ಅದೇ ಸ್ಥಿತಿಯಲ್ಲಿ  ಓಡಿಬಂದಳು. ಅವಳು  ಶ್ರೀಕೃಷ್ಣನನ್ನು  ಒಂದು ಮಣೆಯಲ್ಲಿ ಕುಳ್ಳಿರಿಸಿ ಅವನಿಗೆ ಬಾಳೆ ಹಣ್ಣು ಸುಲಿದು ಹಣ್ಣನ್ನು ಬಿಸುಟು ಸಿಪ್ಪೆಯನ್ನು ತಿನ್ನಿಸುತ್ತಿದ್ದಳು. ಪ್ರೇಮದಲ್ಲಿ ಅವಳಿಗೆ ನಾನು ಶ್ರೀಕೃಷ್ಣನಿಗೆ ಬಾಳೆ ಹಣ್ಣಿನ ಸಿಪ್ಪೆಯನ್ನು ತಿನ್ನಿಸುತ್ತಿದ್ದೇನೆ ಎಂಬ ಎಚ್ಚರವಿರದಷ್ಟು ಪರವಶಳಾಗಿದ್ದಳು. ಶ್ರೀಕೃಷ್ಣನೂ ಅವಳ ಪ್ರೇಮವನ್ನು ನೋಡಿ ಪರವಶನಂತೆ ಆಗಿದ್ದನು. ಅವನಿಗೆ ಆ ಸಿಪ್ಪೆಗಳಲ್ಲಿ ತುಂಬಾ ರುಚಿ ಸಿಗುತ್ತಿತ್ತು. ಯಾವಾಗ ವಿದುರನು ಹೊರಗಿನಿಂದ ಬಂದು ಇದನ್ನು ನೋಡಿ, ತನ್ನ ಧರ್ಮಪತ್ನಿಯನ್ನು ಗದರಿಸಿ ಭಗವಂತನಿಗೆ ಬಾಳೆಹಣ್ಣನ್ನು ತಿನ್ನಿಸತೊಡಗಿದನು ಹಾಗೂ ಅನಂತರ ಉತ್ತಮ ಭೋಜನ ಸಿದ್ಧಪಡಿಸಿ ಅವನಿಗೆ ಬಡಿಸಿದರು; ಆಗ ಭಗವಂತನು ಸ್ಪಷ್ಟವಾಗಿ ಹೇಳಿದನು - ಸಿಪ್ಪೆಗಳಲ್ಲಿ ಯಾವ ರಸವಿತ್ತೋ, ಯಾವರುಚಿ ಇತ್ತೋ ಅದು ಇದರಲ್ಲಿ ಇಲ್ಲ. ಭಗವಂತನಾದರೋ ಪ್ರೇಮದ ಹಸಿವುಳ್ಳವನು, ಅವನ ಮುಂದೆ ವಸ್ತುವಿನ ಯಾವ ಮಹತ್ವವೂ ಇಲ್ಲ. ಇದೇ ಪ್ರಕಾರ ಕೆಲವೆಡೆಗಳಲ್ಲಿ ವಿದುರನ ನುಚ್ಚಿನ, ಸೊಪ್ಪಿನ ಹಾಲಿನ ಕಥೆಯೂ ಬರುತ್ತದೆ.</p>
<p class="Text">ಮಹಾಭಾರತದಲ್ಲಿ ಬರೆದಿದೆ - ಶ್ರೀಕೃಷ್ಣನು ವಿದುರನ ಮನೆಗೆ ಹೊರಟಾಗ, ಭೀಷ್ಮಪಿತಾಮಹರು, ದ್ರೋಣಾಚಾರ್ಯರೂ, ಕೃಪಾಚಾರ್ಯರೇ ಆದಿ ಅವನ ಹಿಂದೆಯೇ ಹೋಗಿ ತಮ್ಮ ಮನೆಗೆ ಬರಲು ಆಮಂತ್ರಿಸಿದರು. ಆದರೆ ಭಗವಂತನು ನನ್ನ ಸಮ್ಮಾನವಾಗಿದೆ ಎಂದು ಹೇಳಿ ಅವರೆಲ್ಲರನ್ನು ಹಿಂದಕ್ಕೆ ಕಳಿಸಿದನು. ಆ ಜನರು ಹೋದ ಮೇಲೆ ವಿದುರನು ಪ್ರೇಮ ಮತ್ತು ಉತ್ಸಾಹದಿಂದ ವಿವಿಧ ಸಾಮಗ್ರಿಗಳಿಂದ ಶ್ರೀಕೃಷ್ಣನ ಸತ್ಕಾರ ಮಾಡಿದನು. ಅವನು ಪವಿತ್ರ ಮತ್ತು ಗುಣಯುಕ್ತ ಅನೇಕ ಪ್ರಕಾರದ ಉಣಿಸು - ತಿನಿಸುಗಳನ್ನು ಶ್ರೀಕೃಷ್ಣನಿಗೆ ನಿವೇದಿಸಿದನು. ಭಗವಾನ್ ಶ್ರೀಕೃಷ್ಣನು ಆ ಸಾಮಗ್ರಿಗಳಿಂದ ಮೊದಲು ವೇದವೇತ್ತರಾದ ಬಾಹ್ಮಣರಿಗೆ ಭೋಜನ ಮಾಡಿಸಿದನು ಮತ್ತು ಅವರಿಗೆ ದಕ್ಷಿಣೆ ಕೊಟ್ಟನು. ಅವರ ಭೋಜನದ ನಂತರ ದೇವತೆಗಳಿಂದೊಡಗೂಡಿದ ಇಂದ್ರನಂತೆ ತನ್ನ ಅನುಯಾಯಿಗಳೊಂದಿಗೆ ಶ್ರೀಕೃಷ್ಣನು ವಿದುರನ ಪವಿತ್ರ ಮತ್ತು  ಗುಣಯುಕ್ತವಾದ ಭೋಜನವನ್ನು ಸ್ವೀಕರಿಸಿದನು.</p>
<p class="Text">ರಾತ್ರಿಯಲ್ಲಿ ಶ್ರೀಕೃಷ್ಣನು ವಿದುರನ ಮನೆಯಲ್ಲೇ ಉಳಿದನು. ವಿದುರನು ಶ್ರೀಕೃಷ್ಣನಲ್ಲಿ  ಹೇಳಿದನು- ಭಗವಂತಾ! ದುರ್ಯೋಧನನು ತುಂಬಾ ಅಭಿಮಾನೀ ಹಾಗೂ ಅಧರ್ಮಿಯಾಗಿದ್ದಾನೆ. ಅವನ ಲಾಲಸೆ ಮತ್ತು ಕಪಟ ತುಂಬಾ ಬೆಳೆದು ಹೋಗಿದೆ. ಅವನು ಭೀಷ್ಮ, ದ್ರೋಣ, ಕೃಪ, ಕರ್ಣ, ಅಶ್ವತ್ಥಾಮಾ, ಜಯದ್ರಥರ ಸೇವೆಯಲ್ಲಿ ತೊಡಗಿರುವನು. ಅವರಿಗೆ ಹೇರಳ ಧನವನ್ನು ಕೊಟ್ಟು, ನಾನು ಇವರ ಭರವಸೆಯಿಂದ ಪಾಂಡವರನ್ನು ಗೆದ್ದುಕೊಳ್ಳುವೆನೆಂದು ಯೋಚಿಸುತ್ತಿದ್ದಾನೆ. ಓರ್ವ ಕರ್ಣನೇ ಜಗತ್ತೆಲ್ಲವನ್ನೂ ಗೆಲ್ಲಬಲ್ಲನು ಎಂಬ ಮಾತು ಅವನ ಮನಸ್ಸಿನಲ್ಲಿ ದೃಢವಾಗಿದೆ. ಅವನ ಮನಸ್ಸಿನಲ್ಲಿ ಸಂಧಿ ಮಾಡುವ ಇಚ್ಛೆಯು ಸ್ವಲ್ಪವೂ ಇಲ್ಲ. ಪಾಂಡವರಿಗೆ ಏನನ್ನೂ ಕೊಡದಿರುವುದನ್ನು ನಿಶ್ಚಯಿಸಿರುವನು. ‘ನೀನು ಇಲ್ಲಿಗೆ ಬಂದುದು ವ್ಯರ್ಥವಾಯಿತಲ್ಲ’ ಎಂಬ ಮಾತಿನ ಬಗ್ಗೆ ನನಗೆ ದೊಡ್ಡ ಚಿಂತೆಯಾಗಿದೆ. ಅವನಿಗೆ ಹೇಳುವುದು ಹೇಳದಿರುವುದಂತೆ ಇದೆ. ಕಿವುಡರ ಮುಂದೆ ಸಂಗೀತ ಹಾಡಿದಂತೆ ಅವನಿಗೆ ಉಪದೇಶ ಮಾಡುವುದು ವ್ಯರ್ಥವಾಗಿದೆ. ಅವರೆಲ್ಲ ಪಾಪಿಗಳು ಒಂದಾಗಿರುವೆಡೆ ನೀನು ಹೋಗುವುದು ನನಗೆ ಒಳ್ಳೆಯದೆನಿಸುವುದಿಲ್ಲ. ಅವರು ವೃದ್ಧರ ಸೇವೆ ಮಾಡಲಿಲ್ಲ. ಬಲ ಮತ್ತು ಲಕ್ಷ್ಮಿಯ ಅಹಂಕಾರದಿಂದ ಅವರು ಹುಚ್ಚರಾಗಿದ್ದಾರೆ. ನನ್ನ ವಿಚಾರದಲ್ಲಿ ಅವರ ಮಧ್ಯೆ ನೀನು ಹೋಗುವುದು ಒಳ್ಳೆಯದಲ್ಲ. ಇದನ್ನು ನಾನು ಪ್ರೇಮಕ್ಕೆ ವಶನಾಗಿ ಹೇಳುತ್ತಿದ್ದೇನೆ. ನಿನ್ನ ಭ್ರೂ ಭಂಗಮಾತ್ರದಿಂದ ತ್ರಿಲೋಕದ ಸಂಹಾರವಾಗಬಲ್ಲದು ಎಂಬುದನ್ನು ನಾನು ಬಲ್ಲೆನು. ಪಾಂಡವರ ಮೇಲೆ ನನಗೆ ಎಷ್ಟು ಪ್ರೇಮವಿದೆಯೋ ಅದಕ್ಕಿಂತಲೂ ಹೆಚ್ಚು ನಿನ್ನ ಮೇಲೆ ಇದೆ. ಪ್ರೇಮ ಮತ್ತು ಸೌಹಾರ್ದದ ದೃಷ್ಟಿಯಿಂದ ನಾನು ಇದನ್ನು ಹೇಳುತ್ತಿದ್ದೇನೆ. ನೀನಾದರೊ ಅಂತರಾತ್ಮನಾಗಿರುವೆ ಇನ್ನು ಏನು ಹೇಳಲಿ? </p>
<p class="Text">ಭಗವಾನ್ ಶ್ರೀಕೃಷ್ಣನು ಹೇಳಿದನು - ನಿನ್ನಂತಹ ಪ್ರೇಮೀ ಮಿತ್ರರು ನನಗೆ ಯಾವ ಮಾತನ್ನು ಹೇಳಬೇಕೋ, ಅಂತಹುದನ್ನೇ  ನೀನು ಹೇಳಿರುವೆ. ನಾನು ದುರ್ಯೋಧನನ್ನು ತಿಳಿದಿದ್ದೇನೆ. ಆದರೆ ಇದಾದರೋ ಸಮಸ್ತ ಕ್ಷತ್ರಿಯರ ಸಂಹಾರವಾಗುವುದಿದೆ. ಅದರಲ್ಲಿ ನನ್ನ ಕಡೆಯಿಂದ ಈ ಮಹಾಸಂಹಾರ ಯಾವ ಪ್ರಕಾರದಿಂದ ತಡೆಯಬಹುದು? ಎಂಬುದನ್ನು ಪ್ರಾಮಾಣಿಕವಾಗಿ ಹೃತ್ಪೂರ್ವಕ ಪ್ರಯತ್ನವಾಗಬೇಕು. ಈ ವಿಪತ್ತಿನ ಪರಿಣಾಮ ಎಲ್ಲರಿಗಿಂತ ಹೆಚ್ಚು ಕೌರವರು ಭೋಗಿಸಬೇಕಾಗುತ್ತದೆ. ಅವರು ಈ ಮಾತನ್ನು ತಿಳಿದರೂ ಕೂಡ ಅಭಿಮಾನದಿಂದ ಒಪ್ಪಿಕೊಳ್ಳುತ್ತಿಲ್ಲ. ಅವರಿಗೆ ಸಮಜಾಯಿಸಲು ನಾನು ಬಂದಿರುವೆನು. ನೀತಿ ಶಾಸ್ತ್ರದಲ್ಲಿ ಇಂತಹ ಸಿದ್ಧಾಂತವಿದೆ - ಒಂದುವೇಳೆ ತನ್ನ ಮಿತ್ರನು ಯಾವುದಾದರೂ ಅಕಾರ್ಯ ಮಾಡಲು ಹೊರಟನೆಂದರೆ, ಎಷ್ಟು ಸಾಧ್ಯವೋ ಅಷ್ಟು ಅವನ ಜುಟ್ಟು ಹಿಡಿದಾದರೂ ಅಕಾರ್ಯದಿಂದ ಹಿಂತಿರುಗಿಸಬೇಕು. ನಾನು ಹೃತ್ಪೂರ್ವಕವಾಗಿ ಹೇಳುತ್ತೇನೆ - ವಿದುರಾ! ಕೌರವ ಮತ್ತು ಪಾಂಡವರಿಬ್ಬರ ಶ್ರೇಯಸ್ಸಾಗಲಿ ಎಂದೇ ನನ್ನ ಹಾರ್ದಿಕ ಅಭಿಲಾಷೆಯಾಗಿದೆ. ನಾನು ಇಬ್ಬರ ಹಿತವನ್ನೂ ಸಮಾನವಾಗಿ ಬಯಸುತ್ತೇನೆ. ದುರ್ಯೋಧನನಿಗೆ ಹಿತದ ಮಾತು ಹೇಳುವಾಗ ಅವನು ನನ್ನ ಮೇಲೆ ಅವಿಶ್ವಾಸಪಟ್ಟರೆ ನನ್ನ ಮೇಲೆ ಸಂಶಯ ಪಟ್ಟರೆ ಏನು ಮಾಡಲಿ! ನಾನು ನನ್ನ ಕರ್ತವ್ಯವನ್ನು ಪೂರ್ಣಗೊಳಿಸಿದ ಕಾರಣ ಪ್ರಸನ್ನನಾಗುವೆನು ಮತ್ತು ಋಣಮುಕ್ತನಾಗುವೆನು. ಕೃಷ್ಣನು ಸಂಧಿಯ ಪ್ರಯತ್ನ ಮಾಡಲಿಲ್ಲವೆಂಬ ಲಾಂಛನವನ್ನು ಯಾರೂ ನನ್ನ ಮೇಲೆ ಹಚ್ಚಲಾರರು. ಒಂದುವೇಳೆ ಅವರು ನನ್ನ ಅನಿಷ್ಟಮಾಡ ಬಯಸಿದರೆ, ಜಗತ್ತಿನಲ್ಲಿ ಯಾವುದೇ ಶಕ್ತಿಯೂ ನನ್ನ ಮುಂದೆ ನಿಲ್ಲಲಾರದು ಎಂಬುದನ್ನು ನೀನು ನಿಶ್ಚಯವಾಗಿ ತಿಳಿದುಕೋ. ಹೀಗೆ ಮಾತುಕತೆಯಲ್ಲಿ ರಾತ್ರಿ ಕಳೆದುಹೋಯಿತು.</p>
<p class="Text">ನಿತ್ಯ ಕರ್ಮಗಳಾದಮೇಲೆ ದುರ್ಯೋಧನಾದಿ ಎಲ್ಲರೂ ಭಗವಾನ್ ಶ್ರೀಕೃಷ್ಣನ ಬಳಿಗೆ ವಿದುರನಲ್ಲಿಗೆ ಬಂದರು. ಅವರು ಶ್ರೀಕೃಷ್ಣನನ್ನು ಸಭೆಗೆ ಬರಲು ಆಗ್ರಹ ಮಾಡಿದರು. ಭಗವಾನ್ ಶ್ರೀಕೃಷ್ಣನು ಸಭೆಗೆ ನಡೆದನು. ಅಲ್ಲಿ ಅವನು ಸಂಧಿಯ ಪ್ರಸ್ತಾಪವಿರಿಸಿದನು. ಪರಶುರಾಮರು, ನಾರದರು, ಭೀಷ್ಮಪಿತಾಮಹರೇ ಆದಿ ಎಲ್ಲರೂ ಅದರ ಸಮರ್ಥನೆ ಮಾಡಿದರು. ಎಲ್ಲರೂ ಬೇರೆ - ಬೇರೆಯಾಗಿ ದುರ್ಯೋಧನನಿಗೆ ತಿಳಿಹೇಳಿದರು, ಆದರೆ ಅವನು ಯಾರ ಮಾತನ್ನೂ ಕೇಳದೆ ಕೃಷ್ಣನನ್ನು ಸೆರೆಹಿಡಿಯುವ ವಿಚಾರ ಮಾಡಿದನು. ಯಾವಾಗ ಧೃತರಾಷ್ಟ್ರನು ಸಮಜಾಯಿಸಿದರೂ ಅವನು ಕೇಳದಿದ್ದಾಗ ವಿದುರನು ತುಂಬಾ ಜೋರಾಗಿ ದುರ್ಯೋಧನನನ್ನು ಗದರಿಸಿದನು.</p>
<p class="Text">ವಿದುರನು ಹೇಳಿದನು - ದುರ್ಯೋಧನಾ! ನೀನು ಶ್ರೀಕೃಷ್ಣನ ಮಹಿಮೆಯನ್ನು ಅರಿಯೆ. ನಿನ್ನಂತೆಯೇ ವಾನರೇಂದ್ರ ದ್ವಿವಿದನೂ ಕೂಡ ಶ್ರೀಕೃಷ್ಣನನ್ನು ಹಿಡಿಯಲು ಬಯಸಿದ್ದನು, ಅವನು ನಿನ್ನಿಂದ ಕಡಿಮೆ ಬಲಶಾಲಿಯಲ್ಲ, ಆದರೆ ಅವನಿಂದ ಏನೂ ಆಗಲಿಲ್ಲ, ಅವನು ಕೊಲ್ಲಲ್ಪಟ್ಟನು. ನರಕಾಸುರನಿಂದ ತನ್ನ ಸಮಸ್ತ ಸೇನೆಯಿಂದ ಒಡಗೂಡಿ ಶ್ರೀಕೃಷ್ಣನನ್ನು ಬಂಧಿಸಲಾಗಲಿಲ್ಲ, ಬದಲಿಗೆ ಶ್ರೀಕೃಷ್ಣನ ಕೈಯಲ್ಲಿ ಕೊಲ್ಲಲ್ಪಟ್ಟನು. ಅವನನ್ನು ಕೊಂದು ಶ್ರೀಕೃಷ್ಣನು ಸಾವಿರಾರು ಕನ್ಯೆಯರ ಉದ್ಧಾರ ಮಾಡಿದನು. ನಿರ್ಮೋಚನ ಎಂಬ ನಗರದಲ್ಲಿ ಶ್ರೀಕೃಷ್ಣನು ಆರು ಸಾವಿರ ದೈತ್ಯರನ್ನು ಬಂಧಿಸಿದ. ಅವರು ಇವನನ್ನು ಹಿಡಿಯದಾದರು. ಬಾಲ್ಯದಲ್ಲಿಯೇ ಇವನು ಪೂತನಾ, ಬಕಾಸುರ, ಅರಿಷ್ಟಾಸುರ, ಧೇನುಕಾಸುರರನ್ನು ಕೊಂದುಹಾಕಿ, ಗೊವುಗಳ ರಕ್ಷಣೆಗಾಗಿ ಏಳುದಿನಗಳವರೆಗೆ ಗೋವರ್ಧನ ಪರ್ವತವನ್ನು ತನ್ನ ಕಿರುಬೆರಳಲ್ಲಿ ಎತ್ತಿ ಹಿಡಿದಿದ್ದ. ಕೇಶಿ, ಚಾಣೂರ, ಕಂಸ, ಜರಾಸಂಧ, ದಂತವಕ್ತ್ರ, ಶಿಶುಪಾಲ ಮತ್ತು ಬಾಣಾಸುರ ಮುಂತಾದವರು ಇವನ ಮುಂದೆ ನಿಲ್ಲಲಾರದೇ ಹೋದರು. ವರುಣ, ಅಗ್ನಿ, ಇಂದ್ರರೂ ಇವನಿಂದ ಪರಾಜಿತರಾದರು. ಇವನು ಸಾಕ್ಷಾತ್ ವಿಷ್ಣುವಾಗಿದ್ದಾನೆ. ಇವನು ಸಮುದ್ರದಲ್ಲಿ ಮಲಗಿದ್ದು ಮಧು - ಕೈಟಭ ದೈತ್ಯರನ್ನು ಕೊಂದಿದ್ದನು. ದುಷ್ಟರನ್ನು ಕೊಲ್ಲಲಿಕ್ಕಾಗಿ ಅವತಾರವೆತ್ತಿ ಇವನು ಅನೇಕ ಬಾರಿ ಹಯಗ್ರೀವ ಮೊದಲಾದವರನ್ನು <br/>ವಧಿಸಿದ್ದಾನೆ. ಇವನು ಕಾರಣ ಮತ್ತು ಕಾರ್ಯದಿಂದ ಅತೀತನಾಗಿದ್ದಾನೆ. ಕರ್ತಾ ಮತ್ತು ಅಕರ್ತಾ ಎರಡೂ ಇವನ ರೂಪವಾಗಿದೆ. ಇವನು ಸತ್ಯ ಸಂಕಲ್ಪನಾಗಿದ್ದಾನೆ. ಇವನು ಏನು ಬಯಸುವನೋ ಅದೇ ಆಗುವುದು. ದುರ್ಯೋಧನಾ! ನೀನು ಶ್ರೀಕೃಷ್ಣನ ಅಪಮಾನವನ್ನು ಮಾಡ ಬಯಸುವೆ, ಹೇಗೆ ಪತಂಗವು ಬೆಂಕಿಯಲ್ಲಿ ಹಾರಿ ತನ್ನ ಪ್ರಾಣಗಳನ್ನು ಕಳೆದುಕೊಳ್ಳುತ್ತದೋ ಹಾಗೆಯೇ ನೀನು ತನ್ನ ಸಹಕಾರಿಗಳೊಂದಿಗೆ ಭಸ್ಮವಾಗುವಿ.</p>
<p class="Text">ವಿದುರನು ಈ ರೀತಿ ಭಗವಾನ್ ಶ್ರೀಕೃಷ್ಣನ ಮಹಿಮೆಯನ್ನು ಹೊಗಳಿದಾಗ ಎಲ್ಲ ಜನರು ನಡುಗಿಹೋದರು. ಶ್ರೀಕೃಷ್ಣನೂ ಕೂಡ ನಗುತ್ತ ವಿಶ್ವರೂಪವನ್ನು ತೋರಿಸಿದನು. ಎಲ್ಲ ಋಷಿ-ಮಹರ್ಷಿಗಳು ಅಲ್ಲಿಂದ ಹೊರಟು ಹೋದರು ಮತ್ತು ಭಗವಂತನೂ ತನ್ನ ರಥವನ್ನೇರಿ ಪಾಂಡವರ ಬಳಿಗೆ ತಲುಪಿದನು.</p>
<p class="Text">ವಿದುರನು ಕುಂತಿಯ ಬಳಿಗೆ ಹೋಗಿ ತುಂಬಾ ಚಿಂತೆಯನ್ನು ಪ್ರಕಟಿಸಿ ಹೇಳಿದನು - ಈಗ ಯುದ್ಧವಾಗದೆ ಇರಲಾರದು. ಈ ಅಧರ್ಮಿಗಳು ಧರ್ಮರಾಜ ಯುಧಿಷ್ಠಿರನನ್ನು ಯುದ್ಧದಲ್ಲಿ ತೊಡಗಿಸಿದರು. ಧರ್ಮದ ಜೊತೆಗೆ ಕಾದಾಡಿ ಈ ಅಧರ್ಮಿಗಳು ಎಂದೂ ವಿಜಯವನ್ನು ಪಡೆಯಲಾರರು. ಈಗ ಕುರುವಂಶೀಯರ ವಿನಾಶವಾಗಿ ಹೋಗುವುದು. ಈ ಚಿಂತೆಯಿಂದ ನನಗೆ ರಾತ್ರಿ ನಿದ್ದೆಬರುವುದಿಲ್ಲ, ಹಗಲಿನಲ್ಲಿ ವಿಶ್ರಾಂತಿ ಸಿಗುವುದಿಲ್ಲ. ಭಗವಂತನ ಲೀಲೆ ಇದಾಗಿದೆ, ಏನು ಆಗುವುದೋ ಅದು ಒಳ್ಳೆಯದೇ ಆಗುವುದು. ಕುಂತಿಯು ಯುದ್ಧವಾಗುವ ನಿಶ್ಚಯವನ್ನು ತಿಳಿದುಕೊಂಡು ಕರ್ಣನನ್ನು ತನ್ನ ಪಕ್ಷದಲ್ಲಿ ತರುವಂತೆ ಪ್ರಯತ್ನ ಮಾಡಿದಳು; ಆದರೆ ಸಫಲತೆ ಸಿಗಲಿಲ್ಲ. ಕೊನೆಗೆ ಯುದ್ಧವಾಯಿತು. ಯುದ್ಧದಲ್ಲಿ ವಿದುರನು ಸರ್ವಥಾ ತಟಸ್ಥನಾಗಿದ್ದನು, ಅವನು ಎಂದೂ ಯಾರ ಪಕ್ಷದಲ್ಲಿಯೂ ಯಾವುದೇ ಕೆಲಸ ಮಾಡಲಿಲ್ಲ.</p>
<p class="Text para-style-override-2"><span> </span></p>


<p class="Page-Break"> </p>
<p class="Sub-Heading" id="toc_marker-3-6">(6)</p>
<p class="Text">ಶ್ರೀಕೃಷ್ಣನ ಪ್ರೇಮವಾದರೋ ಪರಮ ಧರ್ಮವಾಗಿಯೇ ಇದೆ, ಆ ಪರಮ ಪ್ರೇಮದ ಪ್ರಾಪ್ತಿಗಾಗಿ ಮಾಡಲಾಗುವ ಸತ್ಸಂಗ, ಭಜನೆ, ತಪಸ್ಸು ಕೂಡ ಪರಮಧರ್ಮವಾಗಿವೆ. ಧರ್ಮಮಯ ಜೀವನದಲ್ಲಿ ಅಥವಾ ಧರ್ಮದ ಜೀವನದಲ್ಲಿ ಇವುಗಳ ಸ್ಥಾನ ಪ್ರಧಾನವಾಗಿದೆ. ಸತ್ಸಂಗದಲ್ಲಿ ಭಗವಂತನ ಸ್ವರೂಪ, ಗುಣ, ಲೀಲೆ ಇವುಗಳ ಶ್ರವಣವಾಗುತ್ತದೆ. ಭಜನೆಯಲ್ಲಿ ಅವನ ಸ್ವರೂಪ, ತತ್ತ್ವ, ಮಹತ್ವ, ಮಹಿಮೆ, ನಾಮ, ರೂಪ ಮತ್ತು ಗುಣಗಳ ಸ್ಮರಣೆಯಾಗುತ್ತದೆ. ತಪಸ್ಸಿನಲ್ಲಿ ಶಾರೀರಿಕ ಮತ್ತು ಮಾನಸಿಕ ದೋಷಗಳು ನಿವಾರಣೆಯಾಗುತ್ತವೆ. ಈ ಪ್ರಕಾರದ ಧರ್ಮಾನುಷ್ಠಾನದಿಂದ ಭಗವತ್ ಪ್ರೇಮದ ಪ್ರಾಪ್ತಿ, ಭಗವಂತನ ಪ್ರಾಪ್ತಿ ಅಥವಾ ತನ್ನ ಸ್ವರೂಪದ ಸಾಕ್ಷಾತ್ಕಾರವಾಗುತ್ತದೆ. ಮನುಷ್ಯನಲ್ಲಿ ಧರ್ಮವು ಅವತೀರ್ಣವಾದಾಗ ಅರ್ಥಾತ್ ಧರ್ಮವು ಮೂರ್ತಿಮಂತವಾದಾಗ ಇವೆಲ್ಲ ಅವಶ್ಯವಾಗಿ ಆಗುತ್ತವೆ. ವಿದುರನ ಜೀವನದಲ್ಲಿ ಇವೆಲ್ಲದರ ಪೂರ್ಣತೆಯನ್ನು ಕಾಣಲಾಗುತ್ತದೆ.</p>
<p class="Text">ಶ್ರೀಮದ್ಭಾಗವತದನುಸಾರ ಮಹಾಭಾರತ ಯುದ್ಧದ ಸಮಯದಲ್ಲಿ ವಿದುರನು ಅಲ್ಲಿ ಉಪಸ್ಥಿತನಾಗಿರಲಿಲ್ಲ. ಯುದ್ಧವಾಗುವ ನಿಶ್ಚಯವಾದಾಗ, ಸಂಧಿಯ ಎಲ್ಲ ಚರ್ಚೆಗಳು ವಿಫಲವಾಗಿ ಶ್ರೀಕೃಷ್ಣನು ಮರಳಿದನು. ಆಗ ವಿದುರನು ಈಗ ನನ್ನ ಕಣ್ಣುಗಳಿಂದ ಕುರುಕುಲದ ಸಂಹಾರವನ್ನು ನೋಡುವುದು ಉಚಿವಲ್ಲ ಎಂದು ಯೋಚಿಸಿದನು. ಅವನು ಸರ್ವಸ್ವವನ್ನು ತ್ಯಾಗಗೈದು ಮನೆಯಿಂದ ಹೊರ ಬಿದ್ದು ಅನೇಕ ತೀರ್ಥಗಳಲ್ಲಿ ಭ್ರಮಣ ಮಾಡುತ್ತಿದ್ದನು. ಅವನು ಯಾವುದೇ ಆಶ್ರಮದ ಚಿನ್ಹೆಯನ್ನು ಧರಿಸಿರಲಿಲ್ಲ. ಯಾವಾಗಲಾದರು ಯಾವುದಾದರು ವೇಷದಲ್ಲಿರುತ್ತಿದ್ದನು, ಮತ್ತೊಮ್ಮೆ ಇನ್ನೊಂದು ವೇಷದಲ್ಲಿ. ನದಿಗಳಲ್ಲಿ ತ್ರಿಕಾಲ ಸ್ನಾನ ಮಾಡುತ್ತಿದ್ದನು, ನಿರಂತರ ಭಗವಂತನ ಸ್ಮರಣೆಮಾಡುತ್ತಾ, ಅವನನ್ನು ಒಲಿಸಿಕೊಳ್ಳಲು ವ್ರತಸ್ಥನಾಗಿದ್ದನು. ಈ ಪ್ರಕಾರ ತೀರ್ಥಗಳಲ್ಲಿ ಸಂಚರಿಸುತ್ತಾ ಅನೇಕ ದಿನಗಳು ಕಳೆದು ಹೋದುವು, ಕೊನೆಗೆ ಅವನು ಪ್ರಭಾಸಕ್ಷೇತ್ರಕ್ಕೆ ತಲುಪಿದನು. ಅಲ್ಲಿ ಅವನಿಗೆ ಭಾರತೀಯ ಯುದ್ಧದ ಪರಿಣಾಮ ತಿಳಿಯಿತು. ಅವನು ಅದರತ್ತ ಪ್ರಮಾಣಬೆಳೆಸಿದನು. </p>
<p class="Text">ವಿದುರನು ಯಮುನಾತೀರಕ್ಕೆ ತಲುಪಿದಾಗ ಅಲ್ಲಿ ಮಹಾಭಾಗವತ ಉದ್ಧವನ ದರ್ಶನವಾಯಿತು. ಉದ್ಧವನಲ್ಲಿ ಅವನು ಅನೇಕ ಪ್ರಶ್ನೆಗಳನ್ನು ಮಾಡಿದನು. ಉದ್ಧವನು ಪ್ರೇಮಗದ್ಗದನಾಗಿ ಭಗವಾನ್ ಶ್ರೀಕೃಷ್ಣನ ಲೀಲೆಗಳನ್ನು ತಿಳಿಸಿದನು. ಜನ್ಮದಿಂದ ಹಿಡಿದು ಮಥುರಾಯಾತ್ರೆ, ದ್ವಾರಕಾಗಮನ, ಭಾರತೀಯ ಯುದ್ಧ, ಯುಧಿಷ್ಠಿರನ ಪಟ್ಟಾಭೀಷೇಕ ಮತ್ತು ಅವನ ಅಶ್ವಮೇಧ ಯಜ್ಞದವರೆಗಿನ ವೃತ್ತಾಂತವನ್ನು ಹೇಳಿದನು. ಉದ್ಧವನು ಭಗವಂತನ ಸ್ವಧಾಮಗಮನದ ಮಾತು ಹೇಳಿದಾಗ ವಿದುರನು ತುಂಬಾ ದುಃಖತನಾದನು. ಅವನು ಯೋಚಿಸಿದನು - ನಮ್ಮಗಳ ಮಧ್ಯೆ ಶ್ರೀಕೃಷ್ಣನು ಬಂದನು, ನಮಗೆ ಭೇಟಿಯಾದನು, ನಮ್ಮೊಂದಿಗೆ ಮಿತ್ರತೆ ಗೈದನು ಮತ್ತು ನಾವು ಅವನ ಸನ್ನಿಧಿಯಿಂದ ಅವನ ಮಾತುಗಳಿಂದ, ಅವನ ಕೃಪೆಯಿಂದ ಎಷ್ಟು ಲಾಭ ಪಡೆಯಬೇಕಾಗಿತ್ತೋ ಅಷ್ಟು ಲಾಭ ಪಡೆಯದೆ ಹೋದೆವು. ಈಗ ಅವನು ಹೊರಟು ಹೋದನು ಇದು ಎಷ್ಟು ದುಃಖದ ವಿಷಯವಾಗಿದೆ. </p>
<p class="Text">ಉದ್ಧವನು ಭಗವಂತನ ಜ್ಞಾನೋಪದೇಶದ ಚರ್ಚೆ ಮಾಡಿದನು. ವಿದುರನು ಆ ಜ್ಞಾನವನ್ನು ಶ್ರವಣಿಸುವ ಇಚ್ಛೆಯನ್ನು ಪ್ರಕಟಪಡಿಸಿದನು. ಆಗ ಉದ್ದವನು ಹೇಳಿದನು - ಭಗವಂತನು ಉಪದೇಶದ ಹೊತ್ತಿನಲ್ಲಿ ನಿಮ್ಮನ್ನು ಸ್ಮರಿಸಿಕೊಂಡನು. ಆ ಸಮಯ ಮೈತ್ರೇಯ ಋಷಿಗಳೂ ಅಲ್ಲಿ ಉಪಸ್ಥಿತರಿದ್ದರು. ಭಗವಂತನು ಹೇಳಿದನು - ಯಾವ ಗುಹ್ಯತಮ ಜ್ಞಾನದ ಉಪದೇಶ ನಾನು ಮಾಡುತ್ತಿದ್ದೇನೋ, ಅದನ್ನು ಮೈತ್ರೇಯರು ವಿದುರನಿಗೆ ಹೇಳುವರು. ಅದಕ್ಕಾಗಿ ಭಗವಂತನು ಮಾಡಿದ ಉಪದೇಶವನ್ನು ನೀವು ಮೈತ್ರೆಯ ಋಷಿಯ ಮೂಲಕವೇ ಕೇಳಿರಿ. ವಿದುರನು ಭಗವಂತನು ಸ್ಮರಿಸಿದ್ದು ಮತ್ತು ಉಪದೇಶಕ್ಕಾಗಿ ಮೈತ್ರೇಯರಿಗೆ ಆಜ್ಞಾಪಿಸಿದ ಮಾತು ಕೇಳಿ ತುಂಬಾ ಸಂತೋಷಪಟ್ಟನು, ಅವನ ಹೃದಯ ಪ್ರೇಮ ಶ್ರದ್ಧೆ ಮತ್ತು ಆನಂದದಿಂದ ತುಂಬಿ ಹೋಯಿತು. ಅಲ್ಲಿಂದ ಅವನು ಮೈತ್ರೇಯ ಋಷಿಗಳ ಬಳಿಗೆ ಹೋಗಲು ಹರಿದ್ವಾರಕ್ಕೆ ಪ್ರಯಾಣ ಹೊರಟನು. </p>
<p class="Text">ಹರಿದ್ವಾರ ತಲುಪಿ ವಿದುರನು ಮೈತ್ರೆಯ ಋಷಿಗಳ ಬಳಿಗೆ ಹೋಗಿ, ಪ್ರಣಾಮ, ಸೇವಾದಿಗಳನ್ನು ಮಾಡುತ್ತಾ, ಅವನು ಮೈತ್ರೇಯರಿಂದ ಭಗವತ್ತತ್ವದ ಸಂಬಂಧದಲ್ಲಿ ಭಗವಂತನು ತಿಳಿಸಿರುವ ಜ್ಞಾನದ ಉಪದೇಶ ಪಡೆಯುತ್ತಿದ್ದನು. ಭಾಗವತದ ಮೂರನೇ ಮತ್ತು ನಾಲ್ಕನೇ ಸ್ಕಂದನ ಕಥೆಯನ್ನು ಮೈತ್ರೇಯರು ವಿದುರನಿಗೆ ಹೇಳಿರುವರು. ದೇವಹೂತಿ-ಕಪಿಲರ ಸಂವಾದವೂ ಕೂಡ ವಿದುರನಿಗೆ ಹೇಳಲಾಗಿದೆ. ಅದರಲ್ಲಿ ಭಗವತ್ ಪ್ರೇಮ, ಭಗವತ್ ತತ್ತ್ವಜ್ಞಾನ ಮತ್ತು ಕರ್ಮದ ಜಟಿಲ ಗ್ರಂಥಿಗಳ ರಹಸ್ಯವನ್ನು ಯಾವ ರೀತಿ ತೆರೆಯಲಾಗಿದೆಯೋ ಅದನ್ನು ಮೂಲಗ್ರಂಥವನ್ನು ನೋಡುವುದರಿಂದಲೇ ಶ್ರದ್ಧಾಳುಗಳು ತಿಳಿಯ ಬಲ್ಲದು. ಅದರ ವಿಸ್ತಾರಕ್ಕಾಗಿ ಇದು ಸ್ಥಾನವಲ್ಲ ಮತ್ತು ಬೇಕಾದಷ್ಟು ವಿಸ್ತಾರ ಮಾಡಿದರೂ ಆ ಉಪದೇಶಗಳ ಸರಿಯಾದ ವರ್ಣನೆಯೂ ಆಗಲಾರದು. </p>
<p class="Text">ಮೈತ್ರೇಯ ಋಷಿಗಳು ವಿದುರನ ಅನೇಕ ಪ್ರಶ್ನೆಗಳ ಸಮಾಧಾನ ಮಾಡಿದರು. ವಿದುರನು ಯೋಚಿಸಿದನು - ಈ ಪ್ರಶ್ನೆಗಳಿಂದೇನಾಗಬೇಕಾಗಿದೆ? ಇದರ ಅಂತ್ಯವು ಎಂದೂ ಆಗಲಾರದು, ಎಲ್ಲದರ ಸಾರ ಭಗವಂತನ ಭಜನೆಯಾಗಿದೆ. ಅವನು ಭಜನೆಯಲ್ಲಿ ತೊಡಗಿದನು. ಬಳಿಕ ಮೈತ್ರೇಯರಿಂದ ಅನುಮತಿ ಪಡೆದು ಅವನು ಹಸ್ತಿನಾಪುರಕ್ಕೆ ಪಯಣಬೆಳೆಸಿದನು. ಅವನಾದರೋ ಧರ್ಮದ, ಜ್ಞಾನದ ಸ್ವರೂಪರೇ ಆಗಿದ್ದನು. ಅವನಿಗೆ ಜಿಜ್ಞಾಸೆಯ ಆವಶ್ಯಕತೆ ಏನಿತ್ತು! ಆದರೂ ಕೂಡ ಮೈತ್ರೇಯರಿಂದ ಆತ್ಮಜ್ಞಾನ ಪಡೆದುದು, ಪ್ರಶ್ನೆಕೇಳಿ ಸಮಾಧಾನ ಪಡೆದುದು ಇದು ಲೋಕ ಸಂಗ್ರಹಕ್ಕಾಗಿ ಒಂದು ಲೀಲೆ ಮಾತ್ರವಾಗಿತ್ತು. ಹಸ್ತಿನಾಪುರಕ್ಕೆ ವಿದುರನು ತಲುಪಿದಾಗ ಪಾಂಡವರಿಗೂ, ಪ್ರಜಾ ಜನರಿಗೂ ತುಂಬಾ ಸಂತಸವಾಯಿತು. ಅವರು ವಿದುರನಲ್ಲಿ ತೀರ್ಥಯಾತ್ರೆಯ ಸಮಾಚಾರ ಕೇಳಿದರು. ವಿದುರನು ಅನೇಕ ಮಾತುಗಳನ್ನು ಹೇಳಿದರೂ ಶ್ರೀಕೃಷ್ಣನ  ಸ್ವಧಾಮ ಗಮನದ ವಿಷಯ ಹೇಳಲಿಲ್ಲ. ಇನ್ನೂ ಅರ್ಜುನನು ದ್ವಾರಕೆಯಿಂದ ಮರಳಿ ಬಂದಿರಲಿಲ್ಲ, ಯುಧಿಷ್ಠಿರನಿಗೆ ದ್ವಾರಕೆಯ ಯಾವ ಸಮಾಚಾರವೂ ತಿಳಿದಿರಲಿಲ್ಲ.</p>
<p class="Text">ವಿದುರನು ನೋಡಿದನು ಶ್ರೀಕೃಷ್ಣನು ಹೊರಟು ಹೋದನು. ಸಮಾಚಾರ ತಿಳಿಯುತ್ತಲೇ ಪಾಂಡವರೂ ಕೂಡ ಹೊರಟು ಹೋಗುವರು. ಈಗ ಧೃತರಾಷ್ಟ್ರನನ್ನು ರಕ್ಷಿಸಬೇಕಾಗಿದೆ. ಇವನು ಜೀವನವನ್ನೆಲ್ಲ ಸಾಂಸಾರಿಕತೆಯಲ್ಲೇ ಕಳೆದನು. ಈಗ ಕೊನೆಯ ಗಳಿಗೆಯಲ್ಲಿ ಇವನ ಮೂಲಕ ಸ್ವಲ್ಪ ತಪಸ್ಸು, ಭಗವಂತನ ಭಜನೆಯಾಗಬೇಕಾಗಿದೆ. ವಿದುರನು ಧೃತರಾಷ್ಟ್ರನಿಗೆ ಎಲ್ಲ ಮಾತುಗಳನ್ನು ಸಮಜಾಯಿಸಿದನು. ಧೃತರಾಷ್ಟ್ರನು ಅವನ ಮಾತನ್ನು ಒಪ್ಪಿಕೊಂಡು ವಿದುರನೊಂದಿಗೆ ಅರಮನೆಯಿಂದ ಹೊರಬಿದ್ದನು. ಗಾಂಧಾರಿಯೂ ಅವನನ್ನು ಅನುಸರಿಸಿದಳು. ಅಕ್ಕ ಭಾವನವರ ಸೇವೆ ಗೈಯ್ಯಲು ಧರ್ಮಶೀಲಳಾದ <br/>ಕುಂತಿಯೂ ಕೂಡ ಮಕ್ಕಳನ್ನು ಬಿಟ್ಟು ಅವರೊಂದಿಗೆ ಸೇರಿದಳು. ಅವರು ಸಪ್ತಸರೋವರಕ್ಕೆ (ಹಿಮಾಲಯ) ಹೋಗಿ ಭಗವಂತನ ಭಜನೆಯಲ್ಲಿ ತೊಡಗಿದರು. ಇತ್ತ ಹಸ್ತಿನಾಪುರದಲ್ಲಿ ಯುಧಿಷ್ಠಿರನು ಅವರನ್ನು ಹುಡುಕಿಸ ತೊಡಗಿದನು.</p>
<p class="Text">ಮಹಾಭಾರತದಲ್ಲಿ ವರ್ಣಿಸಿದೆ - ಯುಧಿಷ್ಠಿರನು ತನ್ನ ಸಹೋದರರೊಂದಿಗೆ ಕಾಡಿನಲ್ಲಿ ಧೃತರಾಷ್ಟ್ರನ ಬಳಿಗೆ ಹೋಗಿ ವಿದುರನ ಕುಲಶ ಕೇಳಿದನು. ಆಗ ಧೃತರಾಷ್ಟ್ರನೆಂದ - ಮಗು! ಪರಮ ಜ್ಞಾನೀ ವಿದುರನು ಇದೇ ತಪೋವನದಲ್ಲಿ ಎಲ್ಲೋ ಇರುತ್ತಾನೆ. ಅವನು ಅನ್ನ ತಿನ್ನುವುದಿಲ್ಲ, ಕೇವಲ ಗಾಳಿಯನ್ನು ಕುಡಿದು ಇರುತ್ತಾನೆ. ಘೋರವಾದ ತಪಸ್ಸಿನಿಂದ ಅವನು ದುರ್ಬಲನಾಗಿದ್ದಾನೆ. ದೊಡ್ಡ-ದೊಡ್ಡ ವಿದ್ವಾಂಸರು ಅವನ ದರ್ಶನ ಪಡೆಯಲು ಈ ಕಾಡಿಗೆ ಬರುತ್ತಾರೆ. ಹೀಗೆ ಮಾತುಗಳು ನಡೆಯುತ್ತಿರುವಂತೆ ಆ ಆಶ್ರಮದ ಸ್ವಲ್ಪ ದೂರದಲ್ಲಿ ವಿದುರನ  ದರ್ಶನವಾಯಿತು. ಅವನ ಶರೀರದಲ್ಲಿ ಧೂಳು ಮೆತ್ತಿಕೊಂಡಿತ್ತು. ಆಶ್ರಮವನ್ನು ಕಾಣುತ್ತಲೇ ವಿದುರನು ಒಮ್ಮಿಂದೊಮ್ಮೆಗೆ ಹಿಂದಕ್ಕೆ ಮರಳಿದನು. ವಿದುರನು ಹೋಗುತ್ತಿರುವುದನ್ನು ಕಂಡು ಯುಧಿಷ್ಠಿರನು ಅವನನ್ನು ಅನುಸರಿಸಿದನು. ವಿದುರನು ಒಮ್ಮೆ ಕಂಡು ಬಂದರೆ ಮತ್ತೊಮ್ಮೆ ಆದೃಶ್ಯನಾಗುತ್ತಿದ್ದನು. ಯುಧಿಷ್ಠಿರನು ಕರೆಯುತ್ತ ಹೋಗುತ್ತಿದ್ದನು. ಓ ಮಹಾತ್ಮಾ! ನಾನು ನಿಮ್ಮ ಪ್ರೀತಿಯ ಯುಧಿಷ್ಠಿರನಾಗಿದ್ದೇನೆ. ನೀವು ನನಗೆ ದರ್ಶನ ಕೊಡಿರಿ! ಆದರೆ ವಿದುರನು ಮುಂದೆ ಹೋಗುತ್ತಲೇ ಇದ್ದನು.</p>
<p class="Text">ನಿರ್ಜನ ವನಕ್ಕೆ ಹೋಗಿ ವಿದುರನು ಒಂದು ಮರದ ಆಸರೆಯಾಗಿ ನಿಂತುಕೊಂಡನು. ಯುಧಿಷ್ಠಿರನು ಅವರ ಬಳಿಗೆ ಹೋಗಿ ಹೇಳಿದನು - ಮಹಾತ್ಮಾ! ನಾನು ನಿಮ್ಮ ಪ್ರೇಮಪಾತ್ರ ಯುಧಿಷ್ಠಿರನಾಗಿದ್ದೇನೆ. ನಿಮ್ಮ ದರ್ಶನಕ್ಕಾಗಿ ಬಂದಿರುವೆನು. ವಿದುರನು ಏನೂ ಮಾತನಾಡಲಿಲ್ಲ. ಅವನು ಧರ್ಮರಾಜನ ದೃಷ್ಟಿಯಲ್ಲಿ ದೃಷ್ಟಿಯನ್ನು ಇಂದ್ರಿಯಗಳಲ್ಲಿ ಇಂದ್ರಿಯಗಳನ್ನು, ಪ್ರಾಣಗಳಲ್ಲಿ ಪ್ರಾಣಗಳನ್ನು ಮತ್ತು ಆತ್ಮನಲ್ಲಿ ಆತ್ಮವನ್ನು ಒಂದಾಗಿಸಿ ಏಕತೆಯನ್ನು ಪ್ರಾಪ್ತಿಮಾಡಿಕೊಂಡನು. ಅವನು ತನ್ನ ಸ್ವರೂಪದಲ್ಲಿ ಲೀನವಾದನು. ಕೇವಲ ಧರ್ಮವೇ ಧರ್ಮ-ಯುಧಿಷ್ಠಿರನೇ ಯುಧಿಷ್ಠಿರನಾಗಿ ಉಳಿಯಿತು. ವಿದುರನ ಶರೀರ ವೃಕ್ಷದ ಆಸರೆಯಾಗಿ ನಿಂತಿತ್ತು ಮತ್ತು ಯುಷ್ಠಿರನಿಗೆ ತನ್ನಲ್ಲಿ ವಿಶೇಷ ಶಕ್ತಿಯ ಅನುಭವವಾಯಿತು. ಅವನು ವಿದುರನ ಶರೀರವನ್ನು ಸುಡಲು ಹೊರಟಿದ್ದನು, ಆಗಲೇ ಆಕಾಶವಾಣಿಯಾಯಿತು-ವಿದುರನು ಯತಿಧರ್ಮವನ್ನು ಪಡೆದಿದ್ದನು. ಅವನ ಶರೀರ ಸುಡಬೇಡ ಮತ್ತು ಅವನಿಗಾಗಿ ಶೋಕಿಸಲೂ ಬೇಡ. ಯುಧಿಷ್ಠಿರನು ಆಶ್ರಮಕ್ಕೆ ಬಂದನು. ವಿದುರನಾದರೋ ಧರ್ಮವೇ ಆಗಿದ್ದನು, ಅವನು ಧರ್ಮದ ರೂಪದಲ್ಲೇ ಲೀನವಾಗಿ ಹೋದನು. ಈ ಪ್ರಕಾರ ಅವನು ತನ್ನ ಲೀಲೆಯನ್ನು ಉಪ ಸಂಹಾರ ಮಾಡಿದನು.</p>
<p class="ChapterEnd para-style-override-2">ಧರ್ಮಕ್ಕೆ ಜಯವಾಗಲಿ. ಭಗವಂತನಿಗೆ ಜಯವಾಗಲಿ.<span class="char-style-override-5" xml:lang="en-GB"></span></p>


<p class="Page-Break"> </p>
<p class="First-End-Page-text" id="toc_marker-4" xml:lang="en-GB">ಕೊನೆಯ ಪುಟ</p>

