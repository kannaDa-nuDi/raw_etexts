
<p class="First-End-Page-text para-style-override-1" id="toc_marker-1" xml:lang="en-GB"><span class="char-style-override-1">ಮೊದಲ ಪುಟ</span><span class="char-style-override-2" xml:lang="hi-IN"></span></p>
<p class="Titel-Page---Shri-Hari">॥ ಶ್ರೀ ಹರಿಃ ॥</p>
<p class="Title-Page---Book-Name">ಜ್ಞಾನಯೋಗದ ತತ್ತ್ವ</p>
<p class="Title-Page---Hindi-Name">ज्ञानयोग का तत्त्व - कन्नड़</p>
<p class="Title-Page---Tavmewa-Mata" xml:lang="kn-IN"> </p>
<p class="Title-Page---Tavmewa-Mata" xml:lang="kn-IN">ತ್ವಮೇವ ಮಾತಾ ಚ ಪಿತಾ ತ್ವಮೇವ</p>
<p class="Title-Page---Tavmewa-Mata" xml:lang="kn-IN">ತ್ವಮೇವ ಬಂಧುಶ್ಚ ಸಖಾ ತ್ವಮೇವ ।</p>
<p class="Title-Page---Tavmewa-Mata" xml:lang="kn-IN">ತ್ವಮೇವ ವಿದ್ಯಾ ದ್ರವಿಣಂ ತ್ವಮೇವ</p>
<p class="Title-Page---Tavmewa-Mata" xml:lang="kn-IN">ತ್ವಮೇವ ಸರ್ವಂ ಮಮ ದೇವದೇವ ॥</p>
<p class="Title-Page---Tavmewa-Mata" xml:lang="kn-IN"> </p>
<p class="Title-Page---Tikkakar" xml:lang="kn-IN">ಶ್ರದ್ಧೇಯ ಶ್ರೀಜಯದಯಾಲಜೀ ಗೋಯಂದಕಾ</p>
<p class="Title-Page---Gita-Seva-Trust para-style-override-2">ಗೀತಾ ಸೇವಾ ಟ್ರಸ್ಟ್<span class="char-style-override-3"></span></p>


<p class="Page-Break">॥ ಶ್ರೀ ಹರಿಃ ॥</p>
<p class="Chapter-Heading" id="toc_marker-2">ನಮ್ರನಿವೇದನೆ</p>
<p class="No-Paragraph-Style para-style-override-3" xml:lang="en-GB">ಜ್ಞಾನಯೋಗದ ಸಾಧಕರಿಗೆ ಉಪಯುಕ್ತವಾದ ಲೇಖನಗಳ ಒಂದು ಸಂಗ್ರಹವನ್ನು ಪ್ರಕಟಿಸಬೇಕೆಂದು ಕೆಲವು ಮಿತ್ರರ ಆಗ್ರಹ ಅನೇಕ ದಿನಗಳಿಂದ ಇತ್ತು. ಆದುದರಿಂದ ಆಗಾಗ ‘ಕಲ್ಯಾಣ’ ಹಿಂದೀ ಮಾಸಿಕದಲ್ಲಿ ಪ್ರಕಟವಾದ ನನ್ನ ಲೇಖನಗಳನ್ನು ಮತ್ತು ‘ತತ್ತ್ವ ಚಿಂತಾಮಣಿ’ ಮುಂತಾದ ಪುಸ್ತಕಗಳಲ್ಲಿಯೂ ಪ್ರಕಾಶಿತವಾದ ಲೇಖನಗಳಲ್ಲಿ ಕೆಲವು ಲೇಖನಗಳನ್ನು ಸಂಗ್ರಹಿಸಿ ಈ ಪುಸ್ತಕವನ್ನು ಪ್ರಕಟಿಸಲಾಗಿದೆ. ಈ ಲೇಖನಗಳಲ್ಲಿ ಸತ್ಸಂಗ, ವಿವೇಕ, ವೈರಾಗ್ಯ ಹಾಗೂ ಪ್ರಕೃತಿ, ಜೀವ, ಆತ್ಮಾ, ಸಚ್ಚಿದಾನಂದ ಘನಪರಮಾತ್ಮ ಮತ್ತು ಮುಕ್ತಿಯ ಸ್ವರೂಪ ವಿವೇಚನೆ ಮುಂತಾದ ಜ್ಞಾನಯೋಗಕ್ಕೆ ಸಂಬಂಧಪಟ್ಟ ಅನೇಕ ಮಹತ್ವಪೂರ್ಣ ಗೂಢವಾದ, ಜ್ಞಾನಯೋಗದ ಸಾಧಕರಿಗೆ ಅತ್ಯಂತ ಉಪಯುಕ್ತ ವಿಷಯಗಳನ್ನು ಸರಳವಾಗಿ ತಿಳಿಸುವ ಪ್ರಯತ್ನ ಮಾಡಲಾಗಿದೆ. ಕೆಲವೆಡೆ ಒಂದು ಲೇಖನದಲ್ಲಿ ಹೇಳಿರುವ ಮಾತನ್ನೇ ಮತ್ತೊಂದು ಲೇಖನದಲ್ಲಿಯೂ ಬಂದು ಬಿಟ್ಟಿದೆ. ಆದರೆ ಜ್ಞಾನಯೋಗದ ವಿಷಯವು ಅತ್ಯಂತ ಗಹನವಾದ್ದರಿಂದ ಎಲ್ಲ ಸಾಧಕರಿಗೆ ಚೆನ್ನಾಗಿ ಹೃದಯಂಗಮಯವಾಗಲು ಒಂದು ವಿಷಯವನ್ನು ಪದೇ-ಪದೇ ತಿಳಿಸಿ ಹೇಳುವುದೂ ಆವಶ್ಯಕವಾಗುತ್ತದೆ. ಆದ್ದರಿಂದ ಅದನ್ನು ಪುನರುಕ್ತಿದೋಷವೆಂದು ತಿಳಿಯಬಾರದು. ಅಲ್ಲದೆ ಆ ಲೇಖನಗಳು ಬೇರೆ-ಬೇರೆ ಸಂದರ್ಭಗಳಲ್ಲಿ ಬರೆಯಲಾಗಿದೆ.</p>
<p class="No-Paragraph-Style para-style-override-4" xml:lang="en-GB">ಆದ್ದರಿಂದ ಜ್ಞಾನಯೋಗದ ಸಾಧಕರು ಉಚಿತವೆನಿಸಿದರೆ ಈ ಲೇಖನಗಳನ್ನು ಆತ್ಮ ಕಲ್ಯಾಣದ ಇಚ್ಛೆಯಿಂದ ಓದಿ, ಮನನಮಾಡಬೇಕೆಂದು ವಿನಮ್ರವಾಗಿ ನಿವೇದಿಸಿಕೊಳ್ಳುತ್ತೇನೆ. ಲೇಖನಗಳಲ್ಲಿ ಹೇಳಿರುವ ಬೇರೆ ಬೇರೆ ಪ್ರಕಾರಗಳಲ್ಲಿನ ಯಾವುದೇ ಪ್ರಕಾರವನ್ನು ನಿತ್ಯ ನಿರಂತರ ತತ್ವರತೆಯಿಂದ ಸಾಧನೆ ಮಾಡಲಿ. ಇದರಿಂದ ಅವರಿಗೆ ತನ್ನ ಸಾಧನಾ ಮಾರ್ಗದಲ್ಲಿ ಮುಂದುವರಿಯಲು ಸಹಾಯವಾಗಬಲ್ಲದು.</p>
<p class="TXT-Right para-style-override-5">ವಿನೀತ</p>
<p class="TXT-Right para-style-override-2">ಶ್ರದ್ಧೇಯ ಶ್ರೀಜಯದಯಾಲಜೀ ಗೋಯಂದಕಾ<span></span></p>


<p class="Page-Break">॥ ಓಂ ಶ್ರೀಪರಮಾತ್ಮನೇ ನಮಃ ॥</p>
<p class="Chapter-Heading" id="toc_marker-3">1. ಸತ್ಸಂಗ ಹಾಗೂ ಮಹಾತ್ಮರ ಮಹಿಮೆ</p>
<p class="No-Paragraph-Style para-style-override-6" xml:lang="en-GB">ಗೋಸ್ವಾಮಿ ಶ್ರೀತುಲಸೀದಾಸರು ‘ಸತ್ಸಂಗ’ದ ಮಹತ್ವವನ್ನು ತಿಳಿಸುತ್ತಾ ಹೇಳುತ್ತಾರೆ —</p>
<p class="Shlok">ಬಿನು ಸತಸಂಗ ನ ಹರಿಕಥಾ ತೆಹಿ ಬಿನು ಮೋಹ ನ ಭಾಗ ।</p>
<p class="Shlok">ಮೋಹ ಗಯೇ ಬಿನು ರಾಮ ಪದ ಹೋಇ ನ ದೃಢ ಅನುರಾಗ ॥</p>
<p class="No-Paragraph-Style para-style-override-7" xml:lang="en-GB"><span class="char-style-override-4" xml:lang="kn-IN">‘ಸತ್ಸಂಗವಿಲ್ಲದೆ ಹರಿಕಥೆ ದೊರಕದು, ಹರಿಕಥೆ ಕೇಳದೆ ಮೋಹ ತೊಲಗದು</span><span class="char-style-override-4" xml:lang="kn-IN">, ಮೋಹನಾಶವಾಗದೆ ಭಗವಂತನಲ್ಲಿ ಸುದೃಢವಾದ ಭಕ್ತಿ ಉಂಟಾಗಲಾರದು.’</span></p>
<p class="No-Paragraph-Style para-style-override-6" xml:lang="en-GB">ಸಾಧಾರಣ ಭಕ್ತಿ-ಪ್ರೇಮ ಪ್ರಾಪ್ತಿಯಾಗುವುದಕ್ಕೆ ಇನ್ನೂ ಅನೇಕ ಉಪಾಯಗಳಿವೆ. ಆದರೆ ದೃಢವಾದ ಭಕ್ತಿಯು ಮೋಹವಿರುವಾಗ ಉಂಟಾಗುವುದಿಲ್ಲ; ದೃಢವಾದ ಪ್ರೇಮ ಭಕ್ತಿಯಿಲ್ಲದೆ ಭಗವಂತನು ದೊರೆಯುವುದಿಲ್ಲ. ಭಗವಂತನು ಪ್ರೇಮ(ಭಕ್ತಿ)ದಿಂದಲೇ ದೊರಕುವನು. ರಾಮಚರಿತಮಾನಸದ ಬಾಲಕಾಂಡದಲ್ಲಿ ಶ್ರೀಶಿವನು ದೇವತೆಗಳ ಕುರಿತು ಹೀಗೆ ಹೇಳಿರುವನು —</p>
<p class="Shlok">ಹರಿವ್ಯಾಪಕ ಸರ್ವತ್ರ ಸಮಾನಾ ಪ್ರೇಮ ತೇ<span class="char-style-override-5">ಂ</span> ಪ್ರಗಟ ಹೋಹಿ<span class="char-style-override-5">ಂ</span> ಮೈ ಜಾನಾ ॥</p>
<p class="No-Paragraph-Style para-style-override-6" xml:lang="en-GB">‘ಶ್ರೀಹರಿಯು ಎಲ್ಲೆಡೆ ಸಮಾನವಾಗಿ ವ್ಯಾಪಿಸಿದ್ದಾನೆ ಹಾಗೂ ಅವನು ಪ್ರೇಮದಿಂದ ಪ್ರಕಟನಾಗುತ್ತಾನೆ’ ಇದರಿಂದ ಭಗವಂತನು ಪ್ರೇಮದಿಂದ ದೊರಕುತ್ತಾನೆ, ಪ್ರೇಮವು ಸತ್ಸಂಗದಿಂದ ಉಂಟಾಗುತ್ತದೆ ಎಂಬುದು ಸಿದ್ಧವಾಗುತ್ತದೆ. ಅದಕ್ಕಾಗಿ ಮನುಷ್ಯನು ಸತ್ಸಂಗಕ್ಕೆ ವಿಶೇಷ ಪ್ರಯತ್ನಶೀಲನಾಗಬೇಕು. ಸತ್ಪುರುಷರ ಸಹವಾಸ ದೊರಕದಿದ್ದಲ್ಲಿ ಸ್ವಾಧ್ಯಾಯ ಮಾಡಬೇಕು. ಸಚ್ಛಾಸ್ತ್ರಗಳ ಸ್ವಾಧ್ಯಾಯವೂ ಸತ್ಸಂಗಕ್ಕೆ ಸಮಾನವಾದುದು.</p>
<p class="No-Paragraph-Style para-style-override-6" xml:lang="en-GB">ಸತ್ಸಂಗದ ನಾಲ್ಕು ಪ್ರಕಾರಗಳಿವೆ. ಮೊದಲನೇ ಸತ್ಸಂಗವನ್ನು ‘ಸತ್ ಪರಮಾತ್ಮನಲ್ಲಿ ಪ್ರೇಮ’ ಎಂದು ಅರ್ಥೈಸಬೇಕು. ‘ಸತ್’ ಎಂದರೆ ಪರಮಾತ್ಮ, ‘ಸಂಗ’ ಎಂದರೆ ಪ್ರೇಮ ಈ ಸತ್ಸಂಗವೇ ಸರ್ವಶ್ರೇಷ್ಠವಾಗಿದೆ. ‘ಸತ್’ ಎಂದರೆ ಪರಮಾತ್ಮನ ಸಂಗದಲ್ಲಿರುವುದು. ಅರ್ಥಾತ್ ಪರಮಾತ್ಮನ ಪ್ರತ್ಯಕ್ಷ ದರ್ಶನ ಪಡೆದು ಭಕ್ತರೊಡನೆ ಇರುವುದೇ ಸರ್ವೋತ್ತಮ ಸತ್ಸಂಗವಾಗಿದೆ. ಇದೇ ಸತ್ಪುರುಷರ ಸಂಗವಾಗಿದೆ. ಏಕೆಂದರೆ ಸರ್ವಶ್ರೇಷ್ಠ ಸತ್-ಪುರುಷನಾದರೋ ಭಗವಂತನೋರ್ವನೇ ಆಗಿದ್ದಾನೆ. ಈ ಸತ್ಸಂಗದ ಮುಂದೆ ಸ್ವರ್ಗದ ಮಾತೇನು, ಮೋಕ್ಷವೂ ಕೂಡ ತುಚ್ಛವಾಗಿದೆ. </p>
<p class="No-Paragraph-Style para-style-override-6" xml:lang="en-GB">ಶ್ರೀತುಲಸೀದಾಸರು ಸತ್ಸಂಗದ ವಿಶೇಷ ಮಹಿಮೆಯನ್ನು ಮಾರ್ಮಿಕವಾಗಿ ಹೀಗೆ ಹೇಳಿರುವರು —</p>
<p class="Shlok">ತಾತ ಸ್ವರ್ಗ ಅಪಬರ್ಗ ಸುಖ ಧರಿಅ ತುಲಾ ಏಕ ಅಂಗ ।</p>
<p class="Shlok">ತೂಲ ನ ತಾಹಿ ಸಕಲ ಮಿಲಿ ಜೋ ಸುಖ ಲವ ಸತಸಂಗ ॥</p>
<p class="No-Paragraph-Style para-style-override-6" xml:lang="en-GB">ಅಯ್ಯಾ! ತಕ್ಕಡಿಯ ಒಂದು ತಟ್ಟೆಯಲ್ಲಿ ಸ್ವರ್ಗ ಮತ್ತು ಮುಕ್ತಿಯ ಸುಖವನ್ನು ಇರಿಸಿ, ಇನ್ನೊಂದರಲ್ಲಿ ಕ್ಷಣಮಾತ್ರ ಸತ್ಸಂಗವನ್ನಿರಿಸಿದರೆ, ಸತ್ಸಂಗದ ಸುಖಕ್ಕೆ ಸಮಾನವಾಗಿ ಸ್ವರ್ಗ ಹಾಗೂ ಮುಕ್ತಿಯ ಸುಖವೂ ಸರಿದೂಗಲಾರದು.</p>
<p class="No-Paragraph-Style para-style-override-6" xml:lang="en-GB">ಎರಡನೇ ಸತ್ಸಂಗವು ಭಗವಂತನ ಪ್ರೇಮೀಭಕ್ತರ ಅಥವಾ ಸತ್ಸ್ವರೂಪೀ ಪರಮಾತ್ಮನನ್ನು ಪಡೆದ ಜೀವನ್ಮುಕ್ತ ಪುರುಷರ ಸಂಗವಾಗಿದೆ. ಮೂರನೇ ಪ್ರಕಾರದ ಸತ್ಸಂಗವು ಪರಮಾತ್ಮನ ಪ್ರಾಪ್ತಿಗಾಗಿ ಸತತವೂ ಪ್ರಯತ್ನಮಾಡುತ್ತಿರುವ ಉತ್ತಮ ಶ್ರೇಣಿಯ ಸಾಧಕ ಪುರುಷರ ಸಂಗವಾಗಿದೆ. ನಾಲ್ಕನೆಯ ಸತ್ಸಂಗವು ಭಕ್ತಿ, ಜ್ಞಾನ, ವೈರಾಗ್ಯ, ಸದಾಚಾರ ಇವುಗಳನ್ನು ವರ್ಣಿಸುವ ಸಚ್ಛಾಸ್ತ್ರಗಳ ಸ್ವಾಧ್ಯಾಯವಾಗಿದೆ. ಇಂತಹ ಸಚ್ಛಾಸ್ತ್ರಗಳನ್ನು ಯಾವಾಗಲೂ ಶ್ರದ್ಧೆ, ಪ್ರೇಮ ಪೂರ್ವಕ ಓದುವುದೂ, ಮನನಮಾಡುವುದೂ, ಪದೇ-ಪದೇ ಅಭ್ಯಾಸ ಮಾಡುವುದರಿಂದಲೂ ಸತ್ಸಂಗದ ಲಾಭ ದೊರೆಯುತ್ತದೆ.</p>
<p class="No-Paragraph-Style para-style-override-6" xml:lang="en-GB">ಇವುಗಳಲ್ಲಿ ಸರ್ವಶ್ರೇಷ್ಠವಾದ ಮೊದಲನೆಯ ಸತ್ಸಂಗವು ಭಗವಂತನ ಕೃಪೆಯಿಂದಲೇ ದೊರಕುತ್ತದೆ. ಅದಕ್ಕಾಗಿಯೇ ಎಲ್ಲ ಸಾಧನೆಗಳನ್ನು ಮಾಡಲಾಗುತ್ತದೆ. ಆದರೆ ಪ್ರಪಂಚದಲ್ಲಿ ಮಹಾಪುರುಷರ, ಮಹಾತ್ಮರ ಸಂಗ ಪ್ರಾಪ್ತವಾಗುವುದೂ ಸಾಮಾನ್ಯವಿಷಯವಲ್ಲ. ಅದೂ ಕೂಡ ಸೌಭಾಗ್ಯದಿಂದಲೇ ದೊರೆಯುತ್ತದೆ.</p>
<p class="Shlok">ಪುನ್ಯ ಪುಂಜ ಬಿನು ಮಿಲಹಿ<span class="char-style-override-5">ಂ</span> ನ ಸಂತಾ । ಸತ ಸಂಗತಿ ಸಂಸೃತಿ ಕರ ಅಂತಾ ।</p>
<p class="No-Paragraph-Style para-style-override-6" xml:lang="en-GB">ಪುಣ್ಯಪುಂಜ ಅಂದರೆ ಹಿಂದಿನ ಮಹಾನ್ ಶುಭ ಸಂಸ್ಕಾರಗಳ ಸಂಗ್ರಹದಿಂದಲೇ ಮಹಾಪುರುಷರ ಸಂಗವು ಲಭಿಸುತ್ತದೆ. ಇಂತಹ ಸತ್ಸಂಗದ ಫಲದಿಂದ ಜನ್ಮ-ಮರಣಗಳಿಂದ ಬಿಡುಗಡೆ ಹೊಂದುವುದಾಗಿದೆ. ಮಹಾತ್ಮರ ಸಂಗದಿಂದ ಆಗುವಂತಹ ಲಾಭವು, ಜಗತ್ತಿನ ಯಾವುದೇ ಸಂಗದಿಂದ ಆಗಲಾರದು. ಜಗತ್ತಿನಲ್ಲಿ ಜನರು ಪರಶುಮಣಿಯ ಪ್ರಾಪ್ತಿಯನ್ನು ದೊಡ್ಡಲಾಭವೆಂದು ಪರಿಗಣಿಸುತ್ತಾರೆ. ಆದರೆ ಸತ್ಸಂಗದ ಲಾಭವಾದರೋ ಬಹಳ ವಿಲಕ್ಷಣವಾಗಿದೆ. ಓರ್ವಕವಿಯ ಉಕ್ತಿಯು ಹೀಗಿದೆ —</p>
<p class="Shlok">ಪಾರಸ ಮೆ<span class="char-style-override-5">ಂ</span> ಅರು ಸಂತ ಮೆ<span class="char-style-override-5">ಂ</span>, ಬಹುತ ಅಂತರಾ ಜಾನ ।</p>
<p class="Shlok">ವಹ ಲೋಹಾ ಸೋನಾ ಕರೆ, ಯಹ ಕರೈ ಆಪು ಸಮಾನ ॥</p>
<p class="Text">ಪರಶುಮಣಿ ಮತ್ತು ಸಂತರಲ್ಲಿ ಬಹಳ ಅಂತರವಿದೆ. ಪರಶುಮಣಿಯು ಕಬ್ಬಿಣವನ್ನು ಚಿನ್ನವಾಗಿಸುತ್ತದೆ; ಪರಶುಮಣಿಯನ್ನಾಗಿಸಲಾರದು. ಆದರೆ ಸಂತ ಮಹಾತ್ಮರಾದರೋ ತಮ್ಮ ಸಂಗಮಾಡುವವರನ್ನು ತಮ್ಮಂತೇ ಮಹಾತ್ಮರನ್ನಾಗಿಸುತ್ತಾರೆ. ಅದಕ್ಕಾಗಿ ಮಹಾತ್ಮರ ಸಂಗಕ್ಕೆ ಸಮಾನವಾದ ಲಾಭವು ಪ್ರಪಂಚದಲ್ಲಿ ಮತ್ತೊಂದಿಲ್ಲ. ಮಹಾತ್ಮರ ಸಂಗದಿಂದ ಪರಮ ದುರ್ಲಭವಾದ ಪರಮಾತ್ಮನ ಪ್ರಾಪ್ತಿಯು ಆಯಾಸವಿಲ್ಲದೆ ಆಗುತ್ತದೆ. ಶ್ರೇಷ್ಠಮಟ್ಟದ ಅಧಿಕಾರೀ ಮಹಾತ್ಮರ ದರ್ಶನ, ಭಾಷಣ, ಸ್ಪರ್ಶ, ವಾರ್ತಾಲಾಪದಿಂದಲೇ ಪಾಪಗಳು ನಾಶವಾಗಿ ಮನುಷ್ಯನು ಪರಮಾತ್ಮನ ಪ್ರಾಪ್ತಿಗೆ ಪಾತ್ರನಾಗುತ್ತಾನೆ. ಸಾಮಾನ್ಯ ಲಾಭವಾದರೋ ಮಹಾತ್ಮರ ಜ್ಞಾನವಿರಲೀ, ಇಲ್ಲದಿರಲೀ ಅವರ ಸಂಗ ಮಾಡುವವನಿಗೆ ಸಮಾನಭಾವದಿಂದ ಆಗಿಯೇ ಆಗುತ್ತದೆ. ಮಹಾತ್ಮರ ಮಹತ್ವವನ್ನು ಅರಿತುಕೊಂಡ ಮೇಲೆ, ಅವರಲ್ಲಿ ಶ್ರದ್ಧೆ ಉಂಟಾಗಿ ವಿಶೇಷವಾದ ಜ್ಞಾನವಾಗಬಲ್ಲದು. ಯಾವುದೋ ಒಂದು ಕೊಠಡಿಯಲ್ಲಿ ಬೂದಿಮುಚ್ಚಿಕೊಂಡಿರುವ ಅಗ್ನಿ ಇದೆ. ಅದರ ಅರಿವು ಯಾರಿಗೂ ಇಲ್ಲ. ಆಗಲೂ ಕೂಡ ಅಗ್ನಿಯಿಂದಾಗಿ ಕೊಠಡಿಯಲ್ಲಿ ಶಾಖ ಹರಡಿಕೊಂಡಿದೆ; ಶೀತ ನಿವಾರಣೆಯಾಗುತ್ತಿದೆ; ಈ ಸಹಜವಾದ ಲಾಭವಾದರೋ ಅಲ್ಲಿರುವ ಜನರಿಗೆ ಅಗ್ನಿಯ ಅರಿವಿಲ್ಲದಿದ್ದರೂ ದೊರಕುತ್ತಿದೆ. ಆದರೆ ಆ ಅಗ್ನಿಯ ಅರಿವಾದಾಗ ಮನುಷ್ಯನು ಆ ಅಗ್ನಿಯಿಂದ ಅಡಿಗೆಯನ್ನು ಮಾಡಿ ಉಣ್ಣಬಲ್ಲನು. ದೀಪ ಉರಿಸಿ ಅದರ ಪ್ರಕಾಶದ ಲಾಭ ಪಡೆಯಬಲ್ಲನು. ಅಗ್ನಿಯಲ್ಲಿ ಪ್ರಕಾಶಿಸುವ ಹಾಗೂ ದಹಿಸುವ ಈ ಎರಡೂ ಶಕ್ತಿಗಳೂ ಸ್ವಾಭಾವಿಕವಾಗಿಯೇ ಇವೆ. ಅಗ್ನಿಯ ಅರಿವಾದ ಮೇಲೆಯೇ ಮನುಷ್ಯನು ಅದರ ಎರಡೂ ಶಕ್ತಿಗಳಿಂದ ಲಾಭ ಪಡೆಯಬಲ್ಲನು. ‘ಅಗ್ನಿಯು ಸಾಕ್ಷಾತ್ ದೇವತೆಯಾಗಿದೆ’ ಎಂಬ ಭಾವ ಉಂಟಾದರೆ ಅವನು ಅದರಲ್ಲಿ ಪುತ್ರ, ಧನ, ಆರೋಗ್ಯ, ಕೀರ್ತಿ ಮೊದಲಾದ ಯಾವುದೇ ಕಾಮನಾಪೂರ್ತಿಗಾಗಿ ಶ್ರದ್ಧೆ ಹಾಗೂ ವಿಪೂರ್ವಕ ಹೋಮ-ಹವನ ಮಾಡಿ, ತನ್ನ ಮನೋರಥಕ್ಕನುಸಾರ ಫಲ ಪಡೆಯಬಲ್ಲನು. ಅದೇ ಹೋಮ-ಹವನವನ್ನು ಶಾಸ್ತ್ರೋಕ್ತವಿಧಿಯಿಂದ, ಶ್ರದ್ಧಾಪೂರ್ವಕ ನಿಷ್ಕಾಮ ಭಾವದಿಂದ ಮಾಡಿದರೆ ಅವನು ಮುಕ್ತಿಯನ್ನೂ ಪಡೆದುಕೊಳ್ಳಬಲ್ಲನು. ನಿಷ್ಕಾಮ ಭಾವದಿಂದ ಯಜ್ಞಮಾಡಿದರೆ ಅಂತಃಕರಣವು ಶುದ್ಧವಾಗಿ, ಸ್ವಾಭಾವಿಕವಾಗಿಯೇ ಪರಮಾತ್ಮ ತತ್ತ್ವದ ಜ್ಞಾನ ಉಂಟಾಗುತ್ತದೆ. ಬಳಿಕ ತತ್ತ್ವಜ್ಞಾನದಿಂದ ಜೀವನ್ಮುಕ್ತನಾಗುತ್ತಾನೆ.</p>
<p class="Text">ಹೀಗೆಯೇ ಯಾರಿಗಾದರೂ ಮಹಾತ್ಮರು ದೊರಕಿದರೆ, ಅವರ ಕುರಿತು ಜ್ಞಾನ ಇಲ್ಲದಿದ್ದರೂ, ಸಾಮಾನ್ಯ ಭಾವದಿಂದ ಲಾಭವಾದರೋ ಆಗಿಯೇ ಆಗುತ್ತದೆ. ಬೂದಿ ಮುಚ್ಚಿದ ಅಗ್ನಿಯಿಂದಾಗಿ, ಅದರ ಉಷ್ಣತೆಯಿಂದಾಗಿ, ಶೀತ ನಿವಾರಣೆಯಾಗುವಂತೆಯೇ, ಮಹಾತ್ಮರು ಭೇಟಿಯಾದಾಗ ಅವರ ಗುಣಗಳ ಸ್ವಾಭಾವಿಕ ಪ್ರಭಾವದಿಂದ ವಾತಾವರಣವು ಶುದ್ಧಿಯಾಗಿ, ಪಾಪಭಾವನೆಯ ಅಭಾವ ಹಾಗೂ ಅವರ ಗುಣಗಳ ಆಭಾಸವಾದರೋ ಆಗಿಯೇ ಆಗುತ್ತದೆ. ಮಹಾತ್ಮರಲ್ಲಿ ಉತ್ತಮಗುಣ, ಉತ್ತಮ ಆಚರಣೆ, ಉತ್ತಮ ಭಾವ ಇದ್ದೇ ಇರುತ್ತವೆ; ಅವರ ಜ್ಞಾನವೂ ಉಚ್ಚಮಟ್ಟದ್ದಾಗಿರುತ್ತದೆ. ಇಂಥವರ ಸಂಗದಿಂದ ಇವೆಲ್ಲ ವಸ್ತುಗಳು ಒಂದಲ್ಲ ಒಂದು ಅಂಶದಲ್ಲಿ ತಿಳಿಯದೆಯೇ, ಅವರನ್ನು ಗುರುತಿಸದೇ ನಮ್ಮಲ್ಲಿ ಬಂದು ಬಿಡುತ್ತವೆ. ಇನ್ನು ಅವರ ಪರಿಚಯವಾಗಿ, ಆ ಮಹಾತ್ಮರ ಅಲೌಕಿಕ ಪ್ರಭಾವದ ಜ್ಞಾನ ಉಂಟಾದರೆ, ಅವನ ಜ್ಞಾನದ ಮಟ್ಟಕ್ಕನುಸಾರವಾಗಿ ಲಾಭ ಪಡೆಯಬಲ್ಲನು. ಅಗ್ನಿಯ ಸುಡುವ ಮತ್ತು ಬೆಳಕನ್ನು ಕೊಡುವ ಎರಡೂ ಶಕ್ತಿಗಳ ಅರಿವು ಉಂಟಾದ ಮೇಲೆ ಅಗ್ನಿಯನ್ನು ಬಯಸುವ ಮನುಷ್ಯನು ಎರಡೂ ಪ್ರಕಾರದ ಲಾಭ ಪಡೆಯುತ್ತಾನೆ. ಅಗ್ನಿಯ ದಹಿಸುವ ಶಕ್ತಿಯಿಂದ ಭೋಜನವನ್ನು ತಯಾರಿಸುವುದು, ಪ್ರಕಾಶಿಸುವ ಶಕ್ತಿಯಿಂದ ಬೆಳಕನ್ನು ಪಡೆಯುವಂತೆಯೇ, ಮಹಾತ್ಮರಲ್ಲಿ ಸದ್ಗುಣಗಳು ಮತ್ತು ಉತ್ತಮ ಆಚರಣೆ ಈ ಎರಡು </p>
<p class="Text">ವಸ್ತುಗಳೂ ಸ್ವಾಭಾವಿಕವಾಗಿಯೇ ಇವೆ. ಅವೆರಡರ ಅರಿವಾದಾಗ ಮನುಷ್ಯನು ವಿಶೇಷವಾದ ಲಾಭವನ್ನು ಪಡೆಯಬಲ್ಲನು. ಮಹಾತ್ಮರನ್ನು ಅರಿಯುವುದರಿಂದ ಅವರಲ್ಲಿ ಶ್ರದ್ಧೆ ಉಂಟಾದರೆ, ಮಹಾತ್ಮರು ಬಯಸಿದಂತೆ ಮಾಡಬಲ್ಲರು ಎಂಬ ಅವರ ಪ್ರಭಾವದ ಜ್ಞಾನ ಉಂಟಾದರೆ, ಜಗತ್ತಿನಲ್ಲಿ ಅಲ್ಪಬುದ್ಧಿ ಸಕಾಮಪುರುಷನು ಮಹಾತ್ಮರ ಮೂಲಕ ತನ್ನ ಲೌಕಿಕ ಇಚ್ಛೆಯನ್ನು, ಸಾಂಸಾರಿಕ ಕಾಮನೆಯನ್ನು ಪೂರ್ತಿ ಮಾಡಿಕೊಳ್ಳಬಲ್ಲನು. ಮಹಾತ್ಮರಲ್ಲಿ ಸಾಂಸಾರಿಕ ವಸ್ತುಗಳನ್ನು ಬೇಡುವುದು, ಸಾಂಸಾರಿಕ ಭೋಗೇಚ್ಛೆಯ ಪೂರ್ಣತೆಗಾಗಿ ಇಚ್ಛಿಸುವುದು, ವಸ್ತುತಃ ಮಹಾತ್ಮರ ನಿಜವಾದ ಪ್ರಭಾವ, ತತ್ತ್ವವನ್ನು ತಿಳಿಯದೆ ಇರುವುದು, ಹಾಗೂ ಅವುಗಳನ್ನು ದುರುಪಯೋಗ ಮಾಡುವುದೇ ಆಗಿದೆ. ಇದು ಅವಶ್ಯವಾಗಿ ತುಂಬಾ ಕೀಳಾದ ಸಂಗತಿಯಾಗಿದೆ. ಆದರೆ ಮಹಾತ್ಮರನ್ನು, ಅವರ ನಿಜವಾದ ಗುಣ, ಪ್ರಭಾವಗಳನ್ನು ಶ್ರದ್ಧೆ ಮತ್ತು ನಿಷ್ಕಾಮಭಾವಪೂರ್ವಕ ತತ್ತ್ವತಃ ತಿಳಿದವನು ಸ್ವತಃ ಮಹಾತ್ಮನೇ ಆಗುತ್ತಾನೆ. ಇದೇ ನಿಜವಾದ ಲಾಭವಾಗಿದೆ.</p>
<p class="Text">ಮಹಾಪುರುಷರ ಲಕ್ಷಣಗಳನ್ನು ತುಂಬಾ ಉಚ್ಚಮಟ್ಟದ್ದೆಂದು ಹೇಳಲಾಗಿದೆ. ಭಗವಂತನು ಕಾರಣವಿಲ್ಲದೆಯೇ ಎಲ್ಲರ ಮೇಲೆ ದಯೆ ಮತ್ತು ಪ್ರೇಮವನ್ನಿಡುವಂತೆ, ಮಹಾಪುರುಷರೂ ಕೂಡ ಅಹೈತುಕವಾದ ಕೃಪೆ, ಪ್ರೇಮವನ್ನಿಡುತ್ತಾರೆ. ಭಗವಂತನಲ್ಲಿ ಕ್ಷಮೆ, ದಯೆ, ಶಾಂತಿ, ಸಂತೋಷ, ಸಮತೆ, ಸರಳತೆ, ಜ್ಞಾನ, ವೈರಾಗ್ಯ ಮುಂತಾದ ಅನಂತ ಗುಣಗಳು ಸಹಜವಾಗಿರುವಂತೆ; ಮಹಾತ್ಮರಲ್ಲಿಯೂ ಇರುತ್ತವೆ. ಜ್ಞಾನದ ಮೂಲಕ ಬ್ರಹ್ಮವನ್ನು ಪಡೆದುಕೊಂಡವನು ಹಾಗೂ ಬ್ರಹ್ಮವೇ ಆಗಿರುವವನಲ್ಲಿ ಪರಮಾತ್ಮನಿಂದ ಬೇರೆಯಾದ ಯಾವ ವಸ್ತುವೂ ಉಳಿಯುವುದಿಲ್ಲ. ಪರಮಾತ್ಮನಲ್ಲಿರುವ ದಿವ್ಯ ಸ್ವರೂಪ, ಪ್ರಭಾವ, ಗುಣ ಇವುಗಳೇ ಮಹಾತ್ಮರ ಮಾಹಾತ್ಮ್ಯವಾಗಿದೆ. ಮಹಾತ್ಮರ ಶರೀರವಾದರೋ ಮಹಾತ್ಮಾ ಅಲ್ಲ, ಆದರೆ ಅದರಲ್ಲಿರುವ ಆತ್ಮನು ಪರಮಾತ್ಮನನ್ನು ಪಡೆದಿರುತ್ತಾನೆ, ಪರಮಾತ್ಮನಿಂದ ಭಿನ್ನನಾಗಿರುವುದಿಲ್ಲ. ಆದ್ದರಿಂದ ಪರಮಾತ್ಮ ನಲ್ಲಿರುವ ದಿವ್ಯಸ್ವರೂಪ, ಪ್ರಭಾವ, ಗುಣಗಳೇ ಮಹಾತ್ಮ್ಯತನವಾಗಿದೆ.</p>
<p class="Text">ಭಕ್ತಿಯ ಮೂಲಕ ಭಗವಂತನನ್ನು ಪಡೆದಿರುವ ಪ್ರೇಮೀ ಭಕ್ತನಲ್ಲಿಯೂ ಕೂಡ ಭಗವಂತನ ಆ ಗುಣಗಳು ಬರುತ್ತವೆ. ಅದರ ವ್ಯಾಖ್ಯೆಯನ್ನು ಭಗವದ್ಗೀತೆಯ ಹನ್ನೆರಡನೇ ಅಧ್ಯಾಯದ ಹದಿಮೂರರಿಂದ ಹತ್ತೊಂಭತ್ತನೆಯ ಶ್ಲೋಕದವರೆಗೆ ಮಾಡಲಾಗಿದೆ. ಜ್ಞಾನದ ಮೂಲಕ ಪರಮಾತ್ಮನನ್ನು ಪಡೆದವನೂ, ಬ್ರಹ್ಮನೇ ಆಗಿರುವವನೂ, ಗುಣಾತೀತನೂ ಆದ ಪುರುಷನ ಲಕ್ಷಣಗಳನ್ನು ಗೀತೆಯ ಹದಿನಾಲ್ಕನೆಯ ಅಧ್ಯಾಯದ ಇಪ್ಪತ್ತೆರಡರಿಂದ ಇಪ್ಪತ್ತೈದನೇ ಶ್ಲೋಕಗಳವರೆಗೆ ಹೇಳಲಾಗಿದೆ.</p>
<p class="Text">ಉಚ್ಚಮಟ್ಟದ ಅಧಿಕಾರೀ ಮಹಾತ್ಮರ ದರ್ಶನಮಾತ್ರದಿಂದಲೇ ಬಹಳ ಲಾಭವಾಗುತ್ತದೆ; ಏಕೆಂದರೆ, ಅದರಿಂದ ಮಹಾತ್ಮರ ಸ್ವರೂಪವು ಹೃದಯದಲ್ಲಿ ಅಂಕಿತವಾಗಿ, ಹೃದಯದ ಎಲ್ಲ ಪಾಪಗಳು ನಾಶವಾಗುತ್ತವೆ. ಮಹಾತ್ಮರು ದಿವ್ಯಜ್ಞಾನದ ಒಂದು ವಿಲಕ್ಷಣ ಜ್ಯೋತಿಯಾಗಿರುತ್ತಾರೆ. ಆ ದಿವ್ಯಜ್ಞಾನ ಜ್ಯೋತಿಯು ಸಮಸ್ತ ಪಾಪಗಳನ್ನು ಭಸ್ಮವಾಗಿಸುತ್ತದೆ. ಮಹಾತ್ಮರು ಯಾರನ್ನಾದರೂ ಸ್ಮರಿಸಿಕೊಂಡರೆ, ಅಥವಾ ಯಾರಾದರೂ ಮಹಾತ್ಮರನ್ನು ಸ್ಮರಿಸಿಕೊಂಡರೆ ಮನಸ್ಸಿನಲ್ಲಿ ಮಹಾತ್ಮರ ಸ್ಮೃತಿ ಉಂಟಾಗುವುದರಿಂದಲೂ ಅವರ ಪಾಪಗಳು ನಾಶವಾಗುತ್ತವೆ. ಇದೇ ಪ್ರಕಾರ ಮಹಾತ್ಮರು ಯಾರನ್ನಾದರೂ ಸ್ಪರ್ಶಿಸಿದರೆ, ಅಥವಾ ಯಾರಾದರೂ ಮಹಾತ್ಮರನ್ನು ಸ್ಪರ್ಶಿಸಿದರೂ ಅವರ ಪಾಪಗಳು ನಶಿಸುತ್ತವೆ. ಒಂದು ಕಡೆ ಬೆಂಕಿ ಇದೆ, ಮತ್ತೊಂದೆಡೆಯಲ್ಲಿ ಹುಲ್ಲಿನ ರಾಶಿ ಇದೆ. ಬೆಂಕಿಯ ಒಂದು ಕಿಡಿ ಹಾರಿ ಹುಲ್ಲಿನ ಮೇಲೆ ಬಿದ್ದರೂ, ಹುಲ್ಲು ಹಾರಿ ಬೆಂಕಿಯಲ್ಲಿ ಬಿದ್ದರೂ ಸುಟ್ಟುಹೋಗುವುದು ಹುಲ್ಲೇ. ಬೆಂಕಿ ಬೆಂಕಿಯಾಗಿಯೇ ಇರುತ್ತದೆ. ಹಾಗೆಯೇ ಮಹಾತ್ಮರಲ್ಲಿ ಸದಾಕಾಲ ಜ್ಞಾನಾಗ್ನಿಯು ಉರಿಯುತ್ತಿರುತ್ತದೆ. ಆ ಜ್ಞಾನಾಗ್ನಿಯ ಮೂಲಕ ಮಹಾತ್ಮರ ಪಾಪಗಳಾದರೋ ಮೊದಲೇ ನಾಶವಾಗಿ ಹೋಗಿವೆ. ಆದರೆ ಅವರೊಂದಿಗೆ ಯಾವುದೇ ರೀತಿಯ ಸಂಸರ್ಗ ಉಂಟಾದರೂ ಅವರ ಪಾಪಗಳೂ ಕೂಡ ನಾಶವಾಗುತ್ತಾ ಹೋಗುತ್ತವೆ. ಹಾಗಿರುವಾಗ ಮಹಾತ್ಮರ ಜೊತೆಗೆ ವಾರ್ತಾಲಾಪಗೈದು, ಅವರು ತಿಳಿಸಿದ ಸಿದ್ಧಾಂತಕ್ಕನುಸಾರ ಸಾಧನೆ ಮಾಡಿದರೆ, ಅವನು ಸಂಸಾರಸಾಗರದಿಂದ ಉದ್ಧಾರವಾಗುವುದರಲ್ಲಿ ಹೇಳುವುದೇನಿದೆ? ಗೀತೆಯ 13ನೇ ಅಧ್ಯಾಯದ 25ನೇ ಶ್ಲೋಕದಲ್ಲಿ ಹೇಳಲಾಗಿದೆ — </p>
<p class="Shlok">ಅನ್ಯೇ ತ್ವೇವಮಜಾನಂತಃ ಶ್ರುತ್ವಾನ್ಯೇಭ್ಯ ಉಪಾಸತೇ । </p>
<p class="Shlok">ತೇಽಪಿ ಚಾತಿತರಂತ್ಯೇವ ಮೃತ್ಯುಂ ಶ್ರುತಿಪರಾಯಣಾಃ ॥</p>
<p class="Text">‘ಆದರೆ ಇವರಿಗಿಂತ ಬೇರೆಯವರು, ಅರ್ಥಾತ್ ಮಂದಬುದ್ಧಿ ಪುರುಷರು ತತ್ತ್ವ ವನ್ನು ತಿಳಿದಿರುವ ಮಹಾತ್ಮರಿಂದ ಕೇಳಿಯೇ, ಅದರಂತೆ ಉಪಾಸನೆ ಮಾಡುತ್ತಾರೆ. ಅಂತಹ ಶ್ರವಣ ಪರಾಯಣ ಪುರುಷರೂ ಕೂಡ ಮೃತ್ಯು ಸಂಸಾರ ಸಾಗರದಿಂದ ಖಂಡಿತವಾಗಿ ದಾಟಿ ಬಿಡುತ್ತಾರೆ.’</p>
<p class="Text">ಎಷ್ಟೋ ಜನರು ಧ್ಯಾನಯೋಗದ ಮೂಲಕ, ಇನ್ನೆಷ್ಟೋ ಜನರು ಕರ್ಮಯೋಗದ ಮೂಲಕ, ಮತ್ತೆ ಎಷ್ಟೋ ಜನರು ಜ್ಞಾನಯೋಗದ ಮೂಲಕ ಪರಮಾತ್ಮನ ಸಾಕ್ಷಾತ್ಕಾರ ಪಡೆದುಕೊಳ್ಳುತ್ತಾರೆಂದು ಗೀತೆಯಲ್ಲಿ ಹಿಂದೆ ಹೇಳಲಾಗಿತ್ತು. ಆದರೆ ಯಾರು ಜ್ಞಾನ ಯೋಗವನ್ನಾಗಲೀ, ಕರ್ಮಯೋಗವನ್ನಾಗಲೀ, ಧ್ಯಾನ ಯೋಗವನ್ನಾಗಲೀ ಅರಿಯದ ಅಜ್ಞಾನೀ ಮೂಢರೂ ಕೂಡ ಆ ಜ್ಞಾನಿಗಳ ಬಳಿಗೆ ಹೋಗಿ, ಅವರ ಉಪದೇಶವನ್ನು ಕೇಳಿ, ಅದರಂತೆ ಸಾಧನೆ ಮಾಡಿದರೆ ಅಂತಹ ಶ್ರುತಿಪರಾಯಣ ಜನರೂ ಮೃತ್ಯುರೂಪೀ ಸಂಸಾರಸಾಗರದಿಂದ ದಾಟಿ ಹೋಗುತ್ತಾರೆ. ಪ್ರಪಂಚದಲ್ಲಿ ಅನಾಸಕ್ತ, ವೀತರಾಗಿ ಪುರುಷರ ಸಂಗದಿಂದಲೂ ಮನುಷ್ಯನು ವೀತರಾಗಿಯಾಗಿಬಿಡುತ್ತಾನೆ. ವಿರಕ್ತ-ವೀತರಾಗೀ ಮಹಾತ್ಮರ ಸ್ಮರಣದಿಂದ ಚಿತ್ತದ ವೃತ್ತಿಗಳು ಏಕಾಗ್ರವಾಗುತ್ತವೆ. ಹಾಗೆಯೇ ಮುಂದರಿದು ಅವರು ಆತ್ಮಜ್ಞಾನದವರೆಗೂ ಮುಟ್ಟುತ್ತಾರೆ. ಮಹರ್ಷಿ ಪತಂಜಲಿಯವರು ಯೋಗ ದರ್ಶನದ ಪ್ರಥಮ ಪಾದದ 37ನೇ ಸೂತ್ರದಲ್ಲಿ ಹೇಳುತ್ತಾರೆ —</p>
<p class="Shlok">‘ವೀತರಾಗವಿಷಯಂ ವಾ ಚಿತ್ತಮ್ ।’</p>
<p class="Text">‘ವೀತರಾಗಪುರುಷರೇ ಯಾರ ಚಿತ್ತದ ವಿಷಯವಾಗಿರುವರೋ, ಅವರ ಚಿತ್ತವೃತ್ತಿಗಳು ಸ್ಥಿರವಾಗುತ್ತವೆ.’ ಜ್ಞಾನೀ, ಮಹಾತ್ಮಾ ಪುರುಷರಾದರೋ ವೀತರಾಗ ಆಗಿಯೇ ಮಹಾತ್ಮರಾಗಿದ್ದಾರೆ. ತೀವ್ರ ವೈರಾಗ್ಯ ಮತ್ತು ದೈವೀಸಂಪತ್ತಿನ ಲಕ್ಷಣಗಳಾದರೋ ಮಹಾತ್ಮರಲ್ಲಿ ಸಾಧನಾಕಾಲದಲ್ಲೇ ಬಂದುಬಿಡುತ್ತವೆ. ಗೀತೆಯ ಹದಿನಾರನೇ ಅಧ್ಯಾಯದ ಮೊದಲಿಗೆ ಮೂರು ಶ್ಲೋಕಗಳಲ್ಲಿ ದೈವೀಸಂಪತ್ತಿನ ವ್ಯಾಖ್ಯೆ ಮಾಡಲಾಗಿದೆ.</p>
<p class="Text">ಮಹಾತ್ಮರು ನಮ್ಮನ್ನು ನೆನೆಸಿಕೊಂಡರೆ, ಅವರ ಚಿತ್ತದಲ್ಲಿ ನಮ್ಮ ಚಿತ್ರ ಮೂಡುತ್ತದೆ. ಇದರಿಂದಲೂ ಮಹತ್ತರ ಲಾಭವಾಗುತ್ತದೆ. ನಾವು ಮಹಾತ್ಮರನ್ನು ಜ್ಞಾಪಿಸಿಕೊಂಡರೂ ನಮಗೆ ಲಾಭವಾಗುತ್ತದೆ. ವೀತರಾಗೀ ಪುರುಷರನ್ನು ನೆನೆಯುವುದಕ್ಕಿಂತಲೂ, ಮಹಾತ್ಮರನ್ನು ಜ್ಞಾಪಿಸಿಕೊಳ್ಳುವುದರಿಂದ ಹೆಚ್ಚು ಲಾಭವಾಗುತ್ತದೆ. ಅದಕ್ಕಿಂತಲೂ ವಿಶೇಷವಾದ ಲಾಭ ಶ್ರೀಭಗವಂತನನ್ನು ಸ್ಮರಿಸುವುದರಿಂದ ಆಗುತ್ತದೆ. ಸ್ಮರಿಸಲು ಯೋಗ್ಯವಾದರೋ ಭಗವಂತನೇ ಆಗಿದ್ದಾನೆ. ಅವನ ಸ್ಮೃತಿಮಾತ್ರದಿಂದ ಮನುಷ್ಯನ ಶ್ರೇಯಸ್ಸಾಗುತ್ತದೆ. ಭಗವಂತನಲ್ಲಿ ಶರೀರ-ಶರೀರಿ ಎಂಬ ಭೇದವಿಲ್ಲ. ಆದ್ದರಿಂದ ಅವನ ಶರೀರವು ದಿವ್ಯ, ಅಲೌಕಿಕ, ಚಿನ್ಮಯವಾಗಿದೆ. ಆದರೆ ಮಹಾತ್ಮರ ಶರೀರ ಹೀಗಿಲ್ಲ. ಅವರ ಶರೀರವಾದರೋ ಪಾಂಚಭೌತಿಕವಾಗಿದೆ. ಅದಕ್ಕಾಗಿಯೇ ಭಗವಂತನನ್ನು ದಿವ್ಯ-ಚಿನ್ಮಯ, ಮಾಧುರ್ಯಮೂರ್ತಿ ಎಂದು ಹೇಳುತ್ತಾರೆ. ಅವನ ದರ್ಶನ, ಭಾಷಣ, ಸ್ಪರ್ಶ ಎಲ್ಲವೂ ಆನಂದಪ್ರದವೂ ಶ್ರೇಯಸ್ಕರವೂ ಆಗಿದೆ. ಭಗವಂತನಿಗೆ ಸಮಾನ ಭಗವಂತನೇ ಆಗಿದ್ದಾನೆ. ಆದರೆ ಮಹಾತ್ಮರ ಸ್ಮರಣೆ-ಸಂಗವೂ ಕೂಡ ಅತ್ಯಂತ ಲಾಭದಾಯಕವೇ. ಮಹಾಪುರುಷರ ಸಂಗದ ಮಹಿಮೆಯನ್ನು ಹೇಳುವಾಗ </p>
<p class="Shlok">ಏಕ ಘಡೀ ಆಧೀ ಘಡೀ, ಆಧಿಮೇ<span class="char-style-override-5">ಂ</span> ಪುನಿ ಆಧ ।</p>
<p class="Shlok">ತುಲಸೀ ಸಂಗತ ಸಾಧು ಕೀ, ಕಟೈ ಕೋಟಿ ಅಪರಾಧ ॥</p>
<p class="Text">ಒಂದು ಗಳಿಗೆ, ಅರ್ಧಗಳಿಗೆ, ಅಥವಾ ಅದರರ್ಧ ಗಳಿಗೆಯ ಮಹಾತ್ಮರ ಸಂಗದ ಮಹಿಮೆಯಿಂದ ಕೋಟಿ ಅಪರಾಧಗಳೂ ನಾಶವಾಗುತ್ತವೆ. ಒಂದು ಗಳಿಗೆ 24 ನಿಮಿಷ, ಅರ್ಧ ಗಳಿಗೆ 12 ನಿಮಿಷ, ಅದರರ್ಧ 6 ನಿಮಿಷವಾಗಿರುತ್ತದೆ. ಮಹಾತ್ಮಾ ಶಬ್ದದಿಂದ ಇಲ್ಲಿ ಯಾವುದೇ ಆಶ್ರಮದ ಸಂಬಂಧವಿಲ್ಲ. ಗೃಹಸ್ಥನಿರಲೀ, ಸಂನ್ಯಾಸಿಯಾಗಿರಲೀ, ವಾನಪ್ರಸ್ಥಿಯಾಗಿರಲೀ, ಬ್ರಹ್ಮಚಾರಿಯಾಗಿರಲೀ, ಗೀತೆಯಲ್ಲಿ ಹೇಳಿದ ಮಹಾತ್ಮರ ಲಕ್ಷಣಗಳು ಯಾರಲ್ಲಿ ಕಂಡುಬರುತ್ತವೋ, ಅವರೇ ಮಹಾತ್ಮರಾಗಿದ್ದಾರೆ. ಗಂಗೆಯ ಮಹಿಮೆ ಎಷ್ಟು ಹೊಗಳಿದರೂ ಸ್ವಲ್ಪವೇ ಆಗಿರುವಂತೆ, ಮಹಾತ್ಮರ ಮಹಿಮೆಯನ್ನು ಎಷ್ಟು ಕೊಂಡಾಡಿದರೂ ಕಡಿಮೆಯೇ. ಗಂಗೆಯು ಇಡೀ ಜಗತ್ತನ್ನು ಉದ್ಧರಿಸಬಲ್ಲದು. ಆದರೆ ಗಂಗೆಗೆ ಹೋಗಿ ಸ್ನಾನಮಾಡದವನನ್ನು, ಗಂಗಾಜಲಪಾನ ಮಾಡದವನನ್ನು ಉದ್ಧರಿಸಲಾರದು. ಇದರಲ್ಲಿ ಗಂಗೆಯ ದೋಷವೇನಿದೆ? ಹೀಗೆಯೇ ಯಾರಾದರೂ ಮಹಾತ್ಮರಿಂದ ಲಾಭ ಪಡೆಯದಿದ್ದರೆ ಇದರಲ್ಲಿ ಮಹಾತ್ಮರ ಯಾವ ದೋಷವೂ ಇಲ್ಲ.</p>
<p class="Text">ಗಂಗೆಯೊಂದರಿಂದಲೇ ಎಲ್ಲರ ಶ್ರೇಯಸ್ಸಾಗಬಲ್ಲದು; ಏಕೆಂದರೆ, ಗಂಗೆಯಲ್ಲಿ ಸ್ನಾನಮಾಡುವುದರಿಂದ, ಅದರ ಜಲಪಾನದಿಂದ ಮನುಷ್ಯರ ಎಲ್ಲ ಪಾಪಗಳೂ ನಾಶವಾಗಿ ಆತ್ಮೋದ್ಧಾರವಾಗುತ್ತದೆ ಎಂದು ಶಾಸ್ತ್ರದಲ್ಲಿ ಹೇಳಲಾಗಿದೆ. ಗಂಗೆಯಂತೆಯೇ ಮಹಾಪುರುಷರೂ ಲಕ್ಷ-ಕೋಟಿ ಜನರನ್ನು ಉದ್ಧರಿಸಬಲ್ಲರು. ಇಡೀ ಪ್ರಪಂಚದ ಜನರ ಉದ್ಧಾರವಾಗುವುದು ಅಸಂಭವವೇನೂ ಅಲ್ಲ. ಆದರೆ ಕಠಿಣವೆಂಬುದೇನೋ ನಿಜ. ಏಕೆಂದರೆ, ಅವರಲ್ಲಿ ಶ್ರದ್ಧೆ ಉಂಟಾಗದೆ ಶ್ರೇಯಸ್ಸಾಗಲಾರದು; ಶ್ರದ್ಧೆ ಉಂಟಾಗುವುದೇ ಕಷ್ಟವಾಗಿದೆ. ಮೊದಲೇ ಪ್ರಪಂಚದಲ್ಲಿ ಮಹಾತ್ಮರು ಬಹಳ ಕಷ್ಟದಿಂದ ದೊರೆಯುತ್ತಾರೆ; ಏಕೆಂದರೆ ಜಗತ್ತಿನ ಕೋಟಿಗಟ್ಟಲೆ ಮನುಷ್ಯರಲ್ಲಿ ಯಾರೋ ಒಬ್ಬ ಮಹಾಪುರುಷ ನಿರುತ್ತಾನೆ. ಗೀತೆಯಲ್ಲಿ ಶ್ರೀಭಗವಂತನು ಹೇಳುತ್ತಾನೆ —</p>
<p class="Shlok">ಮನುಷ್ಯಾಣಾಂ ಸಹಸ್ರೇಷು ಕಶ್ಚಿದ್ಯತತಿ ಸಿದ್ಧಯೇ ।</p>
<p class="Shlok">ಯತತಾಮಪಿ ಸಿದ್ಧಾನಾಂ ಕಶ್ಚಿನ್ಮಾಂ ವೇತ್ತಿ ತತ್ತ್ವತಃ ॥</p>
<p class="TXT-Right">(ಗೀತೆ 7/3)</p>
<p class="Text">‘ಸಾವಿರಾರು ಮನುಷ್ಯರಲ್ಲಿ ಯಾರೋ ಒಬ್ಬನು ನನ್ನ ಪ್ರಾಪ್ತಿಗಾಗಿ ಪ್ರಯತ್ನಿಸುವನು. ಆ ಪ್ರಯತ್ನ ಮಾಡುವ ಯೋಗಿಗಳಲ್ಲಿಯೂ ಯಾರೋ ಒಬ್ಬರು ನನ್ನ ಪರಾಯಣರಾಗಿ ನನ್ನನ್ನು ತತ್ತ್ವದಿಂದ ಯಥಾರ್ಥವಾಗಿ ತಿಳಿದುಕೊಳ್ಳುತ್ತಾರೆ.’</p>
<p class="Text para-style-override-2">ಭಗವಂತನನ್ನು ತತ್ತ್ವದಿಂದ ಅರಿಯುವವನೇ ಮಹಾತ್ಮನು. ಮೊದಲಿಗೆ ಲಕ್ಷ-ಕೋಟಿ ಜನರಲ್ಲಿ ಯಾರೋ ಒಬ್ಬರು ಮಹಾತ್ಮರಿರುತ್ತಾರೆ. ಮತ್ತೆ ಅವರು ದೊರೆಯುವುದು ಬಹಳ ದುರ್ಲಭವಾಗಿದೆ. ಸಿಕ್ಕಿದಮೇಲೆ ಅವರನ್ನು ಗುರುತಿಸುವುದು ಇನ್ನೂ ಕಠಿಣವಾಗಿದೆ. ಮಹಾತ್ಮರನ್ನು ಗುರುತಿಸುವ ಒಂದು ಸಾಧಾರಣ ಯುಕ್ತಿ ಹೀಗಿದೆ ಅಗ್ನಿಯ ಸಮೀಪಕ್ಕೆ ಹೋಗಿರುವವನಿಗೆ ಅಗ್ನಿಯ ಪ್ರಭಾವ ಏನಾದರೂ ಅವಶ್ಯವಾಗಿ ಬೀಳುತ್ತದೆ; ಹಾಗೆಯೇ ಮಹಾತ್ಮರ ಬಳಿಗೆ ಹೋಗುವುದರಿಂದ ಅವರ ಪ್ರಭಾವ ಅವಶ್ಯವಾಗಿ ಉಂಟಾಗುತ್ತದೆ. ಸರಕಾರೀ ಸಿಪಾಹಿಯನ್ನು ನೋಡುತ್ತಲೇ ಸರಕಾರದ ನೆನಪಾಗುವಂತೆ ಭಗವಂತನ ಭಕ್ತರ ದರ್ಶನದಿಂದ ಭಗವಂತನ ಸ್ಮೃತಿ ಉಂಟಾಗುತ್ತದೆ. ಯಾರದಾದರೂ ಸಂಗ ಮಾಡುವುದರಿಂದ ನಮ್ಮಲ್ಲಿ ದೈವೀಸಂಪತ್ತಿನ ಲಕ್ಷಣಗಳು ಕಂಡುಬಂದರೆ, ಅವರ ಸಂಗದಿಂದ, ಅವರೊಡನೆ ಗೈದ ವಾರ್ತಾಲಾಪದಿಂದ, ದರ್ಶನ-ಸ್ಪರ್ಶದಿಂದ ಆತ್ಮನ ಉನ್ನತಿಯಾದರೆ, ನಮ್ಮಲ್ಲಿ ಭಕ್ತರ ಲಕ್ಷಣಗಳು ಪ್ರಕಟವಾಗತೊಡಗಿದರೆ, ಗುಣಾತೀತರ ಲಕ್ಷಣಗಳು ಬರತೊಡಗಿದರೆ, ಅವರು ಮಹಾಪುರುಷರೆಂದು ತಿಳಿಯಬೇಕು. ನಾವು ಮಹಾಪುರುಷರ ದರ್ಶನಮಾಡಲು ಹೋದಾಗ ನಾವು ಒಂದು ಜ್ಞಾನಪುಂಜದ ಸಮ್ಮುಖ ಹೋಗುತ್ತಿದ್ದೇವೆ ಎಂದು ತಿಳಿಯಬೇಕು. ಸೂರ್ಯನಿಗೆ ಇದಿರಾಗಿ ಹೋಗುವುದರಿಂದ ಅಂಧಕಾರ ದೂರವಾಗಿ, ಹೆಚ್ಚೆಚ್ಚು ಪ್ರಕಾಶ ಆಗುತ್ತಾ ಹೋಗುತ್ತದೆ. ಪ್ರಾತಃಕಾಲದಲ್ಲಿ ಸೂರ್ಯೋದಯವಾಗಿ, ಸೂರ್ಯನು ಹತ್ತಿರ-ಹತ್ತಿರವಾದಂತೆಲ್ಲ ಸೂರ್ಯನ ಪ್ರಕಾಶವು ಹೆಚ್ಚು-ಹೆಚ್ಚಾಗುವುದನ್ನು ನಾವು ನೋಡುತ್ತೇವೆ. ಹಾಗೆಯೇ ನಾವು ಮಹಾತ್ಮರಿಗೆ ಎಷ್ಟು ಹತ್ತಿರವಾಗುತ್ತೇವೋ ಅಷ್ಟು ಹೆಚ್ಚಿನ ಲಾಭ ನಮಗೆ ಆಗುತ್ತದೆ. ಅವರು ಒಂದು ಜ್ಞಾನದ ಪುಂಜವಾಗಿದ್ದಾರೆ. ಆ ಜ್ಞಾನಪುಂಜದಿಂದ ನಮ್ಮ ಅಜ್ಞಾನಾಂಧಕಾರ ನಾಶವಾಗಿ, ನಮ್ಮ ಹೃದಯದಲ್ಲಿಯೂ ಜ್ಞಾನಸೂರ್ಯನ ಪ್ರಾಕಟ್ಯವಾಗುತ್ತದೆ. ಮಹಾತ್ಮರ ಮಹಿಮೆ ಅದ್ಭುತವಾಗಿರುತ್ತದೆ. ಅವರ ದರ್ಶನ, ಸ್ಪರ್ಶ, ಭಾಷಣ, ವಾರ್ತಾಲಾಪದಿಂದ ಪಾಪಗಳು ನಾಶವಾಗಿ, ದುರ್ಗುಣ-ದುರಾಚಾರಗಳು ಕ್ಷೀಣವಾಗಿ, ಸದ್ಗುಣ-ಸದಾಚಾರಗಳು ಬಂದು ಬಿಡುತ್ತವೆ. ಅಜ್ಞಾನದ ಅಭಾವವಾಗಿ ಹೃದಯದಲ್ಲಿ ಜ್ಞಾನ ಉಂಟಾಗುತ್ತದೆ. ಅದರಿಂದ ನಮಗೆ ಸಹಜವಾಗಿಯೇ ಭಗವತ್ಪ್ರಾಪ್ತಿಯಾಗುತ್ತದೆ. ಭಗವಂತನು ಕಳಿಸಿರುವ ಅಧಿಕಾರಿ ಪುರುಷರ, ಅಥವಾ ಪರಮಾತ್ಮನನ್ನು ಪಡೆದುಕೊಂಡ ಮಹಾಪುರುಷರ, ಇಲ್ಲವೇ ಬ್ರಹ್ಮನಲ್ಲಿ ಲೀನರಾಗಿ ಸಾಯುಜ್ಯಮುಕ್ತಿಯನ್ನು ಪಡೆದುಕೊಂಡ ಮಹಾಪುರುಷರ ಪ್ರಭಾವ ಇದಾಗಿದೆ. ಇಂತಹ ಮಹಾತ್ಮರು ಪರಮಾತ್ಮಸ್ವರೂಪರೇ ಆಗಿಹೋಗುತ್ತಾರೆ. ಅದರಿಂದ ಪರಮಾತ್ಮನ ಗುಣ-ಪ್ರಭಾವಗಳೇ ಅವರ ಗುಣ-ಪ್ರಭಾವವಾಗಿವೆ ಎಂದು ತಿಳಿಯುವುದೇ ಮಹಾತ್ಮರನ್ನು ತತ್ತ್ವದಿದಂದ ತಿಳಿಯುವುದಾಗಿದೆ. ವಾಸ್ತವವಾಗಿ ಮಹಾತ್ಮರು ಪರಮಾತ್ಮನಿಂದ ಭಿನ್ನರಲ್ಲ. ಆದರೆ ನಾವು ಹಾಗೆ ಒಪ್ಪುವುದಿಲ್ಲ; ಅವರನ್ನು ಪರಮಾತ್ಮನಿಂದ ಭಿನ್ನರೆಂದು ತಿಳಿಯುತ್ತೇವೆ. ಇದರಿಂದ ನಾವು ಪರಮಾತ್ಮನ ಪ್ರಾಪ್ತಿಯಿಂದ ವಂಚಿತರಾಗಿರುತ್ತೇವೆ. ಈ ಅರಿವು ಕೂಡ ಅಂತಃಕರಣ ಶುದ್ಧವಾದ ಮೇಲೆಯೇ ಉಂಟಾಗುತ್ತದೆ. ಭಕ್ತಿಮಾರ್ಗದಲ್ಲಿ ಭಗವಂತನಲ್ಲಿ ವಿಲೀನವಾಗದಿದ್ದರೂ ಭಕ್ತರ ಸ್ಥಿತಿ ವಿಲಕ್ಷಣವಾಗಿರುತ್ತದೆ. ಜೀವನ್ಮುಕ್ತ ಜ್ಞಾನಿಯ ದರ್ಶನ, ಭಾಷಣ, ಸ್ಪರ್ಶದಿಂದ ಮನುಷ್ಯನು ಪವಿತ್ರನಾಗುವಂತೆಯೇ ಭಗವತ್ಪ್ರಾಪ್ತ ಭಗವದ್ಭಕ್ತರ ದರ್ಶನ, ಭಾಷಣ, ಸ್ಪರ್ಶದಿಂದಲೂ ಪವಿತ್ರನಾಗುತ್ತಾನೆ. ಮಹಾಪುರುಷರ ರಹಸ್ಯ ನಿಜವಾಗಿ ಮಹಾಪುರುಷನಾದಾಗಲೇ ಅರಿವಿಗೆ ಬರುತ್ತದೆ. ಅವರ ಉದ್ದೇಶ ಸರ್ವಥಾ ಅಲೌಕಿಕ, ಅದ್ಭುತವಾಗಿರುತ್ತದೆ. ಅವರಿಗೆ ತನ್ನದಾದ ಯಾವುದೇ ಕೆಲಸ ಉಳಿಯುವುದೇ ಇಲ್ಲ. ಜಗತ್ತಿನಲ್ಲಿ ಅವರ ಜೀವನ, ಶರೀರದ ಸ್ಥಿತಿ, ಅವರ ಚೇಷ್ಟೆ ಇವೆಲ್ಲವೂ ಪ್ರಪಂಚದ ಹಿತಕ್ಕಾಗಿಯೇ ಇರುತ್ತದೆ. ಭಗವಂತನ ಅವತಾರ ಜಗತ್ತಿನ ಉದ್ಧಾರಕ್ಕಾಗಿಯೇ ಇರುವಂತೆ ಮಹಾಪುರುಷರ ಜೀವನವೂ ಪ್ರಪಂಚದ ಉದ್ದಾರಕ್ಕಾಗಿಯೇ ಇರುತ್ತದೆ.<span></span></p>


<p class="Page-Break"> </p>
<p class="Chapter-Heading" id="toc_marker-4">2. ವೈರಾಗ್ಯ</p>
<p class="Sub-Heading" id="toc_marker-4-1">ವೈರಾಗ್ಯದ ಮಹತ್ವ</p>
<p class="Text">ಶ್ರೇಯೋಭಿಲಾಷಿಗಳಾದವರಿಗೆ ವೈರಾಗ್ಯ-ಸಾಧನೆಯು ಪರಮಾವಶ್ಯಕವಾಗಿದೆ. ವೈರಾಗ್ಯ ಉಂಟಾಗದೆ ಆತ್ಮೋದ್ಧಾರ ಎಂದಿಗೂ ಆಗಲಾರದು. ನಿಜವಾದ ವೈರಾಗ್ಯದಿಂದ ಸಾಂಸಾರಿಕ ಭೋಗಪದಾರ್ಥಗಳಲ್ಲಿ ಉಪರಾಮತೆ ಉಂಟಾಗುತ್ತದೆ. ಉಪರಾಮತೆಯಿಂದ ಪರಮೇಶ್ವರನ ಸ್ವರೂಪದ ಯಥಾರ್ಥ ಧ್ಯಾನ ಸಿದ್ಧಿಸುತ್ತದೆ. ಧ್ಯಾನದಿಂದ ಪರಮಾತ್ಮನ ಸ್ವರೂಪದ ವಾಸ್ತವಿಕ ಜ್ಞಾನ ಉಂಟಾಗಿ ಜ್ಞಾನದಿಂದ ಉದ್ಧಾರವಾಗುತ್ತದೆ. ಜ್ಞಾನ ಸಂಪಾದನೆ ಪೂರ್ವಕ ಮುಕ್ತಿಯನ್ನು ಪಡೆಯುವುದರಲ್ಲಿ ವೈರಾಗ್ಯ, ಉಪರಾಮತೆಯ ಯಾವುದೇ ಆವಶ್ಯಕತೆ ಇಲ್ಲವೆಂದು ತಿಳಿಯುವವರ ಮುಕ್ತಿ ವಾಸ್ತವವಾಗಿ ಮುಕ್ತಿಯಾಗಿರದೆ ಕೇವಲ ಭ್ರಮೆಯೇ ಆಗಿದೆ. ವೈರಾಗ್ಯ-ಉಪರಾಮತೆ ರಹಿತವಾದ ಜ್ಞಾನ ನಿಜವಾದ ಜ್ಞಾನವಲ್ಲ, ಅದು ಕೇವಲ ವಾಚಿಕ, ಶಾಸ್ತ್ರೀಯ ಜ್ಞಾನವಾಗಿದೆ. ಅದರ ಫಲವು ಮುಕ್ತಿಯಾಗಿರದೆ ಇನ್ನೂ ಕಠಿಣವಾದ ಬಂಧನವೇ ಆಗಿದೆ. ಅದಕ್ಕಾಗಿ ಶ್ರುತಿ ಹೇಳುತ್ತದೆ —</p>
<p class="Shlok">ಅಂಧಂತಮಃ ಪ್ರವಿಶ್ಯಂತಿ ಯೇಽವಿದ್ಯಾಮುಪಾಸತೇ ।</p>
<p class="Shlok">ತತೋ ಭೂಯ ಇವ ತೇ ತಮೋ ಯ ಉ ವಿದ್ಯಾಯಾಗ್ಂರತಾಃ ॥</p>
<p class="TXT-Right">(ಈಶ 9)</p>
<p class="Text">‘ಅವಿದ್ಯೆಯ ಉಪಾಸನೆ ಮಾಡುವವರು ಅಂಧಕಾರದಲ್ಲಿ ಪ್ರವೇಶಿಸುತ್ತಾರೆ. ವಿದ್ಯೆಯಲ್ಲಿ ರತರಾದವರು (ಅರ್ಥಾತ್-ಜ್ಞಾನದ ಮಿಥ್ಯಾಭಿಮಾನದಲ್ಲಿ ತೊಡಗಿದವರು) ಅದಕ್ಕಿಂತಲೂ ಹೆಚ್ಚಿನ ಅಂಧಕಾರದಲ್ಲಿ ಪ್ರವೇಶಿಸುತ್ತಾರೆ.’ ಇಂತಹ ವಾಚಿಕ ಜ್ಞಾನಿಯು ನಿರ್ಭಯವಾಗಿ ವಿಷಯ-ಭೋಗಗಳಲ್ಲಿ ಪ್ರವೃತ್ತನಾಗುತ್ತಾನೆ. ಅವನು ಪಾಪವನ್ನೂ ಪಾಪವೆಂದು ತಿಳಿಯುವುದಿಲ್ಲ. ಇದರಿಂದ ಅವನು ವಿಷಯರೂಪೀ ಕೆಸರಿನಲ್ಲಿ ಸಿಕ್ಕಿಹಾಕಿಕೊಂಡು ಪತಿತನಾಗುತ್ತಾನೆ. ವಾಸ್ತವವಾಗಿ ಜ್ಞಾನದ ಹೆಸರಿನಲ್ಲಿ ಮಹಾನ್ ಅಜ್ಞಾನವನ್ನು ಗ್ರಹಿಸಿರುವನು. ಆದ್ದರಿಂದ ಯಥಾರ್ಥ ಶ್ರೇಯಸ್ಸಿನ ಇಚ್ಛೆಯುಳ್ಳ ಸಾಧಕನು ನಿಜವಾದ, ದೃಢವಾದ ವೈರಾಗ್ಯವನ್ನು ಸಂಪಾದಿಸಬೇಕು. ಯಾವುದೇ ನಟನೆಯ ಹೆಸರು ವೈರಾಗ್ಯವಲ್ಲ. ಯಾವುದೋ ಕಾರಣದಿಂದ ಅಥವಾ ಮೂರ್ಖತೆಯಿಂದಾಗಿ ಹೆಂಡತಿ, ಮಕ್ಕಳು, ಬಂಧುಗಳು, ಮನೆ-ಮಠ-ಹಣ ಇವುಗಳ ತ್ಯಾಗಮಾಡುವುದು, ಕಾವಿಬಟ್ಟೆ ಧರಿಸುವುದು, ತಲೆ ಬೋಳಿಸಿಕೊಳ್ಳುವುದು, ಗಡ್ಡ-ಜಟೆ ಬೆಳೆಸುವುದು, ಹೀಗೆಯೇ ಹೊರಗಿನ ಬೇರೆ ಚಿಹ್ನೆಗಳನ್ನು ಧರಿಸುವುದು ವೈರಾಗ್ಯವೆಂದು ಹೇಳಲಾಗುವುದಿಲ್ಲ. ಮನಸ್ಸು ವಿಷಯಾದಿಗಳಲ್ಲಿ ರಮಿಸುತ್ತಿದ್ದು, ತೋರಿಕೆಗೆ ನಟನೆ ಮಾಡುವುದು ಮಿಥ್ಯಾಚಾರ, ಡಂಭಾಚಾರವಾಗಿದೆ. ಭಗವಂತ ಹೇಳುತ್ತಾನೆ — </p>
<p class="Shlok">ಕರ್ಮೇಂದ್ರಿಯಾಣಿ ಸಂಯಮ್ಯ ಯ ಆಸ್ತೇ ಮನಸಾ ಸ್ಮರನ್ ।</p>
<p class="Shlok">ಇಂದ್ರಿಯಾರ್ಥಾನ್ ವಿಮೂಢಾತ್ಮಾ ಮಿಥ್ಯಾಚಾರಃ ಸ ಉಚ್ಯತೇ ॥</p>
<p class="TXT-Right">(ಗೀತೆ 3/6)</p>
<p class="Text">‘ಮೂಢಬುದ್ಧಿಯುಳ್ಳ ಪುರುಷನು ಕರ್ಮೇಂದ್ರಿಯಗಳನ್ನು ಹಟದಿಂದ ತಡೆದು ಇಂದ್ರಿಯಗಳ ಭೋಗಗಳನ್ನು ಮನದಿಂದ ಚಿಂತಿಸುತ್ತಿರುವವನು ಮಿಥ್ಯಾಚಾರಿ ಅರ್ಥಾತ್ ಡಾಂಭಿಕನೆಂದು ಹೇಳಲಾಗುತ್ತದೆ.’</p>
<p class="Text">ಸಾಂಪ್ರತ ಡಾಂಭಿಕತೆಯ ವಿಸ್ತಾರ ತುಂಬಾ ಆಗುತ್ತಿದೆ. ಕೆಲವರು ಜನರನ್ನು ಮೋಸ ಮಾಡಲು, ತೋರಿಕೆಯ ಮೌನ ಧರಿಸುತ್ತಾರೆ, ಕೆಲವರು ಆಸನಹಾಕಿ ಕುಳಿತಿರುತ್ತಾರೆ, ಕೆಲವರು ವಿಭೂತಿ ಬಳಿದುಕೊಳ್ಳುತ್ತಾರೆ, ಕೆಲವರು ಕೂದಲು ಬೆಳೆಸುತ್ತಾರೆ, ಕೆಲವರು ಅಗ್ಗಿಷ್ಟಿಕೆ ಕಾಯಿಸುತ್ತಾರೆ. <span class="char-style-override-6">‘‘ಉದರನಿಮಿತ್ತಂ ಬಹುಕೃತವೇಷಃ ।’’</span></p>
<p class="Text">ಇದರಲ್ಲಿ ಯಾವುದೂ ವೈರಾಗ್ಯವಲ್ಲ. ನಾನು ಹೀಗೆ ಹೇಳುವ ಅಭಿಪ್ರಾಯ ಹೆಂಡತಿ, ಮಕ್ಕಳು, ಶಿಖಾ-ಸೂತ್ರಾದಿ ಹಾಗೂ ಕರ್ಮಗಳನ್ನು ಸ್ವರೂಪದಿಂದ ತ್ಯಾಗಮಾಡುವುದನ್ನು ಕೆಟ್ಟದೆಂದು ತಿಳಿಯುತ್ತೇನೆ ಎಂಬುದಲ್ಲ. ಮೌನಧರಿಸುವುದು, ಆಸನ ಹಾಕುವುದು, ವಿಭೂತಿ ಹಚ್ಚುವುದು, ಕೂದಲು ಬೆಳೆಸುವುದು, ತಲೆ ಬೋಳಿಸುವುದು ಇತ್ಯಾದಿ ಕಾರ್ಯಗಳು ಅಶಾಸ್ತ್ರೀಯ, ನಿಂದನೀಯವೆಂದು ತಿಳಿಯಬಾರದು. ಮನೆ-ಮಠ, ತ್ಯಾಗಗೈದು ಈ ಚಿಹ್ನೆಗಳನ್ನು ಧರಿಸುವವರೆಲ್ಲರೂ ಪಾಷಂಡಿಗಳು ಎಂಬುದೂ ನನ್ನ ಮಾತಲ್ಲ. ಮೇಲೆ ಹೇಳಿದುದು ಯಾರ ನಿಂದೆ ಅಥವಾ ತಿರಸ್ಕಾರಕ್ಕಾಗಿ ಎಂದು ಯಾರೂ ತಿಳಿಯಬಾರದು. ಇಲ್ಲಿ ನನ್ನ ಅಭಿಪ್ರಾಯ ವೈರಾಗ್ಯದ ಹೆಸರಿನಲ್ಲಿ ಪೂಜೆ ಮಾಡಿಸಿಕೊಳ್ಳುವುದು, ಜನರಮೇಲೆ ಪ್ರಭಾವಬೀರಿ ಅವರನ್ನು ಅನೇಕವಿಧದಿಂದ ಮೋಸ ಮಾಡುವುದು, ನಾನಾ ಪ್ರಕಾರದ ವೇಷತೊಡುವುದು, ಇಂತಹವರ ಕುರಿತು <br/>ಹೇಳಲಾಗಿದೆ. ಸಂಯಮಕ್ಕಾಗಿ, ಅಂತಃಕರಣದ ಶುದ್ಧಿಗಾಗಿ, ಸಾಧನೆಯನ್ನು ಹೆಚ್ಚಿಸುವುದಕ್ಕೆ ಹೀಗೆ ಮಾಡುವ ಸಾಧಕರ ಯಾವುದೇ ನಿಂದೆಯಲ್ಲ. ಹೊರಗಿನಿಂದ ಸಂಯಮವನ್ನು ನಟನೆ ಮಾಡುತ್ತಾ ಮನಸ್ಸಿನಲ್ಲೇ ವಿಷಯಗಳನ್ನು ಚಿಂತಿಸುತ್ತಿರುವವರನ್ನು ಭಗವಂತನೂ ಕೂಡ ಮಿಥ್ಯಾಚಾರಿ ಎಂದು ಹೇಳಿರುವನು. ಚಿತ್ತವೃತ್ತಿಗಳನ್ನು ಭಗವ ಚ್ಚಿಂತನದಲ್ಲಿ ತೊಡಗಿಸಿ ನಿಜವಾದ ವೈರಾಗ್ಯವೃತ್ತಿಯಿಂದ ಅಂತರ್ಬಾಹ್ಯ ತ್ಯಾಗಮಾಡುವ ವರನ್ನಾದರೋ ಎಲ್ಲ ಶಾಸ್ತ್ರಗಳು ಪ್ರಶಂಸಿಸಿವೆ.</p>
<p class="Text">ವೈರಾಗ್ಯವು ಬಹು ರಹಸ್ಯದ ವಿಷಯವಾಗಿದೆ. ಇದರ ನಿಜವಾದ ತತ್ತ್ವ ವಿರಕ್ತ ಮಹಾನುಭಾವರೇ ಬಲ್ಲರು. ಜೀವನ್ಮುಕ್ತ ಮಹಾತ್ಮರು ಪರಮಾತ್ಮರಸದಲ್ಲಿ ಮುಳುಗಿ ವಿಷಯರಸದಿಂದ ತಾವು ಸರ್ವಥಾ ಮುಕ್ತರಾಗಿರುವ ಪುರುಷರಲ್ಲೇ ವೈರಾಗ್ಯದ ಪರಾಕಾಷ್ಠೆ ಕಂಡು ಬರುತ್ತದೆ. ಭಗವಂತ ಹೇಳುತ್ತಾನೆ —</p>
<p class="Shlok">ವಿಷಯಾ ವಿನಿವರ್ತಂತೇ ನಿರಾಹಾರಸ್ಯ ದೇಹಿನಃ ।</p>
<p class="Shlok">ರಸವರ್ಜಂ ರಸೋಽಪ್ಯಸ್ಯ ಪರಂ ದೃಷ್ಟ್ವಾನಿವರ್ತತೇ ॥</p>
<p class="TXT-Right">(ಗೀತೆ 2/59)</p>
<p class="Text">‘ಇಂದ್ರಿಯಗಳ ಮೂಲಕ ವಿಷಯಗಳನ್ನು ಗ್ರಹಿಸದಿರುವ ಪುರುಷರ ಕೇವಲ ವಿಷಯಗಳು ನಿವೃತ್ತವಾಗುತ್ತವೆ, ರಸ(ರಾಗ)ವು ನಿವೃತ್ತವಾಗುವುದಿಲ್ಲ. ಆದರೆ ಜೀವನ್ಮುಕ್ತ ಪುರುಷರ ರಾಗವೂ ಕೂಡ ಪರಮಾತ್ಮನ ಸಾಕ್ಷಾತ್ಕಾರದಿಂದ ನಿವೃತ್ತವಾಗುತ್ತದೆ.’</p>
<p class="Text">ಈಗ ನಾವು ವೈರಾಗ್ಯದ ಸ್ವರೂಪ, ಅದರ ಪ್ರಾಪ್ತಿಯ ಉಪಾಯ, ವೈರಾಗ್ಯಪ್ರಾಪ್ತ ಪುರುಷರ ಲಕ್ಷಣ ಹಾಗೂ ಫಲದ ವಿಷಯದಲ್ಲಿ ಸ್ವಲ್ಪ ವಿಚಾರಮಾಡುವುದಿದೆ. ಸಾಧನಕಾಲದಲ್ಲಿ ವೈರಾಗ್ಯದ ಎರಡು ಹಂತಗಳಿವೆ. ಇದನ್ನು ಗೀತೆಯಲ್ಲಿ ವೈರಾಗ್ಯ ಮತ್ತು ದೃಢವೈರಾಗ್ಯ, ಯೋಗದರ್ಶನದಲ್ಲಿ ವೈರಾಗ್ಯ ಹಾಗೂ ಪರವೈರಾಗ್ಯ, ವೇದಾಂತದಲ್ಲಿ ವೈರಾಗ್ಯ ಮತ್ತು ಉಪರತಿ ಈ ಹೆಸರುಗಳಿಂದ ಹೇಳಲಾಗಿದೆ. ಮೇಲಿನ ಮೂರರಲ್ಲೂ ಪರಸ್ಪರ ಶಬ್ದ ಹಾಗೂ ಧ್ಯೇಯದಲ್ಲಿ ಅಲ್ಪ-ಸ್ವಲ್ಪ ಭೇದವಿದ್ದರೂ ಅನೇಕ ಅಂಶಗಳಲ್ಲಿ ಪರಸ್ಪರ ಹೊಂದಿಕೊಳ್ಳುವ ಶಬ್ದಗಳಾಗಿವೆ. ಇಲ್ಲಿ ಲಕ್ಷ್ಯಕ್ಕಾಗಿ ಮೂರನ್ನೂ ಉಲ್ಲೇಖಿಸಲಾಗಿದೆ.</p>
<p class="Sub-Heading" id="toc_marker-4-2">ವೈರಾಗ್ಯದ ಸ್ವರೂಪ</p>
<p class="Text">ಯೋಗದರ್ಶನದಲ್ಲಿ ಯತಮಾನ, ವ್ಯತಿರೇಕ, ಏಕೇಂದ್ರಿಯ, ವಶೀಕಾರ ಎಂಬ ಭೇದದಿಂದ ವೈರಾಗ್ಯದ ನಾಲ್ಕು ಸಂಜ್ಞೆಗಳನ್ನು ಟೀಕಾಕಾರರು ಹೇಳಿರುವರು. ಅದರ ವಿಸ್ತಾರವಾದ ವ್ಯಾಖ್ಯೆಯನ್ನೂ ಮಾಡಿರುವರು. ಈ ವ್ಯಾಖ್ಯೆಯು ಸರ್ವಥಾ ಯುಕ್ತಿಯುಕ್ತ ಹಾಗೂ ಮಾನ್ಯವಾಗಿದೆ. ಆದಾಗ್ಯೂ ಸಾಮಾನ್ಯ ಜನರು ಈ ವಿಷಯವನ್ನು ಸುಲಭವಾಗಿ ತಿಳಿದುಕೊಳ್ಳಲು, ನನ್ನ ಬುದ್ಧಿಗನುಗುಣವಾಗಿ ವೈರಾಗ್ಯದ ಕೆಲವು ರೂಪಗಳನ್ನು ಇಲ್ಲಿ ಸಂಕ್ಷೇಪವಾಗಿ ತಿಳಿಸುವ ಪ್ರಯತ್ನಮಾಡಲಾಗಿದೆ.</p>
<p class="Text"><span class="char-style-override-6">ಭಯದಿಂದ ಉಂಟಾಗುವ ವೈರಾಗ್ಯ :— </span>ಸಾಂಸಾರಿಕ ಭೋಗಗಳನ್ನು ಭೋಗಿಸುವ ಪರಿಣಾಮವಾಗಿ ನರಕ ಪ್ರಾಪ್ತಿಯಾದೀತು; ಏಕೆಂದರೆ ಭೋಗದಲ್ಲಿ ಸಂಗ್ರಹ ಆವಶ್ಯಕತೆ ಇದೆ. ಸಂಗ್ರಹಕ್ಕಾಗಿ ಕ್ರಿಯೆಯ ಆವಶ್ಯಕತೆ ಇದೆ. ಕ್ರಿಯೆಗಳಲ್ಲಿ ಪಾಪ ಹಾಗೂ ಪಾಪದ ಪರಿಣಾಮ ದುಃಖವೆಂದು ತಿಳಿದು, ಅದರ ಭಯದಿಂದ ವಿಷಯಗಳಿಂದ ದೂರ ಉಳಿಯುವುದು ‘ಭಯದಿಂದ ಉಂಟಾಗುವ ವೈರಾಗ್ಯವಾಗಿದೆ.’</p>
<p class="Text"><span class="char-style-override-6">ವಿಚಾರದಿಂದ ಉಂಟಾಗುವ </span><span class="char-style-override-6">ವೈರಾಗ್ಯ:— </span>ಪದಾರ್ಥಗಳನ್ನು ಭೋಗವೆಂದು ತಿಳಿದು ಅವುಗಳ ಸಂಗದಿಂದ ಆನಂದದ ಭಾವನೆ ಮಾಡಲಾಗುತ್ತದೆ. ಅವುಗಳ ಪ್ರಾಪ್ತಿಯಲ್ಲಿ ಸುಖದ ಪ್ರತೀತಿ ಆಗುತ್ತದೆ. ಆದರೆ ಅವು ವಾಸ್ತವವಾಗಿ ಭೋಗವಲ್ಲ, ಸುಖದ ಸಾಧನವೂ ಅಲ್ಲ, ಅದರಲ್ಲಿ ಸುಖವೂ ಇಲ್ಲ. ದುಃಖಪೂರ್ಣ ಪದಾರ್ಥಗಳಲ್ಲಿ ಅವಿಚಾರದಿಂದ ಸುಖದ ಕಲ್ಪನೆ ಮಾಡಿಕೊಂಡಿದ್ದೇವೆ. ಇದರಿಂದ ಅವು ಸುಖರೂಪೀ ಎಂದು ಭಾಸವಾಗುತ್ತವೆ; ನಿಜವಾಗಿಯಾದರೋ ಅವು ದುಃಖ, ದುಃಖದ ಕಾರಣವೇ ಆಗಿವೆ. ಭಗವಂತ ಹೇಳುತ್ತಾನೆ —</p>
<p class="Shlok">ಯೇ ಹಿ ಸಂಸ್ಪರ್ಶಜಾ ಭೋಗಾ ದುಃಖಯೋನಯ ಏವ ತೇ ।</p>
<p class="Shlok">ಆದ್ಯಂತವಂತಃ ಕೌಂತೇಯ ನ ತೇಷು ರಮತೇ ಬುಧಃ ॥</p>
<p class="TXT-Right">(ಗೀತೆ 5/22)</p>
<p class="Text">‘ಈ ಇಂದ್ರಿಯ ಹಾಗೂ ವಿಷಯಗಳ ಸಂಯೋಗದಿಂದ ಉಂಟಾಗುವುದೆಲ್ಲವೂ ಭೋಗಗಳೇ ಆಗಿವೆ. ಅವು ವಿಷಯಗಳಿಗೆ ಸುಖರೂಪವಾಗಿ ಕಂಡುಬಂದರೂ ನಿಸ್ಸಂದೇಹವಾಗಿ ದುಃಖದ ಹೇತುವೇ ಆಗಿವೆ. ಆದಿ-ಅಂತ್ಯವುಳ್ಳವುಗಳು, ಅರ್ಥಾತ್ ಅನಿತ್ಯವಾಗಿವೆ. ಅದಕ್ಕಾಗಿ ಹೇ ಅರ್ಜುನಾ! ಬುದ್ಧಿವಂತರು, ವಿವೇಕಿಗಳು ಅವುಗಳಲ್ಲಿ ರಮಿಸುವುದಿಲ್ಲ.’ ಅನಿತ್ಯವೆಂದು ತೋರದಿದ್ದಲ್ಲಿ ಅವುಗಳನ್ನು ಕ್ಷಣಭಂಗುರವೆಂದು ತಿಳಿದು ಸಹಿಸಿಕೊಳ್ಳಬೇಕು. ಭಗವಂತ ಹೇಳುತ್ತಾನೆ — </p>
<p class="Shlok">ಮಾತ್ರಾಸ್ಪರ್ಶಾಸ್ತು ಕೌಂತೇಯ ಶೀತೋಷ್ಣ ಸುಖದುಃಖದಾಃ । </p>
<p class="Shlok">ಆಗಮಾಪಾಯಿನೋಽನಿತ್ಯಾಸ್ತಾಂಸ್ತಿತಿಕ್ಷಸ್ವ ಭಾರತ ॥</p>
<p class="TXT-Right">(ಗೀತೆ 2/14)</p>
<p class="Text">‘ಎಲೈ ಕುಂತೀಪುತ್ರಾ! ಚಳಿ-ಸೆಕೆ, ಸುಖ-ದುಃಖಗಳನ್ನು ಕೊಡುವಂತಹ ಇಂದ್ರಿಯ ಹಾಗೂ ವಿಷಯಗಳ ಸಂಯೋಗವಾದರೋ ಕ್ಷಣಭಂಗುರ, ಅನಿತ್ಯವಾಗಿದೆ. ಅದಕ್ಕಾಗಿ ಹೇ ಅರ್ಜುನಾ! ಅವುಗಳನ್ನು ನೀನು ಸಹಿಸಿಕೋ’ ಮುಂದಿನ ಶ್ಲೋಕದಲ್ಲಿ ಈ ಸಹನ ಶೀಲತೆಯ ಫಲವನ್ನೂ ಹೇಳಿದೆ.</p>
<p class="Shlok">ಯಂ ಹಿ ನ ವ್ಯಥಯಂತ್ಯೇತೇ ಪುರುಷಂ ಪುರುಷರ್ಷಭ ।</p>
<p class="Shlok">ಸಮದುಃಖಸುಖಂ ಧೀರಂ ಸೋಽಮೃತತ್ವಾಯ ಕಲ್ಪತೇ ॥</p>
<p class="TXT-Right">(ಗೀತೆ 2/15)</p>
<p class="Text">‘ಸುಖ-ದುಃಖಗಳನ್ನು ಸಮಾನವೆಂದು ತಿಳಿಯುವ ಧೀರ ಪುರುಷನಿಗೆ ಈ ಇಂದ್ರಿಯಗಳ ವಿಷಯಗಳು ವ್ಯಾಕುಲಪಡಿಸಲಾರವು. ಅವರು ಮೋಕ್ಷಕ್ಕೆ ಯೋಗ್ಯರಾಗಿರುತ್ತಾರೆ.’ ಮುಂದೆ ಭಗವಂತನು — ವಿಚಾರದಿಂದ ಅಸತ್ತೆಂದು ನಿಶ್ಚಯವಾಗುವ ಪದಾರ್ಥವು ವಾಸ್ತವವಾಗಿ ಇಲ್ಲವೇ ಇಲ್ಲ ಎಂದು ಸ್ಪಷ್ಟವಾಗಿ ಹೇಳಿರುವನು. ಇದೇ ತತ್ತ್ವದರ್ಶಿಗಳು ನಿರ್ಣಯಿಸಿದ ಸಿದ್ದಾಂತವಾಗಿದೆ.</p>
<p class="Shlok">ನಾಸತೋ ವಿದ್ಯತೇ ಭಾವೋ ನಾಭಾವೋ ವಿದ್ಯತೇ ಸತಃ । </p>
<p class="Shlok">ಉಭಯೋರಪಿ ದೃಷ್ಟೋಽಂತಸ್ತ್ವನಯೋಸ್ತತ್ವದರ್ಶಿಭಿಃ ॥</p>
<p class="TXT-Right">(ಗೀತೆ 2/16)</p>
<p class="Text">‘ಹೇ ಅರ್ಜುನಾ! ಅಸತ್ ವಸ್ತುವಿಗಾದರೋ ಅಸ್ತಿತ್ವವೇ ಇಲ್ಲ ಹಾಗೂ ಸತ್ವಸ್ತುವಿನ ಅಭಾವವಾಗುವುದಿಲ್ಲ. ಈ ಪ್ರಕಾರ ಇವೆರಡರ ತತ್ತ್ವವನ್ನು ತತ್ತ್ವಜ್ಞಾನೀ ಪುರುಷರಿಂದ ನೋಡಲಾಗಿದೆ.’</p>
<p class="Text">ಈ ಪ್ರಕಾರದ ವಿವೇಕದಿಂದ ಉತ್ಪನ್ನವಾಗುವ ವೈರಾಗ್ಯವು ‘ವಿಚಾರದಿಂದ ಉಂಟಾಗುವ ವೈರಾಗ್ಯವಾಗಿದೆ.’</p>
<p class="Text"><span class="char-style-override-6">ಸಾಧನೆಯಿಂದ ಉಂಟಾಗುವ ವೈರಾಗ್ಯ :—</span> ಮನುಷ್ಯನು ಸಾಧನೆ ಮಾಡುತ್ತಾ ಮಾಡುತ್ತಾ ಪ್ರೇಮದಲ್ಲಿ ವಿಹ್ವಲನಾಗಿ ಭಗವಂತನ ತತ್ತ್ವದ ಅನುಭವ ಮಾಡತೊಡಗಿದಾಗ, ಅವನ ಮನಸ್ಸಿನಲ್ಲಿ ಭೋಗಗಳ ಕುರಿತು ತಾನಾಗಿ ವೈರಾಗ್ಯ ಉಂಟಾಗುತ್ತದೆ. <br/>ಆಗ ಅವನಿಗೆ ಪ್ರಪಂಚದ ಸಮಸ್ತ ಭೋಗ-ಪದಾರ್ಥಗಳು ಪ್ರತ್ಯಕ್ಷವಾಗಿ ದುಃಖರೂಪಗಳೆಂದು ಕಂಡುಬರುತ್ತವೆ. ಎಲ್ಲ ವಿಷಯಗಳು ಭಗವತ್ಪ್ರಾಪ್ತಿಯಲ್ಲಿ ಬಾಧಕವೆಂದು ಸ್ಪಷ್ಟವಾಗಿ ಕಾಣುತ್ತವೆ.</p>
<p class="Text">ಅಜ್ಞಾನಿಯ ದೃಷ್ಟಿಯಲ್ಲಿ ಪತ್ನೀ, ಪುತ್ರರು ರಮಣೀಯವೂ, ಸುಖಪ್ರದವೂ ಎಂದು ಕಂಡುಬರುತ್ತವೆ; ಅವುಗಳೇ ಸಾಧಕನ ದೃಷ್ಟಿಯಲ್ಲಿ ಅಸತ್ ಮತ್ತು ದುಃಖಪ್ರದವೆಂದು ಕಂಡು ಬರುತ್ತವೆ. ಧನ-ಮನೆ, ರೂಪ-ಯೌವನ, ಗಾಡಿ-ಕಾರು, ಅಂತಸ್ತು-ಗೌರವ, ವೈಭವ-ಶೋಕಿ, ವಿಲಾಸ-ಶೃಂಗಾರ ಮೊದಲಾದ ಎಲ್ಲದರಲ್ಲಿ ಅವನಿಗೆ ವಿಷದಂತೆ ಬುದ್ಧಿಉಂಟಾಗುತ್ತದೆ. ಇವುಗಳ ಸಂಗ ಅವನಿಗೆ ಸಾಕ್ಷಾತ್ ಕಾರಾವಾಸದಿಂದಲೂ ಹೆಚ್ಚು ಬಂಧನಕಾರಕವೂ, ದುಃಖಪ್ರದವೂ, ಆಪತ್ತೂ ಎಂಬ ಬೋಧವಾಗತೊಡಗುತ್ತದೆ. ಮಾನ-ದೊಡ್ಡಸ್ತಿಕೆ, ಪೂಜೆ-ಪ್ರತಿಷ್ಠೆ, ಸತ್ಕಾರ-ಸನ್ಮಾನ ಮುಂತಾದವುಗಳಿಗೆ ಸಾಧಾರಣ ಮನುಷ್ಯನು ಹುಲಿ, ಸಿಂಹ, ಭೂತ, ಪ್ರೇತ, ಯಮರಾಜನಿಗೆ ಹೆದರುವಂತೆ ಅವನು ಭಯಪಡುತ್ತಾನೆ. ಎಲ್ಲಿ ತನಗೆ ಸತ್ಕಾರ, ಸಮ್ಮಾನ, ಪೂಜ್ಯತೆ ಸಿಗುವ ಸ್ವಲ್ಪವಾದರೂ ಸಂಭವವಿದ್ದರೆ, ಅಲ್ಲಿಗೆ ಹೋಗುವುದರಲ್ಲಿ ಅವನಿಗೆ ತುಂಬಾ ಭಯವಾಗುತ್ತದೆ. ಆದ್ದರಿಂದ ಇಂತಹ ಸ್ಥಳಗಳನ್ನು ಅವನು ದೂರದಿಂದಲೇ ತ್ಯಜಿಸಿಬಿಡುತ್ತಾನೆ. ಸಾಧಾರಣ ಮನುಷ್ಯರು ಪ್ರಶಂಸೆ-ಪ್ರತಿಷ್ಠೆ, ಮಾನ-ಸಮ್ಮಾನದ ಪ್ರಾಪ್ತಿಯಲ್ಲಿ ಹಿರಿ-ಹಿರಿ ಹಿಗ್ಗಿ ಹೋಗುತ್ತಾರೆ, ಆದರೆ ಸಾಧಕನಿಗೆ ನಾಚಿಕೆ, ಸಂಕೋಚ, ದುಃಖವಾಗುತ್ತದೆ; ಅವುಗಳಲ್ಲಿ ತನ್ನ ಅಧಃಪತನವೆಂದು ತಿಳಿಯುತ್ತಾನೆ. ನಾವುಗಳು ಅಪವಿತ್ರ, ಪದಾರ್ಥಗಳನ್ನು ನೋಡಲು ಹಿಂಜರಿದಂತೆ ಅವನು ಮಾನ-ದೊಡ್ಡಸ್ತಿಕೆಯನ್ನು ವಿಷದಂತೆ ನೋಡುತ್ತಾನೆ. ಯಾರನ್ನಾದರೂ ಸಂತೋಷಪಡಿಸಲು, ಅಥವಾ ಯಾರಾದರ ಒತ್ತಾಯಕ್ಕೆ ಮಣಿದು ಅವನು ಮಾನ-ದೊಡ್ಡಸ್ತಿಕೆಯನ್ನು ಸ್ವೀಕರಿಸುವುದಿಲ್ಲ. ಅವನಿಗೆ ಅವು ಪ್ರತ್ಯಕ್ಷ ನರಕ ಸದೃಶವಾಗಿ ಕಂಡುಬರುತ್ತವೆ. ಮಾನ-ದೊಡ್ಡಸ್ತಿಕೆ ಕೊಡುವವರ ಸಂಬಂಧದಲ್ಲಿ ಇವರು ಏನೂ ಅರಿಯದ ಸೋದರರು ನನ್ನ ಹಿತಕಾಮನೆಗೆ ವಿರುದ್ಧವಾಗಿ ಆಚರಿಸುತ್ತಿದ್ದಾರಲ್ಲ! ಎಂದೇ ತಿಳಿಯುತ್ತಾನೆ. ಆದ್ದರಿಂದ ಅವನು ಅವರ ಕ್ಷಣಿಕ ಪ್ರಸನ್ನತೆಗಾಗಿ ಅವರ ಆಗ್ರಹವನ್ನು ಒಪ್ಪುವುದಿಲ್ಲ. ಇದರಲ್ಲಿ ಇವರದಾದರೂ ಯಾವ ಲಾಭವೂ ಇಲ್ಲ, ಆದರೆ ನನ್ನ ಅಧಃಪತನವಿದೆ ಎಂದು ಅವನು ತಿಳಿಯುತ್ತಾನೆ. ಪಕ್ಷಾಂತರದಲ್ಲಿ ಸ್ವೀಕರಿಸದೇ ಇರುವುದರಿಂದ ದೋಷವಾಗಲೀ, ಹಿಂಸೆಯಾಗಲೀ ಇಲ್ಲ. ಇಂತಹ ಕಾರ್ಯಕ್ಕಾಗಿ ಈ ಜನರ ಒತ್ತಾಯಕ್ಕೆ ಬಾಧ್ಯನಾಗುವುದು ಧರ್ಮಸಮ್ಮತವೂ ಅಲ್ಲ. ಇಹ-ಪರ ಲೋಕಗಳಲ್ಲಿ ಶ್ರೇಯಸ್ಕರವಾದುದನ್ನೇ ಧರ್ಮವೆನ್ನುತ್ತಾರೆ. ಲೋಕ-ಪರಲೋಕವೆರಡರಲ್ಲಿಯೂ ಅಹಿತಕರವಾದುದು ಶ್ರೇಯಸ್ಕರವಲ್ಲ, ಅಶ್ರೆಯಸ್ಸೇ ಆಗಿದೆ. ಪುರಸ್ಕಾರವಲ್ಲ ಮಹಾನ್ ವಿಪತ್ತೇ ಆಗಿದೆ. ತಂದೆ-ತಾಯಂದಿರು ಮೋಹದಿಂದ ಬಾಲಕನ ಕ್ಷಣಿಕ ಸುಖಕ್ಕಾಗಿ ಅವನಿಗೆ ಕುಪಥ್ಯವನ್ನು ತಿನ್ನಿಸಿ, ಕೊನೆಗೆ ಅವನೊಂದಿಗೆ ತಾವೂ ದುಃಖಿತರಾಗುವಂತೆ ಈ ಮುಗ್ಧ ಸಹೋದರರು ಕೂಡ ತತ್ತ್ವವನ್ನು ಅರಿಯದ ಕಾರಣ ನನ್ನನ್ನು ಈ ಪಾಪಕೂಪದಲ್ಲಿ ತಳ್ಳಲು ಬಯಸುತ್ತಿದ್ದಾರಲ್ಲ! ಎಂದು ತಿಳಿಯುತ್ತಾನೆ. ತಿಳಿವಳಿಕೆಯುಳ್ಳ ಬಾಲಕನು ತಂದೆ-ತಾಯಂದಿರ ದುರಾಗ್ರಹವನ್ನು ಒಪ್ಪದಿದ್ದರೆ, ಅವನು ದೋಷಿಯಾಗುವುದಿಲ್ಲ. ಪರಿಣಾಮವನ್ನು ನೋಡಿ, ವಿಚಾರಮಾಡಿ ತಂದೆ-ತಾಯಂದಿರೂ ಸಿಟ್ಟಾಗುವುದಿಲ್ಲ. ಈ ಪ್ರಕಾರ ವಿಚಾರ ಮಾಡಿದಮೇಲೆ ಈ ಸೋದರರೂ ಕೋಪಗೊಳ್ಳಲಾರರು. ಹೀಗೆ ತಿಳಿದುಕೊಂಡು ಅವನು ಯಾರಿಂದಲೂ ಮಾನ-ದೊಡ್ಡಸ್ತಿಕೆಯನ್ನು ಸ್ವೀಕರಿಸುವುದಿಲ್ಲ. ಇದನ್ನು ಸ್ವೀಕರಿಸುವುದರಿಂದ ನಾನು ಅನಾಥನಂತೆ ಸತ್ತುಹೋದೆನು ಎಂದು ಅವನು ತಿಳಿಯುತ್ತಾನೆ. ಬೇರೆಯವರ ಅಲ್ಪವಾದ ಸಂತೋಷಕ್ಕಾಗಿ ನಾನು ನನ್ನ ಸರ್ವನಾಶ ಮಾಡಿಕೊಳ್ಳುವುದು ಉಚಿತವಲ್ಲ. ಸರಳ ಸ್ವಭಾವದ ಸೋದರರು ಅಜ್ಞಾನದಿಂದ ಸಾಧಕರಿಗೆ ಈ ಪ್ರಕಾರ ಮಾನ ದೊಡ್ಡಸ್ತಿಕೆ ಸ್ವೀಕರಿಸಲು ಬಾಧ್ಯರಾಗಿಸಿ ಅವರನ್ನು ಮಹಾನ್ ಅಂಧಕಾರದ, ದುಃಖದ ಹಳ್ಳಕ್ಕೆ ತಳ್ಳುತ್ತಾರೆ. ಪರಮಾತ್ಮನು ಅವರಿಗೆ ಸದ್ಬುದ್ಧಿ ಕೊಡಲಿ, ಅದರಿಂದ ಅವರು ಸಾಧಕರನ್ನು ಈ ರೀತಿ ವಿಪತ್ತಿನ ಸುಳಿಯಲ್ಲಿ ನೂಕದಿರಲಿ.</p>
<p class="Text">ಸಾಧನೆಯ ಮೂಲಕ ಈ ಪ್ರಕಾರದ ವಿವೇಕಯುಕ್ತ ಭಾವನೆಗಳಿಂದ ಭೋಗಗಳ ಕುರಿತು ಉಂಟಾಗುವ ವೈರಾಗ್ಯವೇ ‘ಸಾಧನೆಯ ಮೂಲಕ ಆಗುವ ವೈರಾಗ್ಯವಾಗಿದೆ.’ ಇಂತಹ ವಿರಾಗಿ ಪುರುಷನಿಗೆ ಪ್ರಪಂಚದ ಸ್ತ್ರೀ, ಪುತ್ರ, ಮಾನ, ದೊಡ್ಡಸ್ತಿಕೆ, ಧನ-ಸಂಪತ್ತು ಮುಂತಾದವುಗಳು ಪ್ರಕಾಶಮಯ ಸೂರ್ಯನ ಉದಯವಾದಾಗ ಚಂದ್ರನು ಕಾಂತಿಹೀನನಾಗುವಂತೆ, ಜಡ, ನೀರಸವಾಗುತ್ತವೆ.</p>
<p class="Text">ಪರಮಾತ್ಮನ ತತ್ತ್ವಜ್ಞಾನದಿಂದ ಉಂಟಾಗುವ ವೈರಾಗ್ಯ: ಸಾಧಕನಿಗೆ ಪರಮಾತ್ಮನ ತತ್ತ್ವದ ಉಪಲಬ್ಧಿಯಾದಾಗ, ಪ್ರಪಂಚದ ಸಮಸ್ತ ಪದಾರ್ಥಗಳು ಅವನಿಗೆ ತಾನಾಗಿಯೇ ರಸಹೀನ, ಮಾಯಾಮಾತ್ರವೆಂದು ಕಂಡುಬರುತ್ತವೆ. ಮತ್ತೆ ಅವನಿಗೆ ಭಗವತ್ತತ್ತ್ವವಲ್ಲದೆ ಬೇರೆ ಯಾವುದರಲ್ಲಿಯೂ ಸಾರ ಕಂಡುಬರುವುದಿಲ್ಲ. ಬಿಸಿಲ್ಗುದುರೆಯನ್ನು ಕೇವಲ ಮರೀಚಿಕೆ ಎಂದು ತಿಳಿದಾಗ ಅದರಲ್ಲಿ ನೀರು ಕಾಣುವುದಿಲ್ಲ. ನಿದ್ದೆಯಿಂದ ಎದ್ದಮೇಲೆ ಸ್ವಪ್ನವನ್ನು ಸ್ವಪ್ನವೆಂದು ಅರಿತಾಗ ಸ್ವಪ್ನ ಪ್ರಪಂಚವನ್ನು ನೆನೆದರೂ ಅದರ ಅಸ್ತಿತ್ವವಿರುವುದಿಲ್ಲ. ಹೀಗೆಯೇ ತತ್ತ್ವಜ್ಞಾನಿಗೆ ಜಗತ್ತಿನ ಪದಾರ್ಥಗಳಲ್ಲಿ ಸಾರ ಹಾಗೂ ಅಸ್ತಿತ್ವ ತೋರುವುದಿಲ್ಲ. ನಿಷ್ಣಾತನಾದ ಗಾರುಡಿಗನಿಂದ ರಚಿಸಲ್ಪಟ್ಟ ರಮ್ಯ ಉದ್ಯಾನದಲ್ಲಿ ಬೇರೆಯವರು ಮೋಹಿತರಾಗುತ್ತಾರೆ. ಆದರೆ ಅದರ ಮರ್ಮ ತಿಳಿದ ಝುಮರಾ (ಗಾರುಡಿಗರ ಬಳಿ ಇರುವ ಒಂದು ಜಾತಿಯ ಪ್ರಾಣಿ) ಅದನ್ನು ಮಾಯಾಮಯ, ನಿಸ್ಸಾರವೆಂದು ತಿಳಿದು ಮೋಹಿತವಾಗುವುದಿಲ್ಲ. (ತನ್ನ ಮಾಯಾಪತಿ ಒಡೆಯನ ಲೀಲೆಯನ್ನು ನೋಡುತ್ತಾ ಆಹ್ಲಾದಿತವಾಗುವುದು ನಿಜ.) ಇದೇ ಪ್ರಕಾರ ಈ ಹಂತದ ವಿರಾಗೀ ಪುರುಷರು ವಿಷಯ ಭೋಗಗಳಲ್ಲಿ ಮೋಹಿತರಾಗುವುದಿಲ್ಲ.</p>
<p class="Text">ಈ ಪ್ರಕಾರದ ವೈರಾಗ್ಯವುಳ್ಳ ಪುರುಷನಿಗೆ ಪ್ರಪಂಚದ ಯಾವುದೇ ಭೋಗ ಪದಾರ್ಥಗಳಲ್ಲಿ ಆಸ್ಥೆಯೇ ಇಲ್ಲದಿದ್ದಾಗ ಅದರಲ್ಲಿ ರಮಣೀಯತೆ, ಸುಖದ ಭ್ರಾಂತಿಯಾದರೋ ಹೇಗೆ ಆಗಬಲ್ಲದು? ಇಂತಹ ಪುರುಷನೇ ಪರಮಪದದ ಅಕಾರಿಯಾಗುತ್ತಾನೆ. ಇದನ್ನೇ ಪರವೈರಾಗ್ಯ, ಅಥವಾ ದೃಢವೈರಾಗ್ಯವೆಂದು ಹೇಳುತ್ತಾರೆ.</p>
<p class="Sub-Heading" id="toc_marker-4-3">ವೈರಾಗ್ಯ ಪ್ರಾಪ್ತಿಯ ಉಪಾಯ</p>
<p class="Text">ಮೇಲಿನ ವಿವೇಚನೆಯ ಕುರಿತು ವಿಚಾರಮಾಡಿ ಪ್ರಾರಂಭದಲ್ಲಿ ಸಾಧಕರು ಪ್ರಾಪಂಚಿಕ ವಿಷಯಗಳನ್ನು ಪರಿಣಾಮದಲ್ಲಿ ಹಾನಿಮಾಡುವಂತಹುದು ಎಂದು ಒಪ್ಪಿಕೊಂಡು ಭಯದಿಂದ ಅಥವಾ ದುಃಖರೂಪವೆಂದು ತಿಳಿದು ಜಿಗುಪ್ಸೆಯಿಂದ ಅವನ್ನು ತ್ಯಾಗಮಾಡಬೇಕು. ಪದೇ-ಪದೇ ವೈರಾಗ್ಯದ ಭಾವನೆಯಿಂದ, ತ್ಯಾಗದ ಮಹತ್ತ್ವವನ್ನು ಮನನ ಮಾಡುವುದರಿಂದ, ಜಗತ್ತಿನ ಯಥಾರ್ಥ ಸ್ಥಿತಿಯನ್ನು ವಿಚಾರಮಾಡುವುದರಿಂದ, ಸತ್ತ-ವ್ಯಕ್ತಿಗಳನ್ನು, ಶೂನ್ಯ ಅರಮನೆಗಳನ್ನು, ಮುರಿದುಬಿದ್ದ ಸೌಧಗಳನ್ನು, ಭಗ್ನಾವಶೇಷಗಳನ್ನು ನೋಡಿ-ಕೇಳುವುದರಿಂದ, ಪ್ರಾಚೀನ ರಾಜಮಹಾರಾಜರ ಅಂತಿಮ ಸ್ಥಿತಿಯ ಕಡೆಗೆ ಗಮನ ಕೊಡುವುದರಿಂದ, ವಿರಕ್ತ, ವಿಚಾರಶೀಲರ ಸಂಗಮಾಡುವುದರಿಂದ, ವಿಷಯಗಳ ಕುರಿತು ವಿರಾಗ ಉಂಟಾಗುವಂತಹ ತರಂಗಗಳು ಹೃದಯದಲ್ಲಿ ಏಳತೊಡಗುತ್ತವೆ. ಪುತ್ರ-ಪರಿವಾರ, ಮನೆ-ಸಂಪತ್ತು, ಮಾನ-ದೊಡ್ಡಸ್ತಿಕೆ, ಕೀರ್ತಿ-ಶಾಂತಿ ಮುಂತಾದ ಸಮಸ್ತ ಪದಾರ್ಥಗಳಲ್ಲಿ ನಿರಂತರ ದುಃಖ ಮತ್ತು ದೋಷಗಳನ್ನು ನೋಡಿ-ನೋಡಿ ಅವುಗಳಿಂದ ಮನಸ್ಸನ್ನು ದೂರಗೊಳಿಸಬೇಕು. ಭಗವಂತ ಹೇಳುತ್ತಾನೆ — </p>
<p class="Shlok">ಇಂದ್ರಿಯಾರ್ಥೇಷು ವೈರಾಗ್ಯ ಮನಹಂಕಾರ ಏವ ಚ । </p>
<p class="Shlok">ಜನ್ಮಮೃತ್ಯುಜರಾವ್ಯಾಧಿದುಃಖದೋಷಾನುದರ್ಶನಮ್ ॥</p>
<p class="Shlok">ಅಸಕ್ತಿರನಭಿಷ್ವಂಗಃ ಪುತ್ರದಾರಗೃಹಾದಿಷು ।</p>
<p class="TXT-Right">(ಗೀತೆ 13/8-9)</p>
<p class="Text">‘ಇಹ-ಪರಲೋಕಗಳ ಸಮಸ್ತ ಭೋಗಗಳಲ್ಲಿ ಆಸಕ್ತಿಯ, ಅಹಂಕಾರದ ಅಭಾವ ಹಾಗೂ ಜನ್ಮ, ಮೃತ್ಯು, ಜರಾ, ವ್ಯಾಧಿ ಮುಂತಾದವುಗಳಲ್ಲಿ ದುಃಖ-ದೋಷಗಳನ್ನು ಪದೇ-ಪದೇ ವಿಚಾರಮಾಡುವುದು ಮತ್ತು ಪತ್ನೀ, ಪುತ್ರ, ಮನೆ, ಧನಾದಿಗಳಲ್ಲಿ ಆಸಕ್ತಿ, ಮಮತೆಯನ್ನು ಅಭಾವವಾಗಿಸಬೇಕು.’</p>
<p class="Text">ವಿಚಾರಮಾಡಿದಾಗ ಇನ್ನೂ ಇಂತಹ ಅನೇಕ ತರ್ಕಗಳು ದೊರೆಯಬಹುದು. ಅದರಿಂದ ಪ್ರಪಂಚದ ಸಮಸ್ತ ಪದಾರ್ಥಗಳು ದುಃಖರೂಪಿಯಾಗಿ ಕಂಡುಬರತೊಡಗಬಹುದು. ಯೋಗದರ್ಶನದ ಸೂತ್ರ ಇಂತಿದೆ — </p>
<p class="Shlok">ಪರಿಣಾಮತಾಪಸಂಸ್ಕಾರದುಃಖೈರ್ಗುಣವೃತ್ತಿವಿರೋಧಾಚ್ಚ ದುಃಖಮೇವ ಸರ್ವಂ ವಿವೇಕಿನಃ ।</p>
<p class="TXT-Right">(ಸಾಧನಪಾದ 15)</p>
<p class="Text">ಪರಿಣಾಮದುಃಖ, ತಾಪದುಃಖ, ಸಂಸ್ಕಾರದುಃಖ, ದುಃಖಗಳಿಂದ ಮಿಶ್ರವಾಗುವುದು ಮತ್ತು ಗುಣ-ವೃತ್ತಿ-ವಿರೋಧವಿರುವುದರಿಂದಲೂ ವಿವೇಕೀ ಪುರುಷರ ದೃಷ್ಟಿಯಲ್ಲಿ ಸಮಸ್ತ ವಿಷಯ-ಸುಖಗಳು ದುಃಖರೂಪವೇ ಆಗಿವೆ. ಈಗ ಇಲ್ಲಿ ಇದರ ಬಗ್ಗೆ ಸ್ವಲ್ಪ ಸ್ಪಷ್ಟೀಕರಣ ಮಾಡಲಾಗುವುದು —</p>
<p class="Text"><span class="char-style-override-6">ಪರಿಣಾಮದುಃಖತೆ:—</span> ಪ್ರಾರಂಭದಲ್ಲಿ ಸುಖರೂಪಿಯಾಗಿ ಕಂಡುಬಂದರೂ ಪರಿಣಾಮದಲ್ಲಿ ಮಹಾನ್ ದುಃಖರೂಪವಾಗಿರುವ ಸುಖವು ‘ಪರಿಣಾಮ ದುಃಖ’ವೆಂದು ಹೇಳಲಾಗುತ್ತದೆ. ರೋಗಿಗೆ ಪ್ರಾರಂಭದಲ್ಲಿ ನಾಲಿಗೆಗೆ ರುಚಿಯಾಗಿರುವ ಕುಪಥ್ಯದಂತೆ. ವೈದ್ಯರು ಬೇಡವೆಂದು ಹೇಳಿದರೂ ಇಂದ್ರಿಯಾಸಕ್ತ ರೋಗಿಯು ಮೇಲ್ನೋಟಕ್ಕೆ ಸುಖಕರವಾದ ಪದಾರ್ಥಗಳನ್ನು ರುಚಿಗಾಗಿ ತಿಂದು ಕೊನೆಗೆ ದುಃಖ ಪಡುತ್ತಾನೆ, ಅಳುತ್ತಾನೆ, ಬೊಬ್ಬೆಹಾಕುತ್ತಾನೆ. ಹೀಗೆಯೇ ವಿಷಯಸುಖಗಳು ಪ್ರಾರಂಭದಲ್ಲಿ ರಮಣೀಯ, ಸುಖರೂಪಿಯಾಗಿ ಕಂಡು ಬಂದರೂ, ಪರಿಣಾಮದಲ್ಲಿ ಮಹಾ ದುಃಖಕಾರಕಗಳೇ ಆಗಿವೆ. ಭಗವಂತ ಹೇಳುತ್ತಾನೆ — </p>
<p class="Shlok">ವಿಷಯೇಂದ್ರಿಯಸಂಯೋಗಾದ್ಯತ್ತದಗ್ರೇಽಮೃತೋಪಮಮ್ ।</p>
<p class="Shlok">ಪರಿಣಾಮೇ ವಿಷಮಿವ ತತ್ಸುಖಂ ರಾಜಸಂ ಸ್ಮೃತಮ್ ॥</p>
<p class="TXT-Right">(ಗೀತೆ 18/38)</p>
<p class="Text">‘ವಿಷಯ, ಇಂದ್ರಿಯಗಳ ಸಂಯೋಗದಿಂದ ಆಗುವ ಸುಖವು, ಭೋಗಕಾಲದಲ್ಲಿ ಅಮೃತದಂತೆ ಕಂಡುಬಂದರೂ ಪರಿಣಾಮದಲ್ಲಿ ಅದು (ಬಲ, ವೀರ್ಯ, ಬುದ್ಧಿ, ಧನ, ಉತ್ಸಾಹ, ಪರಲೋಕವನ್ನು ನಾಶಮಾಡುವಂತಹುದಾದ್ದರಿಂದ) ವಿಷದಂತೆ ಆಗಿದೆ. ಅದಕ್ಕಾಗಿ ಆ ಸುಖವನ್ನು ರಾಜಸವೆಂದು ಹೇಳಲಾಗಿದೆ.’ ಹುಣ್ಣಿನ ತುರಿಕೆ ತುರಿಸಿದಾಗ ತುಂಬಾ ಸುಖಕರವಾಗಿರುತ್ತದೆ. ಆದರೆ ಪರಿಣಾಮದಲ್ಲಿ ಉರಿ ಉಂಟಾದಾಗ ಮಹಾ ದುಃಖಪ್ರದವಾಗುತ್ತದೆ ಇದೇ ವಿಷಯ ಸುಖಗಳ ಪರಿಣಾಮವಾಗಿದೆ. ಇಹ-ಪರಲೋಕಗಳ ವಿಷಯ-ಸುಖಗಳೆಲ್ಲವುಗಳ ಪರಿಣಾಮ ದುಃಖವೇ ಆಗಿದೆ. ಆದರೆ <span class="char-style-override-6">‘ತೇ ತಂ ಭಕ್ತ್ವಾ ಸ್ವರ್</span><span class="char-style-override-6">ಗಲೋಕಂ ವಿಶಾಲಂ ಕ್ಷೀಣೇ ಪುಣ್ಯೇ ಮರ್ತ್ಯಲೋಕಂ ವಿಶಂತಿ’ </span>(ಗೀತೆ 9/21) ‘ಅವರು ಆ ವಿಶಾಲ ಸ್ವರ್ಗಲೋಕವನ್ನು ಭೋಗಿಸಿ ಪುಣ್ಯವು ಕ್ಷೀಣವಾದಾಗ ಪುನಃ ಮರ್ತ್ಯಲೋಕಕ್ಕೆ ಬರುತ್ತಾರೆ.’ ಇದಕ್ಕಾಗಿ ಗೋಸ್ವಾಮಿ ತುಳಸೀದಾಸರು ಹೇಳಿದ್ದಾರೆ — </p>
<p class="Shlok">ಏಹಿ ತನ ಕರ ಫಲ ಬಿಷಯ ನ ಭಾಈ । ಸ್ವರ್ಗಉ ಸ್ವಲ್ಪ ಅಂತ ದುಖದಾಈ ॥</p>
<p class="Text"><span class="char-style-override-6">ತಾಪದುಃಖ :— </span>ಪುತ್ರ, ಪತ್ನೀ, ಪತಿ, ಧನ, ಮನೆ ಮುಂತಾದ ಎಲ್ಲ ಪದಾರ್ಥಗಳು ಪ್ರತಿಕ್ಷಣ ತಾಪದಾಯಕ - ಸುಡುತ್ತಾ ಇರುತ್ತವೆ. ವಿಚಾರಮಾಡಿ ನೋಡಿದಾಗ ಸುಡದಿರುವಂತಹ ಯಾವ ಪದಾರ್ಥವೂ ಇಲ್ಲವೇ ಇಲ್ಲ. ಇದಲ್ಲದೆ ಮನುಷ್ಯನು ತನ್ನಿಂದ ಬೇರೆಯವರನ್ನು ಯಾವುದೇ ವಿಷಯದಲ್ಲಿ ಹೆಚ್ಚು ಬೆಳೆದಿರುವನೆಂದು ನೋಡಿದಾಗ, ತನ್ನ ಅಲ್ಪ ಸುಖದಿಂದಾಗಿ ಅವನ ಹೃದಯದಲ್ಲಿ ಉರಿ ಉಂಟಾಗುತ್ತದೆ. ವಿಷಯ ಪ್ರಾಪ್ತಿ, ಅವುಗಳ ಸಂರಕ್ಷಣೆ ಮತ್ತು ನಾಶದಲ್ಲಿಯೂ ಯಾವಾಗಲೂ ಉರಿಯೇ ಇರುತ್ತದೆ. ಶ್ರೀಮದ್ಭಾಗವತದಲ್ಲಿ ಹೇಳಿದೆ —</p>
<p class="Shlok">ಅರ್ಥಸ್ಯ ಸಾಧನೇ ಸಿದ್ಧ ಉತ್ಕರ್ಷೇ ರಕ್ಷಣೇ ವ್ಯಯೇ ।</p>
<p class="Shlok">ನಾಶೋಪಭೋಗ ಆಯಾಸಸ್ತ್ರಾಸಶ್ಚಿಂತಾ ಭ್ರಮೋ ನೃಣಾಮ್ ॥</p>
<p class="TXT-Right">(11/23/17)</p>
<p class="Text">ಧನ ಗಳಿಸುವುದರಲ್ಲಿ ಅನೇಕ ರೀತಿಯ ಸಂತಾಪ, ಗಳಿಸಿದ ಮೇಲೆ ಅದರ ರಕ್ಷಣೆಯಲ್ಲಿ ಸಂತಾಪ, ಎಲ್ಲಾದರೂ ಮುಳುಗಿಹೋದೀತೇ ಎಂಬ ಚಿಂತಾಲಯದಲ್ಲಿ ಸದಾಕಾಲ ಉರಿಯಬೇಕಾಗುತ್ತದೆ. ನಾಶವಾದರೆ ಉರಿ, ಖರ್ಚಾದರೆ ಉರಿ, ಬಿಟ್ಟು ಸಾಯುವುದರಲ್ಲಿ ಉರಿ; ತಾತ್ಪರ್ಯ ಮೊದಲಿಂದ ಕೊನೆಯವರೆಗೆ ಕೇವಲ ಸಂತಾಪವೇ ತುಂಬಿದೆ. ಅದಕ್ಕಾಗಿ ಇದನ್ನು ಕ್ಕರಿಸಲಾಗಿದೆ. ಇದೇ ಸ್ಥಿತಿ ಪುತ್ರ, ಮಾನ, ದೊಡ್ಡಸ್ತಿಕೆ ಮುಂತಾದವುಗಳದ್ದೂ ಆಗಿದೆ. ಎಲ್ಲದರಲ್ಲಿ ಪ್ರಾಪ್ತಿಯ ಇಚ್ಛೆಯಿಂದ ಹಿಡಿದು ವಿಯೋಗದವರೆಗೆ ಸಂತಾಪವೇ ಕೂಡಿಕೊಂಡಿರುತ್ತದೆ. ಸಂತಾಪ ಕೊಡದಿರುವ ಯಾವ ವಿಷಯ <br/>ಸುಖವೂ ಇಲ್ಲ.</p>
<p class="Text"><span class="char-style-override-6">ಸಂಸ್ಕಾರದುಃಖತೆ :—</span> ಪತ್ನೀ-ಪತಿ, ಪುತ್ರ-ಪರಿವಾರ, ಧನ-ಮಾನ ಮುಂತಾದವುಗಳು ಪ್ರಾಪ್ತವಾದಾಗ ಅವುಗಳ ಸಂಸ್ಕಾರಗಳು ಹೃದಯದಲ್ಲಿ ಅಚ್ಚೊತ್ತಲ್ಪಟ್ಟಿವೆ. ಅದರಿಂದ ಅವುಗಳು ಇಲ್ಲವಾದ ಮೇಲೆಯೂ ಸಂಸ್ಕಾರಗಳ ಕಾರಣ ಆ ವಸ್ತುಗಳ ಅಭಾವ ಮಹಾದುಃಖದಾಯಕವಾಗುತ್ತದೆ. ನಾನು ಹೇಗಿದ್ದೆ, ನನ್ನ ಮಗ ಸುಂದರ ಸುಕುಮಾರನೂ, ಆಜ್ಞಾಕಾರಿಯೂ ಆಗಿದ್ದ. ನನ್ನ ಹೆಂಡತಿ ಎಷ್ಟು ಸುಶೀಲೆಯಾಗಿದ್ದಳು, ನನ್ನ ಪತಿಯಿಂದ ನನಗೆ ಎಷ್ಟು ಸುಖಸಿಗುತ್ತಿತ್ತು. ನನ್ನ ದೊಡ್ಡಸ್ತಿಕೆ ಜಗತ್ತಿನಲ್ಲೆಲ್ಲಾ ಹರಡಿತ್ತು. ನನ್ನ ಬಳಿ ಲಕ್ಷಾಂತರ ರೂಪಾಯಿಗಳಿದ್ದವು. ಆದರೆ ಇಂದು ನಾನು ಏನೋ ಆಗಿದ್ದವನು ಏನೋ ಆಗಿಹೋದೆ. ನಾನು ಎಲ್ಲ ರೀತಿಯಿಂದಲೂ ದೀನ-ಹೀನನಾಗಿಹೋದೆ. ಅವನಂತೆ ಜಗತ್ತಿನಲ್ಲಿ ಲಕ್ಷ-ಕೋಟಿ ಜನರು ಮೊದಲಿನಿಂದಲೇ ಈ ವಿಷಯಗಳಿಂದ ರಹಿತರಾಗಿದ್ದಾರೆ. ಆದರೆ ಅವರು ಇವನಂತೆ ದುಃಖಿಗಳಾಗಿಲ್ಲ. ವಿಷಯ-ಭೋಗಗಳ ಹೆಚ್ಚಳದಿಂದ ಯಾರಲ್ಲಿ ಸುಖದ ಸಂಸ್ಕಾರಗಳು ಉಂಟಾಗುತ್ತವೋ, ಅವರಿಗೇ ಅವುಗಳ ಅಭಾವವು ಕಂಡುಬರುತ್ತದೆ. ಅಭಾವದ ಪ್ರತೀತಿಯಲ್ಲೇ ದುಃಖ ತುಂಬಿದೆ. ಇದೇ ಸಂಸ್ಕಾರ ದುಃಖವಾಗಿದೆ.</p>
<p class="Text">ಇದಲ್ಲದೆ ಪ್ರಪಂಚದ ಎಲ್ಲ ವಿಷಯ-ಸುಖಗಳು ಎಲ್ಲ ಅವಸ್ಥೆಗಳಲ್ಲಿ ದುಃಖಮಿಶ್ರಿತವಾಗಿಯೇ ಇರುತ್ತವೆ ಎಂಬುದನ್ನು ಸದಾಕಾಲ ಗಮನದಲ್ಲಿಡಬೇಕು.</p>
<p class="Text"><span class="char-style-override-6">ಗುಣ-ವೃತ್ತಿಗಳ ವಿರೋಧಜನ್ಯ ದುಃಖ:—</span> ಒಬ್ಬನಿಗೆ ಯಾವುದಾದರೂ ಸುಳ್ಳು, ಕಪಟ, ಮೋಸ, ವಿಶ್ವಾಸಘಾತ ಮಾಡುವುದರಿಂದ ಹತ್ತುಸಾವಿರ ರೂಪಾಯಿ ಸಿಗುವ ಸಂಭವ ಕಂಡುಬರುತ್ತದೆ. ಆಗ ಅವನ ಸಾತ್ವಿಕ ಪ್ರವೃತ್ತಿ ಹೇಳುತ್ತದೆ ‘ಪಾಪ ಮಾಡಿ ಹಣ ಬೇಡ, ಭಿಕ್ಷೆಬೇಡುವುದು ಅಥವಾ ಸಾಯುವುದು ಒಳ್ಳೆಯದು; ಆದರೆ ಪಾಪಮಾಡುವುದು ಉಚಿತವಲ್ಲ’ ಅತ್ತ ಲೋಭಮೂಲವಾದ ರಾಜಸೀ ವೃತ್ತಿ ಹೇಳುತ್ತದೆ ‘ಅದರಲ್ಲಿ ಅಡ್ಡಿ ಏನಿದೆ? ಒಮ್ಮೆ ಸ್ವಲ್ಪ ಸುಳ್ಳುಹೇಳುವುದರಲ್ಲಿ ಆಪತ್ತೇನಿದೆ? ಸ್ವಲ್ಪ ಮೋಸ ವಂಚನೆ, ವಿಶ್ವಾಸಘಾತದಿಂದ ಏನಾಗುವುದು? ಒಮ್ಮೆ ಹೀಗೆ ಮಾಡಿ ಹಣಗಳಿಸಿ ಬಡತನ ತೊಲಗಿಸಿಕೊಂಡು, ಭವಿಷ್ಯದಲ್ಲಿ ಹೀಗೆ ಮಾಡದಿದ್ದರಾಯಿತು.’ ಈ ಸಾತ್ತ್ವಿಕ, ರಾಜಸೀ ವೃತ್ತಿಯಲ್ಲಿ ಭೀಕರ ಯುದ್ಧ ನಡೆಯುತ್ತಾ ಇದೆ. ಈ ಜಗಳದಲ್ಲಿ ಚಿತ್ತವು ಅತ್ಯಂತ ವ್ಯಾಕುಲವಾಗಿ, ಕಿಂಕರ್ತವ್ಯ ವಿಮೂಢವಾಗುತ್ತದೆ. ವಿಷಾದ ಮತ್ತು ಉದ್ವಿಗ್ನತೆಯ ಮೇರೆ ಇರುವುದಿಲ್ಲ.</p>
<p class="Text">ಇದೇ ರೀತಿ ರಾಜಸೀ, ತಾಮಸೀ ವೃತ್ತಿಗಳ ಜಗಳವಾಗುತ್ತದೆ. ಒಬ್ಬನು ಚದುರಂಗ ಅಥವಾ ಇಸ್ಪೀಟಿನ ಆಟವಾಡುತ್ತಿದ್ದಾನೆ. ಅತ್ತ ಸಮಯಕ್ಕೆ ಸರಿಯಾಗಿ ಮನೆಗೆ ಹೋಗದಿದ್ದರೆ ಅಲ್ಲಿಯ ಕೆಲಸಗಳು ಕೆಟ್ಟುಹೋಗುತ್ತವೆ. ಕರ್ಮದಲ್ಲಿ ಪ್ರವೃತ್ತರಾಗಿಸುವ ರಾಜಸೀ ವೃತ್ತಿ ಹೇಳುತ್ತದೆ ‘ಏಳು, ನಡಿ. ಮನೆಯ ಕೆಲಸದಲ್ಲಿ ಅಡ್ಡಿಯಾಗುತ್ತಿದೆ.’ ಇತ್ತ ಪ್ರಮಾದರೂಪೀ ತಾಮಸೀ ವೃತ್ತಿಯು ಪುನಃ-ಪುನಃ ಅವನನ್ನು ಆಟದ ಕಡೆಗೆ ಸೆಳೆಯುತ್ತದೆ. ಆ ಬಡಪಾಯಿ ಈ ದ್ವಂದ್ವದಲ್ಲಿ ಬಿದ್ದು ಮಹಾದುಃಖಿಯಾಗುತ್ತಾನೆ. ಉದಾಹರಣೆಗಾಗಿ ಇವೆರಡು ದೃಷ್ಟಾಂತಗಳು ಸಾಕಾದೀತು.</p>
<p class="Text">ಈ ಪ್ರಕಾರ ವಿಚಾರಮಾಡುವುದರಿಂದ ಪ್ರಪಂಚದ ಎಲ್ಲ ಸುಖಗಳು ದುಃಖ ರೂಪಿಗಳೇ ಆಗಿವೆ ಎಂದು ಸ್ಪಷ್ಟವಾಗಿ ತಿಳಿದುಬರುತ್ತದೆ. ಆದ್ದರಿಂದ ಇವುಗಳಿಂದ ಮನಸ್ಸನ್ನು ಹಿಂದಿರುಗಿಸಲು ಸರ್ವಪ್ರಯತ್ನ ಮಾಡಬೇಕು.</p>
<p class="Text">ಮೇಲೆ ಹೇಳಿದ ಭಯದಿಂದ ಹಾಗೂ ವಿಚಾರದಿಂದ ಆಗುವ ಎರಡೂ ಪ್ರಕಾರದ ವೈರಾಗ್ಯಗಳನ್ನು ಪಡೆಯಲು ಉಪಾಯ ಇದೇ ಆಗಿದೆ. ಈ ಉಪಾಯಗಳು ಹಿಂದಿನಗಿಂತ ಉತ್ತಮಶ್ರೇಣಿಯ ವೈರಾಗ್ಯದ ಸಂಪಾದನೆಯಲ್ಲಿ ಅವಶ್ಯವಾಗಿ ಸಹಾಯವಾಗುತ್ತವೆ. ಆದರೆ ಬೇರೆ ಎರಡು ವೈರಾಗ್ಯಗಳ ಪ್ರಾಪ್ತಿಯಲ್ಲಿ ಕೆಳಗೆ ಬರೆದ ಸಾಧನಗಳು ವಿಶೇಷ ಸಹಾಯಕವಾಗುತ್ತವೆ.</p>
<p class="Text">ಪರಮಾತ್ಮನ ನಾಮ-ಜಪ ಮತ್ತು ಅವನ ಸ್ವರೂಪದ ನಿರಂತರ ಸ್ಮರಣೆ ಮಾಡುತ್ತಾ ಇರುವುದರಿಂದ ಹೃದಯದ ಕೊಳೆ ದೂರವಾಗುತ್ತಿರುವಂತೆ ಅದರಲ್ಲಿ ಉಜ್ವಲತೆ ಬರುತ್ತದೆ. ಇಂತಹ ಉಜ್ವಲ, ಶುದ್ಧ ಅಂತಃಕರಣದಲ್ಲಿ ವೈರಾಗ್ಯದ ಅಲೆಗಳು ಏಳುತ್ತವೆ. ಅದರಿಂದ ವಿಷಯಾನುರಾಗವು ಮನಸ್ಸಿನಿಂದ ತಾನಾಗಿ ಸರಿದುಹೋಗುತ್ತದೆ. ಈ ಸ್ಥಿತಿಯಲ್ಲಿ ವಿಶೇಷ ವಿಚಾರದ ಆವಶ್ಯಕತೆ ಇರುವುದಿಲ್ಲ. ಕನ್ನಡಿಯನ್ನು ಹತ್ತಿಯಿಂದ ತಿಕ್ಕಿದಾಗ ಅದರ ಕೊಳೆ ದೂರವಾಗುತ್ತಿರುವಂತೆ ಅದು ಹೊಳೆಯುತ್ತಾ ಹೋಗುತ್ತದೆ ಹಾಗೂ ಅದರಲ್ಲಿ ಮುಖದ ಪ್ರತಿಬಿಂಬ ಸ್ಪಷ್ಟವಾಗಿ ಕಾಣಬರುತ್ತದೆ. ಹೀಗೆಯೇ ಪರಮಾತ್ಮನ ಭಜನೆ-ಧ್ಯಾನರೂಪವಾದ ಹತ್ತಿಯಿಂದ ಸದಾ ತಿಕ್ಕುವುದರಿಂದ ಅಂತಃಕರಣರೂಪೀ ಕನ್ನಡಿಯ ಕೊಳೆ ದೂರವಾದಾಗ ಅದು ಹೊಳೆಯುತ್ತಾ, ಅದರಲ್ಲಿ ಸುಖ ಸ್ವರೂಪನಾದ ಆತ್ಮನ ಪ್ರತಿಬಿಂಬ ಕಾಣತೊಡಗುತ್ತದೆ. ಇಂತಹ ಸ್ಥಿತಿಯಲ್ಲಿ ಸ್ವಲ್ಪವಾದರೂ ಉಳಿದ ವಿಷಯ ಮಲದ ಸಣ್ಣ ಕಲೆಯೂ ಸಾಧಕನ ಹೃದಯದಲ್ಲಿ ಶೂಲದಂತೆ ಚುಚ್ಚುತ್ತಿರುತ್ತದೆ. ಆದ್ದರಿಂದ ಅವನು ಇನ್ನು-ಇನ್ನೂ ಹೆಚ್ಚು ಉತ್ಸಾಹದೊಂದಿಗೆ ಆ ಕಲೆಯನ್ನು ಅಳಿಸಿಹಾಕಲು ಭಜನೆ-ಧ್ಯಾನದಲ್ಲಿ ತತ್ಪರನಾಗಿ ಕೊನೆಗೆ ಅದನ್ನು ಸರ್ವಥಾ ಅಳಿಸಿಯೇ ಬಿಡುತ್ತಾನೆ. ಭಜನೆ-ಧ್ಯಾನದಿಂದ ಅಂತಃಕರಣರೂಪೀ ಕನ್ನಡಿಯು ಸ್ವಚ್ಛವಾಗುತ್ತಿರುವಂತೆ ಸಾಧಕನ ಆಸೆ, ಉತ್ಸಾಹ ಬೆಳೆಯುತ್ತಾ ಇರುತ್ತದೆ. ಭಜನೆ-ಧ್ಯಾನರೂಪೀ ಸಾಧನೆಯ ತತ್ತ್ವ ತಿಳಿಯದವರಿಗೇ ಅದು ಭಾರವಾಗಿ ಕಾಣುತ್ತದೆ. ಇದರ ತತ್ತ್ವದ ಜ್ಞಾನ ಉಂಟಾದವನು ಉತ್ತರೋತ್ತರ ಆನಂದವನ್ನು ಪಡೆಯುತ್ತಾ, ಪೂರ್ಣಾನಂದದ ಪ್ರಾಪ್ತಿಗಾಗಿ ಭಜನೆ-ಧ್ಯಾನ ಬೆಳೆಸುತ್ತಲೇ ಇರುತ್ತಾನೆ. ಅವನ ದೃಷ್ಟಿಯಲ್ಲಿ ವಿಷಯಗಳಲ್ಲಿ ಕಂಡು ಬರುವ ವಿಷಯ-ಸುಖದ ಯಾವುದೇ ಅಸ್ತಿತ್ವ ಉಳಿಯುವುದೇ ಇಲ್ಲ. ಇದರಿಂದ ಅವನಿಗೆ ದೃಢವೈರಾಗ್ಯವು ಬಹುಬೇಗನೇ ಪ್ರಾಪ್ತಿಯಾಗುತ್ತದೆ. ಭಗವಂತನು ಈ ದೃಢ ವೈರಾಗ್ಯರೂಪೀ ಶಸ್ತ್ರದ ಮೂಲಕವೇ ಅಹಂತೆ, ಮಮತೆ, ವಾಸನಾರೂಪೀ ಅತಿದೃಢವಾದ ಬೇರುಗಳುಳ್ಳ ಪ್ರಪಂಚರೂಪೀ ಅಶ್ವತ್ಥವೃಕ್ಷವನ್ನು ಕತ್ತರಿಸಲು ಹೇಳಿರುವನು —</p>
<p class="Shlok">ಅಶ್ವತ್ಥಮೇನಂ ಸುವಿರೂಢಮೂಲಮಸಂಗಶಸ್ತ್ರೇಣ ದೃಢೇನ ಛಿತ್ತ್ವಾ ।</p>
<p class="TXT-Right">(ಗೀತೆ 15/3)</p>
<p class="Text">ಪ್ರಪಂಚದ ಚಿತ್ರವನ್ನು ಪೂರ್ಣವಾಗಿ ಮರೆಸುವುದೇ ಈ ಅಶ್ವತ್ಥವೃಕ್ಷವನ್ನು ಕತ್ತರಿಸುವುದಾಗಿದೆ. ದೃಢ ವೈರಾಗ್ಯದಿಂದ ಈ ಕೆಲಸ ಸಹಜವಾಗಿಯೇ ಆಗಬಲ್ಲದು.</p>
<p class="Text">ಭಗವಂತನು ಹೇಳುತ್ತಾನೆ — </p>
<p class="Shlok">ತತಃ ಪದಂ ತತ್ಪರಿಮಾರ್ಗಿತವ್ಯಂ ಯಸ್ಮಿನ್ಗತಾ ನ ನಿವರ್ತಂತಿ ಭೂಯಃ ।</p>
<p class="Shlok">ತಮೇವ ಚಾದ್ಯಂ ಪುರುಷಂ ಪ್ರಪದ್ಯೇ ಯತಃ ಪ್ರವೃತ್ತಿಃ ಪ್ರಸೃತಾ ಪುರಾಣೀ ॥</p>
<p class="TXT-Right">(ಗೀತೆ 15/4)</p>
<p class="Text">ಇದಾದ ಬಳಿಕ ಆ ಪರಮಪದರೂಪೀ ಪರಮೇಶ್ವರನನ್ನು ಚೆನ್ನಾಗಿ ಹುಡುಕಬೇಕು. (ಆ ಪರಮಾತ್ಮನ ವಿಜ್ಞಾನ ಆನಂದಘನ ‘ಸತ್ಯಂ ಜ್ಞಾನಮನಂತಂ ಬ್ರಹ್ಮ’ನನ್ನು ಪದೇ ಪದೇ ಚಿಂತಿಸುವುದೇ ಅವನನ್ನು ಹುಡುಕುವುದಾಗಿದೆ.) ಯಾವುದರಲ್ಲಿ ಸೇರಿಹೋದ ಪುರುಷರು ಹಿಂದಕ್ಕೆ ಮರಳಿ ಸಂಸಾರಕ್ಕೆ ಬರುವುದಿಲ್ಲವೋ, ಯಾವ ಪರಮೇಶ್ವರನಿಂದ ಈ ಪುರಾತನ ಪ್ರಪಂಚ-ವೃಕ್ಷದ ಪ್ರವೃತ್ತಿ ವಿಸ್ತಾರವಾಗಿದೆಯೋ, ಅದೇ ಆದಿಪುರುಷ ನಾರಾಯಣನಲ್ಲಿ ನಾನು ಶರಣಾಗಿದ್ದೇನೆ. (ಆ ಪರಮಪದದ ಸ್ವರೂಪವನ್ನು ಪಡೆಯುವುದು, ಅದರಲ್ಲೇ ಸ್ಥಿತನಾಗುವುದೇ ಅವನಲ್ಲಿ ಶರಣಾಗುವುದಾಗಿದೆ.) ಈ ಪ್ರಕಾರ ಶರಣಾದ ಮೇಲೆ —</p>
<p class="Shlok">ನಿರ್ಮಾನಮೋಹಾ ಜಿತಸಂಗದೋಷಾ ಅಧ್ಯಾತ್ಮನಿತ್ಯಾ ವಿನಿವೃತ್ತಕಾಮಾಃ ।</p>
<p class="Shlok">ದ್ವಂದ್ವೈರ್ವಿಮುಕ್ತಾಃ ಸುಖದುಃಖಸಂಜ್ಞೈರ್ಗಚ್ಛಂತ್ಯಮೂಢಾಃ ಪದಮವ್ಯಯಂ ತತ್ ॥</p>
<p class="TXT-Right">(ಗೀತೆ 15/5)</p>
<p class="Text">‘ಯಾರ ಮಾನ ಮತ್ತು ಮೋಹ ನಾಶವಾಗಿದೆಯೋ, ಆಸಕ್ತಿರೂಪೀ ದೋಷಗಳನ್ನು ಯಾರು ಗೆದ್ದುಕೊಂಡಿರುವರೋ, ಯಾರ ಸ್ಥಿತಿ ನಿರಂತರ ಪರಮಾತ್ಮನ ಸ್ವರೂಪದಲ್ಲಿದೆಯೋ, ಯಾರ ಕಾಮನೆ ಚೆನ್ನಾಗಿ ನಾಶವಾಗಿದೆಯೋ, ಅಂತಹ ಸುಖ-ದುಃಖವೆಂಬ ದ್ವಂದ್ವಗಳಿಂದ ವಿಮುಕ್ತರಾದ ಜ್ಞಾನೀಗಳು ಆ ಅವಿನಾಶೀ ಪರಮಪದವನ್ನು ಪಡೆದು ಕೊಳ್ಳುತ್ತಾರೆ.’</p>
<p class="Sub-Heading" id="toc_marker-4-4">ವೈರಾಗ್ಯದ ಫಲ</p>
<p class="Text">ಈ ಪ್ರಕಾರ ಓರ್ವ ಪರಮಾತ್ಮನ ಜ್ಞಾನವು ಸದಾ ಇರುವುದೇ ಅಚಲ ಸಮಾಧಿ ಅಥವಾ ಜೀವನ್ಮುಕ್ತ ಅವಸ್ಥೆಯಾಗಿದೆ, ಅದರದೇ ಈ ಲಕ್ಷಣಗಳಾಗಿವೆ. ಅನಂತರ ಇಂತಹ ಜೀವನ್ಮುಕ್ತರು, ಭಗವಂತನ ಭಕ್ತರು ಪ್ರಪಂಚದಲ್ಲಿ ಹೇಗೆ ವಿಹರಿಸುತ್ತಾರೆ, ಅವರ ಸ್ಥಿತಿ ಹೇಗಿರುತ್ತದೆ? ಇದರ ವಿವೇಚನೆ ಗೀತೆಯ 12ನೇ ಅಧ್ಯಾಯದ 13 ರಿಂದ 19ನೇ ಶ್ಲೋಕಗಳವರೆಗೆ ಕೆಳಗೆ ಬರೆದಂತೆ ಇವೆ. ಅವರ ಲಕ್ಷಣಗಳನ್ನು ಭಗವಂತನು ಈ ಪ್ರಕಾರ ಹೇಳಿರುವನು.</p>
<p class="Shlok">ಅದ್ವೇಷ್ಟಾ ಸರ್ವಭೂತಾನಾಂ ಮೈತ್ರಃ ಕರುಣ ಏವ ಚ ।</p>
<p class="Shlok">ನಿರ್ಮಮೋ ನಿರಹಂಕಾರಃ ಸಮದುಃಖಸುಖಃ ಕ್ಷಮೀ ॥</p>
<p class="Shlok">ಸಂತುಷ್ಟಃ ಸತತಂ ಯೋಗೀ ಯತಾತ್ಮಾ ದೃಢನಿಶ್ಚಯಃ ।</p>
<p class="Shlok">ಮಯ್ಯರ್ಪಿತಮನೋಬುದ್ಧಿರ್ಯೋ ಮದ್ಭಕ್ತಃ ಸ ಮೇ ಪ್ರಿಯಃ ॥</p>
<p class="Shlok">ಯಸ್ಮಾನ್ನೋದ್ವಿಜತೇ ಲೋಕೋ ಲೋಕಾನ್ನೋದ್ವಿಜತೇ ಚ ಯಃ ।</p>
<p class="Shlok">ಹರ್ಷಾಮರ್ಷಭಯೋದ್ವೇಗೈರ್ಮುಕ್ತೋ ಯಃ ಸ ಚ ಮೇ ಪ್ರಿಯಃ ॥</p>
<p class="Shlok">ಅನಪೇಕ್ಷಃ ಶುಚಿರ್ದಕ್ಷ ಉದಾಸೀನೋ ಗತವ್ಯಥಃ ।</p>
<p class="Shlok">ಸರ್ವಾರಂಭಪರಿತ್ಯಾಗೀ ಯೋ ಮದ್ಭಕ್ತಃ ಸ ಮೇ ಪ್ರಿಯಃ ॥</p>
<p class="Shlok">ಯೋ ನ ಹೃಷ್ಯತಿ ನ ದ್ವೇಷ್ಟಿ ನ ಶೋಚತಿ ನ ಕಾಂಕ್ಷತಿ ।</p>
<p class="Shlok">ಶುಭಾಶುಭಪರಿತ್ಯಾಗೀ ಭಕ್ತಿಮಾನ್ಯಃ ಸ ಮೇ ಪ್ರಿಯಃ ॥</p>
<p class="Shlok">ಸಮಃ ಶತ್ರೌ ಚ ಮಿತ್ರೇ ಚ ತಥಾ ಮಾನಾಪಮಾನಯೋಃ ।</p>
<p class="Shlok">ಶೀತೋಷ್ಣಸುಖದುಃಖೇಷು ಸಮಃ ಸಂಗವಿವರ್ಜಿತಃ ॥</p>
<p class="Shlok">ತುಲ್ಯನಿಂದಾಸ್ತುತಿರ್ಮೌನೀ ಸಂತುಷ್ಟೋ ಯೇನ ಕೇನಚಿತ್ ।</p>
<p class="Shlok">ಅನಿಕೇತಃ ಸ್ಥಿರಮತಿರ್ಭಕ್ತಿಮಾನ್ಮೇ ಪ್ರಿಯೋ ನರಃ ॥</p>
<p class="Text">‘ಈ ಪ್ರಕಾರ ಶಾಂತಿಯನ್ನು ಪಡೆದಿರುವ ಪುರುಷನು ಎಲ್ಲ ಭೂತಗಳಲ್ಲಿ ದ್ವೇಷ ಭಾವದಿಂದ, ಸ್ವಾರ್ಥದಿಂದ ರಹಿತನಾಗಿ ಎಲ್ಲರ ಪ್ರೇಮಿ ಹಾಗೂ ಹೇತುರಹಿತ ದಯಾಳುವಾಗಿದ್ದಾನೆ. ಮಮತೆ, ಅಹಂಕಾರದಿಂದ ರಹಿತನಾಗಿ ಸುಖ-ದುಃಖಗಳ ಪ್ರಾಪ್ತಿಯಲ್ಲಿ ಸಮವಾಗಿ, ಕ್ಷಮಾಶೀಲನಾಗಿದ್ದಾನೆ. ಅರ್ಥಾತ್ ತನಗೆ ಅಪರಾಧ ಮಾಡುವವರಿಗೂ ಅಭಯಕೊಡುವವನಾಗಿದ್ದಾನೆ. ಧ್ಯಾನಯೋಗದಲ್ಲಿ ಯುಕ್ತನಾದ, ನಿರಂತರ ಲಾಭ ಹಾನಿಗಳಲ್ಲಿ ಸಂತುಷ್ಟನಾಗಿರುವ, ಮನ-ಇಂದ್ರಿಯಗಳ ಸಹಿತ ಶರೀರವನ್ನು ವಶಪಡಿಸಿಕೊಂಡಿರುವ, ನನ್ನಲ್ಲಿ ದೃಢ ನಿಶ್ಚಯವುಳ್ಳ, ನನ್ನಲ್ಲೇ ಮನ-ಬುದ್ಧಿಗಳನ್ನು ಅರ್ಪಿಸಿರುವ ನನ್ನ ಭಕ್ತನು ನನಗೆ ಪ್ರಿಯನಾಗಿರುವನು. ಯಾರಿಂದ ಯಾವುದೇ ಜೀವಿಯೂ ಉದ್ವೇಗವನ್ನು ಪಡೆಯುವುದಿಲ್ಲವೋ, ಸ್ವತಃ ಯಾವುದೇ ಜೀವಿಯಿಂದ ಉದ್ವಿಗ್ನನಾಗುವುದಿಲ್ಲವೋ, ಯಾರು ಹರ್ಷ, ಅಮರ್ಷ, ಭಯ, ಉದ್ವೇಗ ಇವುಗಳಿಂದ ರಹಿತನಾಗಿರುವನೋ ಅವನು ನನಗೆ ಪ್ರಿಯನು. ಯಾರು ಆಕಾಂಕ್ಷೆಯಿಂದ ರಹಿತ, ಒಳ-ಹೊರಗೆ ಶುದ್ಧ, ಚತುರನಾಗಿರುವನೋ, ಅರ್ಥಾತ್ ಯಾವ ಕೆಲಸಕ್ಕೆ ಬಂದಿದ್ದನೋ ಅದನ್ನು ಪೂರ್ಣಗೊಳಿಸಿರುವನೋ, ಪಕ್ಷಪಾತದಿಂದ ರಹಿತನಾಗಿ, ದುಃಖಗಳಿಂದ ಬಿಡುಗಡೆ ಹೊಂದಿರುವನೋ, ಅವನು ಎಲ್ಲ ಕರ್ಮಗಳ ತ್ಯಾಗಿ ಅರ್ಥಾತ್ ಮನ, ವಾಣೀ, ಶರೀರದ ಮೂಲಕ ಪ್ರಾರಬ್ಧದಿಂದ ಆಗುವ ಸಮಸ್ತ ಸ್ವಾಭಾವಿಕ ಕರ್ಮಗಳಲ್ಲಿ ಕರ್ತೃತ್ವದ ಅಭಿಮಾನದ ತ್ಯಾಗೀಯಾದ ನನ್ನ ಭಕ್ತನು ನನಗೆ ಪ್ರಿಯನು. ಯಾರು ಎಂದೂ ಹರ್ಷಿತನಾಗುವುದಿಲ್ಲವೋ, ದ್ವೇಷಿಸುವುದಿಲ್ಲವೋ, ಶೋಕಿಸುವುದಿಲ್ಲವೋ, ಕಾಮನೆ ಮಾಡುವುದಿಲ್ಲವೋ ಹಾಗೂ ಶುಭಾಶುಭ ಸಮಸ್ತ ಕರ್ಮಗಳ ಫಲತ್ಯಾಗಿಯಾದ ಆ ಭಕ್ತಿಯುಕ್ತ ಪುರುಷನು ನನಗೆ ಪ್ರಿಯನಾಗಿದ್ದಾನೆ. ಯಾರು ಶತ್ರು-ಮಿತ್ರ, ಮಾನ-ಅಪಮಾನ, ಛಳಿ-ಸೆಕೆ, ಸುಖ-ದುಃಖಾದಿ ದ್ವಂದ್ವಗಳಲ್ಲಿ ಸಮನಾಗಿರುವನೋ, ಇಡೀ ಪ್ರಪಂಚದ ಕುರಿತು ಆಸಕ್ತಿರಹಿತನಾಗಿರುವನೋ, ಯಾರು ನಿಂದಾಸ್ತುತಿಗಳನ್ನು ಸಮಾನವಾಗಿ ತಿಳಿಯುವ ಮನನಶೀಲನೋ, ಅರ್ಥಾತ್ ಈಶ್ವರನ ಸ್ವರೂಪವನ್ನು ನಿರಂತರ ಮನನ ಮಾಡುವವನೋ, ಯಾವುದೇ ಪ್ರಕಾರದಿಂದ ಶರೀರ ನಿರ್ವಾಹನಾಗುವುದರಲ್ಲಿ ಸಂತುಷ್ಟನೋ, ಮತ್ತು ವಾಸಿಸುವ ಸ್ಥಾನದಲ್ಲಿ ಮಮತಾರಹಿತನೋ ಆ ಸ್ಥಿರ ಬುದ್ಧಿಯವನಾದ ಭಕ್ತಿಯುಳ್ಳ ಪುರುಷನು ನನಗೆ ಪ್ರಿಯನು.’</p>
<p class="Text para-style-override-2">ಆದ್ದರಿಂದ ಈ ಅಸಾರವಾದ ಸಂಸಾರದಲ್ಲಿ ಮನಸ್ಸನ್ನು ದೂರಗೊಳಿಸಿ, ಇಹ-ಪರ ಲೋಕಗಳ ಸಮಸ್ತ ಭೋಗಗಳಲ್ಲಿ ವೈರಾಗ್ಯವುಳ್ಳವರಾಗಿ, ಎಲ್ಲರೂ ಪರಮಾತ್ಮನ ಪ್ರಾಪ್ತಿಗಾಗಿ ಪ್ರಯತ್ನಿಸಬೇಕು.<span></span></p>


<p class="Page-Break"> </p>
<p class="Chapter-Heading" id="toc_marker-5">3. ವೈರಾಗ್ಯ ಮತ್ತು ಉಪರಾಮತೆ</p>
<p class="Text">ವೈರಾಗ್ಯದ ಮಾತನ್ನು ವೈರಾಗ್ಯವುಳ್ಳವನೇ ಹೇಳಬಲ್ಲನು. ಅವನ ಹೇಳಿಕೆಯೇ ಅರ್ಥಪೂರ್ಣವಾಗಿದೆ; ಏಕೆಂದರೆ, ವೈರಾಗ್ಯವುಳ್ಳ ಪುರುಷನ ಜೊತೆಗೆ ವೈರಾಗ್ಯವು ಮೂರ್ತಿಮಂತವಾಗಿ ಹಿಂಬಾಲಿಸುತ್ತದೆ. ಅವರು ಹೋಗುವ ದಾರಿಯಲ್ಲಿ ವೈರಾಗ್ಯದ ನೆರೆಯೇ ಬರುತ್ತದೆ. ವೈರಾಗ್ಯವುಳ್ಳವನ ಕಣ್ಣುಗಳಿಂದ ವೈರಾಗ್ಯದ ಅಲೆಗಳು ಹೊರಟು ಸುತ್ತಲೂ ಹರಡಿಕೊಳ್ಳುತ್ತವೆ. ಎಲ್ಲ ಭಾವಗಳು ತನ್ನ ಸಜಾತೀಯ ಭಾವಗಳನ್ನು ಜಾಗ್ರತಗೊಳಿಸುತ್ತವೆ. ಇದು ನಿಯಮವಾಗಿದೆ. ಆದ್ದರಿಂದ ವೈರಾಗ್ಯದ ಈ ಅಲೆಗಳು ಯಾರ-ಯಾರ ಹೃದಯಗಳಲ್ಲಿ ಪ್ರವೇಶಿಸುತ್ತವೋ ಆಯಾಯಾ ಮನುಷ್ಯರ ಅಂತಃಕರಣದಲ್ಲಿ ಸ್ಥಿತವಾದ ವೈರಾಗ್ಯದ ಭಾವಗಳನ್ನು ಜಾಗ್ರತಗೊಳಿಸುತ್ತವೆ, ತೀವ್ರಗೊಳಿಸುತ್ತವೆ.</p>
<p class="Text">ವೈರಾಗ್ಯದ ಜೊತೆಗೆ ಉಪರಾಮತೆ ಹಾಗೂ ಧ್ಯಾನದ ಅವಿಚ್ಛಿನ್ನ ಸಂಬಂಧವಿದೆ. ಮುಂದುಗಡೆ ವೈರಾಗ್ಯವಿದ್ದು, ಅದರ ಹಿಂದೆ ಉಪರಾಮತೆ ಹಾಗೂ ಇವೆರಡರ ಹಿಂದೆ ಪರಮಾತ್ಮನ ಧ್ಯಾನವಿರುತ್ತದೆ. ಈ ಪ್ರಕಾರ ವೈರಾಗ್ಯ, ಉಪರಾಮತೆ ಮತ್ತು ಧ್ಯಾನದ ಪಾರಸ್ಪರಿಕ ಸಂಬಂಧವು ರಾಮ, ಸೀತೆ, ಲಕ್ಷ್ಮಣರ ಪಥಿಕ ರೂಪದಲ್ಲಿ ಕಂಡುಬರುತ್ತದೆ. ರಾಮನೊಂದಿಗೆ ಸೀತೆ ಇರುತ್ತಾಳೆ, ಸೀತೆಯೊಡನೆ ರಾಮನಿರುತ್ತಾನೆ. ರಾಮನಿಲ್ಲದೆ ಲಕ್ಷ್ಮಣನಿಗೆ ನೆಮ್ಮದಿ ಇಲ್ಲ, ಲಕ್ಷ್ಮಣನಿಲ್ಲದೆ ರಾಮನಿಗೆ ನೆಮ್ಮದಿ ಇಲ್ಲ. ರಾಮ, ಲಕ್ಷ್ಮಣ ನಡುವೆ ಸೀತೆ ಇರುತ್ತಾಳೆ. ಸರಿಯಾಗಿ ಇದೇ ಪ್ರಕಾರ ವೈರಾಗ್ಯ, ಧ್ಯಾನ ಇರುವಲ್ಲಿ ನಡುವೆ ಉಪರಾಮತೆ ಅವಶ್ಯವಾಗಿರುತ್ತದೆ. ಅರ್ಥಾತ್ ವೈರಾಗ್ಯದಿಂದ ಉಪರಾಮತೆ, ಉಪರಾಮತೆಯಿಂದ ಪರಮಾತ್ಮನ ಧ್ಯಾನ ಸ್ವತಃಸಿದ್ಧವಾಗಿದೆ.</p>
<p class="Text">ವೈರಾಗ್ಯವುಳ್ಳ ಪುರುಷನ ದರ್ಶನಮಾತ್ರದಿಂದಲೇ ವೈರಾಗ್ಯ ಉತ್ಪನ್ನವಾಗಬಲ್ಲದು. ಹಾಗಿರುವಾಗ ಅವನ ಸಂಕೇತದಿಂದ, ವ್ಯಾಖ್ಯಾನದಿಂದ ವೈರಾಗ್ಯ ಉಂಟಾದರೆ ಅವರಲ್ಲಿ ಆಶ್ಚರ್ಯವೇನಿದೆ? ನಿಜವಾದ ವೈರಾಗ್ಯವುಳ್ಳವನ ಪ್ರವಚನದಿಂದ ವೇಶ್ಯೆಗೂ ಕೂಡ ವೈರಾಗ್ಯ ಉಂಟಾಗುತ್ತದೆ. ಭಗವಾನ್ ದತ್ತಾತ್ರೇಯರ ದರ್ಶನದಿಂದ ವೇಶ್ಯೆಗೂ ವೈರಾಗ್ಯ ಉಂಟಾಯಿತು. ಯವನಭಕ್ತ ಹರಿದಾಸರ ಕ್ರಿಯೆಗಳಿಂದ, ಅವರ ವಿರೋಧಿಗಳು ಕಳಿಸಿದ ಅತ್ಯಂತ ನಿಷ್ಣಾತವೇಶ್ಯೆಯೂ ಕೂಡ ತನ್ನ ವೇಶ್ಯಾವೃತ್ತಿಯನ್ನು ತೊರೆದು ಸಂಸಾರದಿಂದ ವಿರಕ್ತಳಾಗಿ ಹರಿನಾಮಪರಾಯಣಳಾದಳು. ಹರಿದಾಸರನ್ನು ಮೋಸಗೊಳಿಸಲು ಹೋದ ಅವಳು ಸರ್ವಬಂಧನದಿಂದ ಮುಕ್ತವಾಗಿಸುವ ಅವರ ಬಲೆಯಲ್ಲಿ ಸ್ವತಃ ಸಿಕ್ಕಿಹಾಕಿಕೊಂಡಳು. ಅತ್ಯಂತ ಕಾಮೀ ಪುರುಷರಲ್ಲಿಯೂ ಕೂಡ ವೈರಾಗ್ಯದ ಜ್ವಾಲೆ ಉದಿಸುವುದೇ ನಿಜವಾದ ವೈರಾಗಿಗಳ ಲಕ್ಷಣವಾಗಿದೆ. ಪಾತಂಜಲಯೋಗದರ್ಶನದಲ್ಲಿ ಬಂದಿದೆ </p>
<p class="Shlok">‘ವೀತರಾಗವಿಷಯಂ ವಾ ಚಿತ್ತಮ್’</p>
<p class="TXT-Right">(1/37)</p>
<p class="Text">‘ವೀತರಾಗೀ ಪುರುಷರನ್ನು ಸ್ಮರಿಸುವವನ ಚಿತ್ತ ಸಮಾಸ್ಥವಾಗುತ್ತದೆ.’ ಅರ್ಥಾತ್ ವೀತರಾಗಿಯ ಧ್ಯಾನ ಮಾಡುವುದರಿಂದ ಚಿತ್ತದ ವೃತ್ತಿಗಳ ನಿರೋಧವಾಗುತ್ತದೆ. ಆದ್ದರಿಂದ ಚಿತ್ತವೃತ್ತಿಗಳ ನಿರೋಧ ಮಾಡಲು ಶ್ರೀಶುಕದೇವರಂತಹ ವೀತರಾಗಿಗಳ ಧ್ಯಾನ ಮಾಡಬೇಕು. ಶ್ರೀಶುಕದೇವರ ಉಪರಾಮತೆ, ವೈರಾಗ್ಯ ಮೊದಲಾದ ವಿಷಯಗಳು ಅವರ್ಣನೀಯವಾಗಿವೆ. ಒಮ್ಮೆ ಶುಕದೇವರು ಒಂದು ಸರೋವರದ ದಡದಿಂದ ಹೋಗುತ್ತಿದ್ದರು. ಸರೋವರದಲ್ಲಿ ಅನೇಕ ಸ್ತ್ರೀಯರು ಸ್ನಾನಮಾಡುತ್ತಿದ್ದರು. ಕೆಲವೇ ಕ್ಷಣದಲ್ಲಿ ಅದೇ ಮಾರ್ಗವಾಗಿ ಶ್ರೀವೇದವ್ಯಾಸರು ಹೊರಟರು. ಅವರನ್ನು ನೋಡುತ್ತಲೇ ಎಲ್ಲ ನಾರಿಯರು ನಾಚಿಕೊಂಡು ನೀರಿನಿಂದ ಹೊರಗೆಬಂದು ಲಗುಬಗೆಯಿಂದ ತಮ್ಮ ಬಟ್ಟೆಗಳನ್ನು ಉಟ್ಟುಕೊಂಡು, ಅತಿವಿನೀತ ಭಾವದಿಂದ ಪ್ರಾರ್ಥಿಸ ತೊಡಗಿದರು. ಶ್ರೀವೇದವ್ಯಾಸರು ಆಶ್ಚರ್ಯದಲ್ಲಿ ಮುಳುಗಿದರು. ನನ್ನ ಯುವಕ ಪುತ್ರ ಶುಕದೇವನು ಈಗಲೇ ಈ ದಾರಿಯಾಗಿ ಹೋಗಿರುವನು. ಅವನನ್ನು ನೋಡಿದ ಈ ಸ್ತ್ರೀಯರಿಗೆ ನಾಚಿಕೆಯಾಗಲಿಲ್ಲ; ಆದರೆ ನನ್ನಂತಹ ಮುದುಕನನ್ನು ನೋಡಿ, ಕೂಡಲೇ ಲಜ್ಜೆಯಿಂದ ಬಟ್ಟೆ ಧರಿಸಿಕೊಂಡರಲ್ಲ! ಇದರ ರಹಸ್ಯವೇನು? ಅವರು ಆ ಸ್ತ್ರೀಯರಲ್ಲೇ ಇದರ ಕಾರಣ ಕೇಳಿದರು. ಸ್ತ್ರೀಯರು ಉತ್ತರಿಸಿದರು ಸ್ವಾಮಿ! ಶುಕದೇವರ ಮನಸ್ಸಿನಲ್ಲಿ ಇದು ಸ್ತ್ರೀ, ಇದು ಪುರುಷ, ಇದು ಮರ, ಇದು ಪಶು, ಇದು ಪಕ್ಷಿ ಎಂಬ ಭೇದ ಭಾವವೇ ಇಲ್ಲ. ಇವರು ಸ್ತ್ರೀಯರಾಗಿದ್ದಾರೆ ಅಥವಾ ವೃಕ್ಷ ಎಂಬುದು ಅವರಿಗೆ ಅರಿವೇ ಇಲ್ಲ. ಆದರೆ ನಿಮ್ಮ ಮನಸ್ಸಿನಲ್ಲಿ ಇನ್ನೂ ಈ ಭೇದ ನೆಲೆಸಿದೆ. ಇದರಿಂದಾಗಿ ನಾವುಗಳು ನಾಚಿಕೊಂಡು ಬಟ್ಟೆ ಉಟ್ಟುಕೊಂಡೆವು. ಇದರಿಂದ ಶ್ರೀಶುಕದೇವರ ಉಪರಾಮತೆಯ ಅರಿವು ಮೂಡುತ್ತದೆ.</p>
<p class="Text">ಶ್ರೀಮದ್ಭಾಗವತದಲ್ಲಿ ಜಡಭರತರವರ ಆಖ್ಯಾನ ಬರುತ್ತದೆ. ಅವರಿಗೂ ಈ ವೈರಾಗ್ಯದ ಅಮುಲು ಏರಿತ್ತು. ಅದು ಎಷ್ಟಿತ್ತೆಂದರೆ ಅವರು ಹೆಂಡಕುಡಿದಿರುವರೋ ಎಂಬಂತೆ ಕಾಣುತ್ತಿತ್ತು. ಹೆಂಡದ ಅಮುಲು ತಾಮಸವಾಗಿರುತ್ತದೆ, ಅನ್ನದ ಅಮುಲು ರಾಜಸೀ ಮತ್ತು ವೈರಾಗ್ಯದ ಅಮುಲು ಸಾತ್ತ್ವಿಕವಾಗಿರುತ್ತದೆ. ಜಡಭರತರು ವೈರಾಗ್ಯ ಹಾಗೂ ಉಪರಾಮತೆಯ ಅಮಲಿನಲ್ಲಿ ಮೈಮರೆತು ಇರುತ್ತಿದ್ದರು. ಅವರ ಈ ಉನ್ಮತ್ತತೆಯನ್ನು ಸಾಂಸಾರಿಕ ಜನರು ಏನು ಬಲ್ಲರು? ಯಾವುದೇ ವಸ್ತುವಿನ ಏನೂ ಜ್ಞಾನವಿಲ್ಲದವನೂ, ಯಾವ ಅನುಭವವಿಲ್ಲದವನೂ ಅದರ ಮಹತ್ವವನ್ನು ಹೇಗೆ ಊಹಿಸಬಲ್ಲನು? ಆದ್ದರಿಂದ ಮನೆಯವರು, ಹೊರಗಿನವರು ಅವರನ್ನು ಮೂರ್ಖ, ಹುಚ್ಚ, ಎಂದೇ ತಿಳಿದಿದ್ದರು. ಒಮ್ಮೆ ಭದ್ರಕಾಳಿಯ ಬಲಿಗಾಗಿ ಒಬ್ಬ ಕಳ್ಳರ ರಾಜನ ಸೇವಕರು ಅವರನ್ನು ಹಿಡಿದುಕೊಂಡು ಹೋದರು. ಆ ಕಳ್ಳರ ರಾಜನ ಪುರೋಹಿತನಾಗಿದ್ದ ದರೋಡೆಕೋರನು ಜಡಭರತನನ್ನು ಕೊಲ್ಲಲು ಕತ್ತಿ ಎತ್ತಿದಾಗ ಆ ಕ್ಷಣದೇವಿಯು ಪ್ರಕಟಳಾಗಿ ಆ ಎಲ್ಲ ದುಷ್ಟರನ್ನು ಸಂಹರಿಸಿದಳು. ಜಡಭರತರ ಬಳಿ ದೇವಿಯು ವರವನ್ನು ಕೇಳಿಕೊಳ್ಳಲು ಹೇಳಿದಳು. ದೇವಿಯ ಆಗ್ರಹವನ್ನು ಕಂಡು ಅವರು ‘ಇವರೆಲ್ಲರನ್ನು ಬದುಕಿಸಿ ಬಿಡು’ ಎಂಬ ವರವನ್ನು ಬೇಡಿದರು. ಇದೆಂತಹ ತ್ಯಾಗ! ತನ್ನ ಪ್ರಾಣಗಳನ್ನೇ ಬಲಿ ತೆಗೆದು<br/>ಕೊಳ್ಳಲು ಪ್ರಯತ್ನಿಸುವವರ ಕುರಿತು ಕೂಡ ಎಂತಹ ದಯೆ!</p>
<p class="Text">ಒಮ್ಮೆ ಜಡಭರತರು ರಹೂಗಣನೆಂಬ ರಾಜನ ಪಲ್ಲಕ್ಕಿಯನ್ನು ಹೊರಲು ನೇಮಿಸಲ್ಪಟ್ಟರು. ಯಾವ ಜೀವಿಯೂ ಕಾಲಕೆಳಗೆ ಸಿಕ್ಕಿಕೊಳ್ಳದಿರಲಿ ಎಂಬ ಭಯದಿಂದ ನೋಡಿ-ನೋಡಿ ಕಾಲಿಡುತ್ತಿದ್ದರು. ಅದರಿಂದ ಬೇರೆ ಪಲ್ಲಕ್ಕಿ ಹೊರುವವರೊಂದಿಗೆ ಇವರ ನಡಿಗೆಯು ಹೊಂದಿಕೊಳ್ಳದಿದ್ದರಿಂದ ಪಲ್ಲಕ್ಕಿಯು ಡೋಲಾಯಮಾನವಾಗತೊಡಗಿತು. ರಾಜನಿಗೆ ಇದು ಕೆಡುಕೆನಿಸಿತು. ಅವನು ಕೋಪದಿಂದ ಕೆಂಡವಾಗಿ ಜಡಭರತರಿಗೆ ಅಲ್ಲ-ಸಲ್ಲದ ಮಾತುಗಳನ್ನು ಹೇಳುತ್ತಾ, ಕೊಲ್ಲುವೆನೆಂದೂ ಹೇಳಿದನು. ಮೇಲು-ಕೀಳಿನ ಮಾತುಗಳನ್ನಾಡಿದನು. ಜಡಭರತರು ಉತ್ತರಿಸಿದರು ‘ಎಲೈ ರಾಜನೇ! ಯಾರು ಮೇಲಿದ್ದಾರೆ? ಯಾರು ಕೆಳಗೆ? ನನ್ನ ಮೇಲೆ ಪಲ್ಲಕ್ಕಿ, ಪಲ್ಲಕಿಯಮೇಲೆ ನೀನು, ನಿನ್ನ ಮೇಲೆ ಛಾವಣಿ, ಛಾವಣಿಯ ಮೇಲೆ ಆಕಾಶ. ಯಾರನ್ನು ಕೊಲ್ಲುವಿರಿ? ‘ಆತ್ಮಾ ಅಮರನಾಗಿದ್ದಾನೆ, ಶರೀರ ನಾಶವುಳ್ಳದ್ದು.’ ರಾಜನು ಈ ರಹಸ್ಯಮಯ ಶಬ್ದಗಳನ್ನು ಕೇಳಿ, ಪಲ್ಲಕ್ಕಿಯಿಂದ ಕೆಳಗೆ ಧುಮುಕಿದನು. ಇವರು ಯಾರೋ ಮಹಾತ್ಮರೆಂದು ಅವನಿಗೆ ಅರಿವಾಯಿತು. ಥಟ್ಟನೆ ಅವರ ಕಾಲಿಗೆ ಬಿದ್ದನು. ದಯಾಳುಗಳಾದ ಜಡಭರತರು ಉಪದೇಶ ಮಾಡಿದರು. ಅದರಿಂದ ರಾಜನಿಗೆ ವೈರಾಗ್ಯ ಉಂಟಾಗಿ ಪರಮಾತ್ಮನ ಪ್ರಾಪ್ತಿಯಾಯಿತು. ಧ್ಯಾನದಲ್ಲಿ ತೊಡಗುವುದಕ್ಕೆ ನೂರು ಯುಕ್ತಿಗಳಲ್ಲಿ ಒಂದು ಯುಕ್ತಿ ವೈರಾಗ್ಯವಾಗಿದೆ. ಧ್ಯಾನಮಾಡುವ ಯೋಗಿ ಮಹಾತ್ಮರಾದರೋ ವೈರಾಗ್ಯದ ಆಶ್ರಯ ಪಡೆಯುತ್ತಾರೆ, ಮತ್ತೆ ಯುಕ್ತಿಗಳು ತನ್ನಿಂದ-ತಾನೇ ಹುಟ್ಟಿಕೊಳ್ಳುತ್ತವೆ.</p>
<p class="Text">ಪ್ರಾಪಂಚಿಕ ಪದಾರ್ಥಗಳಲ್ಲಿ ಆಸಕ್ತಿ ಉಂಟಾಗದಿರುವುದರ ಹೆಸರು ವೈರಾಗ್ಯವಾಗಿವೆ. ಪ್ರಪಂಚದ ಭೋಗಗಳಲ್ಲಿ ಆಸಕ್ತಿ-ಪ್ರೀತಿ ಇಲ್ಲದಿರುವುದು ಮಾತ್ರವಲ್ಲ, ಬ್ರಹ್ಮ ಲೋಕದವರೆಗಿನ ಭೋಗಗಳೂ ಕಾಕವಿಷ್ಠೆಯಂತೆ ಅತ್ಯಂತ ಹೇಯವಾಗಿ ಕಂಡು ಬರುವುದೇ ವೈರಾಗ್ಯವಾಗಿದೆ. ಈ ಪದಾರ್ಥಗಳ ಕಡೆಗೆ ವೃತ್ತಿಗಳು ಹೋಗದಿರುವುದೇ ಉಪರಾಮತೆಯಾಗಿದೆ. ವೈರಾಗ್ಯದಿಂದ ಕೂಡಿದ ಉಪರಾಮತೆಯೇ ಶ್ರೇಷ್ಠವಾಗಿದೆ. ವೈರಾಗ್ಯವಿಲ್ಲದ ಉಪರಾಮತೆ ಹಸಿಯಾಗಿದೆ, ಮನಸ್ಸಿಗೆ ಮೋಸಮಾಡುವುದಾಗಿದೆ. ಋಷಭದೇವರಲ್ಲಿ ಗೌತಮಬುದ್ಧರಿಗಿಂತಲೂ ಮಿಗಿಲಾದ ಉಚ್ಚಕೋಟಿಯ ಉಪರಾಮತೆ ಇತ್ತು. ಅವರ ಸಮಾನ ಉಪರಾಮತೆಯ ಬೇರೆ ಯಾವುದೇ ಉದಾಹರಣೆ ಸಿಗುವುದಿಲ್ಲ. ಪ್ರಪಂಚದಲ್ಲಿ ವಿಚರಿಸುತ್ತಿದ್ದರೂ ಅವರಿಗೆ ಪ್ರಪಂಚದ ಜ್ಞಾನವಿರಲಿಲ್ಲ. ಕಾಡಿಗೆ ಬೆಂಕಿ ತಗುಲಿದೆ, ಅವರಿಗೆ ಅದರ ಅರಿವಿಲ್ಲ. ಶರೀರಕ್ಕೆ ಬೆಂಕಿ ತಗುಲಿತು. ಶರೀರ ಶಾಂತವಾಯಿತು; ಆದರೆ ಅವರಿಗೆ ಬೆಂಕಿಯ ಅರಿವೇ ಹತ್ತಲಿಲ್ಲ. ಇದು ಉಪರಾಮತೆಯ ಪರಾಕಾಷ್ಠೆಯಾಗಿದೆ. ಅವರು ಯಾವುದೂ ತಿಳಿಯದಂತಹ ಉನ್ಮತ್ತಸ್ಥಿತಿಯಲ್ಲಿದ್ದರು. ದೇಹಭಾನವೇ ಇರಲಿಲ್ಲ. ಯಾವುದೇ ಸಂನ್ಯಾಸಿಯಲ್ಲಿ, ಯಾವುದೇ ಗೃಹಸ್ಥನಲ್ಲಿ ಇಂತಹ ಉಪರಾಮತೆ ಇದ್ದರೆ ಅವನು ಭಾರೀ ಪ್ರಶಂಸನೀಯನಾಗಿದ್ದಾನೆ.</p>
<p class="Text">ಉಪರಾಮತೆಯಲ್ಲಿ ಬಾಹ್ಯ ಮತ್ತು ಆಂತರಿಕ ಎಂಬ ಎರಡು ಭೇದಗಳಿವೆ. ಎರಡೂ ಶ್ರೇಷ್ಠವೇ; ಆದರೆ ಆತ್ಮನ ನಿಜವಾದ ಶ್ರೇಯಸ್ಸಿಗೆ ಆಂತರಿಕವೇ ಹೆಚ್ಚು ಮಹತ್ವದ್ದಾಗಿದೆ. ರಾಜಾ ಜನಕನಲ್ಲಿ ಬಾಹ್ಯ ಉಪರಾಮತೆ ಇರಲಿಲ್ಲ. ವಾಸ್ತವಿಕವಾಗಿ ಅವನಲ್ಲಿ ಜಗತ್ತಿನ ಅಭಾವವೇ ಇತ್ತು. ಶುಕದೇವರಲ್ಲಿ ಆಂತರಿಕ ಮತ್ತು ಬಾಹ್ಯ ಎರಡೂ ಉಪರಾಮತೆಗಳಿದ್ದವು. ರಾಜಾ ಜನಕನು ಅವರಿಗೆ ಇದರ ಬೋಧ ಮಾಡಿಸಿದನು. ಅವನು ಶುಕದೇವರಿಗೆ ಹೇಳಿದನು ‘ಮಹಾತ್ಮಾ! ನಿಮ್ಮಲ್ಲಿ ಆಂತರಿಕ ಹಾಗೂ ಬಾಹ್ಯ ಎರಡೂ ಉಪರಾಮತೆಗಳಿವೆ. ನೀವು ನನ್ನಿಂದ ಶ್ರೇಷ್ಠರಾಗಿದ್ದೀರಿ. ನಿಮಗೆ ಕಲಿಯುವಂತಹುದು ಏನೂ ಇಲ್ಲ, ಹೋಗಿ ಧ್ಯಾನದಲ್ಲಿ ತೊಡಗಿರಿ.’ ಶುಕದೇವರು ಹೋಗಿ ಧ್ಯಾನದಲ್ಲಿ ತೊಡಗಿದರು. ಅವರಿಗೆ ಸಮಾಧಿ ಹತ್ತಿತು, ಪರಮಾತ್ಮನ ಪ್ರಾಪ್ತಿಯಾಯಿತು.</p>
<p class="Text">ಸಮುದ್ರಕ್ಕೆ ನಾಲ್ಕೂ ಕಡೆಗಳಿಂದ ನದಿಗಳ ನೀರು ಬಂದು ಸೇರುತ್ತದೆ, ಆದರೆ ಅದು ಗಂಭೀರ, ಪರಿಪೂರ್ಣ, ಅಚಲ ಪ್ರತಿಷ್ಠಿತವಾಗಿದೆ. ಅದು ನಿರಂತರ ನದಿಗಳ ನೀರು ಬಂದು ಸೇರಿದರೂ ಸ್ವಲ್ಪವೂ ಚಲಿಸುವುದಿಲ್ಲ, ತನ್ನ ಮೇರೆಯನ್ನು ಮೀರುವುದಿಲ್ಲ. ಹೀಗೆಯೇ ಜ್ಞಾನೀ, ಮಹಾತ್ಮಾ, ವಿರಕ್ತ, ನಿಷ್ಕಾಮಪುರುಷ ಇವರೆಲ್ಲ ಸದಾಕಾಲ ತನ್ನ ಮಹಿಮೆಯಲ್ಲಿ (ಸ್ಥಿತಿಯಲ್ಲಿ) ಪರಿಪೂರ್ಣರಾಗಿರುತ್ತಾರೆ. ಪ್ರಪಂಚದ ನಾನಾ ಪ್ರಕಾರದ ಯಾವುದೇ ಭೋಗಗಳು ಅವರ ಮನಸ್ಸನ್ನು ವಿಚಲಿಸಗೊಳಿಸಲಾರವು (ಗೀತೆ 2/70). ಪ್ರಪಂಚದ ಭೋಗಗಳು ತಾವಾಗಿ ಅವರಿಗೆ ಪ್ರಾಪ್ತವಾಗುತ್ತವೆ ಹಾಗೂ ಅವರು ಅವುಗಳೊಡನೆ ಯಥಾಯೋಗ್ಯ ವ್ಯವಹಾರವನ್ನೂ ಮಾಡುತ್ತಾರೆ; ಆದರೆ ಅವರಲ್ಲಿ ಯಾವುದೇ ವಿಕಾರಗಳು ಉಂಟಾಗುವುದಿಲ್ಲ, ಬದಲಿಗೆ ಅವರಿಗಾದರೋ ಶಾಂತಿಯೇ ಪ್ರಾಪ್ತವಾಗುತ್ತದೆ.</p>
<p class="Text">ಜ್ಞಾನೀ ಮಹಾತ್ಮರ ದೃಷ್ಟಿಯಲ್ಲಿ ಪ್ರಪಂಚದ ಆತ್ಯಂತಿಕ ಅಭಾವವಿರುತ್ತದೆ. ಸಂಸಾರಿಗಳ ದೃಷ್ಟಿಯಲ್ಲಿ ಪರಮಾತ್ಮನ ಅಭಾವವಿರುತ್ತದೆ. ವಿಷಯಿಗಳ ಮನದಲ್ಲಿ ಪರಮಾತ್ಮನಿದ್ದಾನೋ, ಇಲ್ಲವೋ ಎಂಬ ಶಂಕೆ ಇರುತ್ತದೆ. ಆದರೆ ನಾಸ್ತಿಕನು ಇಲ್ಲವೇ ಇಲ್ಲವೆಂದು ಹೇಳುತ್ತಾನೆ. ಹೀಗೆಯೇ ಜ್ಞಾನಿಗೆ ಪ್ರಪಂಚ ಇಲ್ಲವೇ ಇಲ್ಲ.</p>
<p class="Text">ಗೀತೆಯ ಎರಡನೇ ಅಧ್ಯಾಯದ 68ರಿಂದ 71ನೇ ಶ್ಲೋಕದವರೆಗೆ ಬ್ರಾಹ್ಮೀಸ್ಥಿತಿಯ ವರ್ಣನೆ ಮಾಡಲಾಗಿದೆ. ಈ ಸ್ಥಿತಿ ಪ್ರಾಪ್ತವಾದವನು ಮತ್ತೆ ಮೋಹವನ್ನು ಹೊಂದುವುದಿಲ್ಲ. ಅಂತ್ಯಕಾಲದಲ್ಲಿಯೂ ಈ ನಿಷ್ಠೆ ಪ್ರಾಪ್ತವಾದರೆ ನಿಶ್ಚಯವಾಗಿ ಅವನಿಗೆ ಬ್ರಹ್ಮಾನಂದದ, ನಿರ್ವಾಣಬ್ರಹ್ಮನ ಪ್ರಾಪ್ತಿಯಾಗಿ ಹೋಗುತ್ತದೆ.</p>
<p class="Shlok">ಏಷಾ ಬ್ರಾಹ್ಮೀ ಸ್ಥಿತಿಃ ಪಾರ್ಥ ನೈನಾಂ ಪ್ರಾಪ್ಯ ವಿಮುಹ್ಯತಿ ।</p>
<p class="Shlok">ಸ್ಥಿತ್ವಾಸ್ಯಾಮಂತಕಾಲೇಽಪಿ ಬ್ರಹ್ಮನಿರ್ವಾಣಮೃಚ್ಛತಿ ॥</p>
<p class="TXT-Right">(ಗೀತೆ 2/72)</p>
<p class="Text">ಗೀತೆಯ ಎರಡನೇ ಅಧ್ಯಾಯದ 68ರಿಂದ 71ರ ಶ್ಲೋಕದವರೆಗೆ ವರ್ಣಿತವಾದ ಬ್ರಾಹ್ಮೀ ಸ್ಥಿತಿಯಲ್ಲಿ 68-69ರಲ್ಲಾದರೋ ಸಿದ್ಧಪುರುಷರ ಉಪರಾಮತೆಯನ್ನು ವರ್ಣಿಸಲಾಗಿದೆ ಮತ್ತು 70-71ರಲ್ಲಿ ಅವರ ವೈರಾಗ್ಯದ ವರ್ಣನೆ ಇದೆ.</p>
<p class="Shlok">ತಸ್ಮಾದ್ಯಸ್ಯ ಮಹಾಬಾಹೋ ನಿಗೃಹೀತಾನಿ ಸರ್ವಶಃ ।</p>
<p class="Shlok">ಇಂದ್ರಿಯಾಣೀಂದ್ರಿಯಾರ್ಥೇಭ್ಯಸ್ತಸ್ಯ ಪ್ರಜ್ಞಾ ಪ್ರತಿಷ್ಠಿತಾ ॥</p>
<p class="Shlok">ಯಾ ನಿಶಾ ಸರ್ವಭೂತಾನಾಂ ತಸ್ಯಾಂ ಜಾಗರ್ತಿ ಸಂಯಮೀ ।</p>
<p class="Shlok">ಯಸ್ಯಾಂ ಜಾಗ್ರತಿ ಭೂತಾನಿ ಸಾ ನಿಶಾ ಪಶ್ಯತೋ ಮುನೇಃ ॥</p>
<p class="Shlok">ಆಪೂರ್ಯಮಾಣಮಚಲಪ್ರತಿಷ್ಠಂ ಸಮುದ್ರಮಾಪಃ ಪ್ರವಿಶಂತಿ ಯದ್ವತ್ ।</p>
<p class="Shlok">ತದ್ವತ್ಕಾಮಾಂ ಯಂ ಪ್ರವಿಶಂತಿ ಸರ್ವೇ ಸ ಶಾಂತಿಮಾಪ್ನೋತಿ ನ ಕಾಮಕಾಮೀ ॥</p>
<p class="Shlok">ವಿಹಾಯ ಕಾಮಾನ್ಯಃ ಸರ್ವಾನ್ಪುಮಾಂಶ್ಚರತಿ ನಿಃಸ್ಪೃಹಃ ।</p>
<p class="Shlok">ನಿರ್ಮಮೋ ನಿರಹಂಕಾರಃ ಸ ಶಾಂತಿಮಧಿಗಚ್ಛತಿ ॥</p>
<p class="TXT-Right">(ಗೀತೆ 2/68-71)</p>
<p class="Text">ಸಿದ್ಧಪುರುಷರ ಸ್ವಾಭಾವಿಕ ಸ್ಥಿತಿ ಇದೇ ಆಗಿದೆ ಹಾಗೂ ಸಾಧಕರಿಗೆ ಇದೇ ಸಾಧನೆಯಾಗಿದೆ. ರಾಗೀ-ವಿರಾಗೀ ಇವರಲ್ಲಿ ಹಗಲು-ರಾತ್ರಿಯ ಅಂತರವಿದೆ. ಒಂದು ಅಂಧಕಾರವಾದರೆ ಮತ್ತೊಂದು ಪ್ರಕಾಶ. ವೈರಾಗ್ಯವುಳ್ಳವನನ್ನು ಗುರುತಿಸುವುದು ಬಹುಕಠಿಣವಾದುದು. ನಾವು ನಮ್ಮ ಮೋಹಗ್ರಸ್ತಬುದ್ಧಿಯ ಮೂಲಕ ವೈರಾಗ್ಯವುಳ್ಳವನ ಬಾಹ್ಯ ಆಚರಣೆಗಳನ್ನು ನೋಡಿ ಅವರ ಮಹತ್ವವನ್ನು ತಿಳಿಯಬಯಸಿದರೆ ಎಂದೂ ಅರಿಯಲಾರೆವು. ‘ಕತ್ತೆ ಬಲ್ಲುದೇ ಕಸ್ತೂರಿಯ ಪರಿಮಳ, ಶ್ವಾನ ಬಲ್ಲುದೇ ರಾಗ ಭೇದಂಗಳ?’ ಇದೇ ಮಾತು ವೈರಾಗ್ಯವುಳ್ಳವರ ವಿಷಯದಲ್ಲಿಯೂ ಹೀಗೆಯೇ ಇದೆ. ಅವನು ಸ್ವತಃ ತನ್ನನ್ನು ತಿಳಿಯುತ್ತಾನೆ, ಅಥವಾ ಅಲ್ಪ-ಸ್ವಲ್ಪ ಅನುಮಾನವನ್ನು ಬೇರೆ ವೈರಾಗ್ಯವುಳ್ಳವನೇ ಮಾಡಬಲ್ಲನು. ರಾಗೀ ಪುರುಷರಿಗೆ ಪ್ರಿಯವಾಗಿರುವ, ಸುಖನೀಡುವ ಪದಾರ್ಥಗಳು ನಿಜವಾದ ಭಕ್ತನಿಗೆ, ವೈರಾಗ್ಯವುಳ್ಳವನಿಗೆ ವಮನಕ್ಕೆ ಸಮಾನ ಹೇಯವಾಗಿ ಕಂಡು ಬರುತ್ತವೆ.</p>
<p class="Shlok">ರಮಾಬಿಲಾಸು ರಾಮ ಅನುರಾಗೀ । ತಜತ ಬಮನ ಜಿಮಿ ಜನ ಬಡಭಾಗೀ ॥ </p>
<p class="TXT-Right">(ರಾಮಚರಿತ - ಅಯೋಧ್ಯಾ-)</p>
<p class="Text">ವೈರಾಗ್ಯವುಳ್ಳ ಸಾಧಕನಿಗೆ ವಿಷಯಗಳು ವಿಷಕ್ಕೆ ಸಮಾನವಾಗಿ ತೋರುತ್ತವೆ. ರಾಗಿ ಯಾದವನಿಗೆ ಅತ್ತರು, ಸೆಂಟ್ ಇತ್ಯಾದಿ ಸುಗಂಧವಸ್ತುಗಳು ಅತ್ಯಂತ ಪ್ರಿಯವಾಗಿರುತ್ತವೆ. ಆದರೆ ವೈರಾಗ್ಯವುಳ್ಳ ಸಾಧಕನಿಗೆ ಇವುಗಳು ಮಲ-ಮೂತ್ರಗಳಂತೆ ತೋರುತ್ತವೆ. ಅವರ ಶರೀರಕ್ಕೆ ಎಲ್ಲಾದರೂ ಇವುಗಳ ಸ್ಪರ್ಶವಾದರೆ, ಮೂತ್ರವೇ ಮೈಮೇಲೆ ಹಾರಿದಂತೆ ಅಸಹ್ಯವೆನಿಸುತ್ತದೆ. ಪೂರ್ಣ ವಿರುದ್ಧವಾದ ಮಾತಾಗಿದೆ. ಮಖ್ಮಲ್ ಹಾಸಿಗೆ ರಾಗಿಗೆ ಒಳ್ಳೆಯದೆನಿಸುತ್ತದೆ, ಆದರೆ ವೈರಾಗ್ಯವುಳ್ಳ ಸಾಧಕನಿಗೆ ಅದು ದುಃಖಪ್ರದವಾಗಿ ಕಂಡುಬರುತ್ತದೆ. ಆದರೆ ಎಲ್ಲಾದರೂ ಅವನ ಕಾಲು ಗೋಣೀತಾಟಿನ ಮೇಲೆ ಬಿದ್ದರೆ ವೈರಾಗ್ಯದ ಅಮಲಿನಲ್ಲಿ ಅದು ಅತ್ಯಂತ ಪ್ರಿಯವೆನಿಸುತ್ತದೆ. ಇಲ್ಲಿ ಅನೇಕ ಜನರು ಮಲಗಿದ್ದಾರೆಂದು ಇಟ್ಟುಕೊಳ್ಳಿ. ರಾತ್ರಿಯಲ್ಲಿ ಛಳಿಬೀಳುವ ಸಂಭವವಿದ್ದು ಅವರ ಬಳಿ ಅನೇಕ ಕಂಬಳಿ, ಉಣ್ಣೆಯ ಶಾಲುಗಳು, ಗೋಣೀತಾಟು ಮುಂತಾದುವನ್ನು ಇರಿಸಲಾಗಿದೆ. ರಾತ್ರಿಯಲ್ಲಿ ರಾಗಿಯ ಕೈ ಶಾಲಿನ ಕಡೆಗೆ ಹೋದೀತು ಶಾಲಿನಿಂದ ಛಳಿ ದೂರವಾಗದಿದ್ದರೆ. ಕಂಬಳಿಯ ಮೇಲೂ ಬೀಳಬಹುದು. ಆದರೆ ವೈರಾಗ್ಯವುಳ್ಳ ಸಾಧಕನ ಕೈ ಸ್ವಾಭಾವಿಕವಾಗಿಯೇ ಗೋಣೀತಾಟಿನ ಕಡೆಗೇ ಹೋದೀತು. ಇದನ್ನು ತಿಳಿದು-ತಿಳಿದೇ ಹೀಗೆ ಮಾಡದಿದ್ದರೂ, ಸ್ವಾಭಾವಿಕವಾಗಿ ಅವರಿಂದ ಈ ಕ್ರಿಯೆಗಳು ನಡೆಯುತ್ತವೆ. ಇಬ್ಬರಲ್ಲಿಯೂ ತಮ್ಮ-ತಮ್ಮ ಸ್ವಭಾವ ಬೆಳೆದುಹೋಗಿದೆ. ಅದು ತಿಳಿದೋ-ತಿಳಿಯದೆಯೋ ತಾನಾಗಿ ತನ್ನ ಅಭಿರುಚಿಗನುಗುಣವಾಗಿ ಕ್ರಿಯೆಗಳಲ್ಲಿ ಪ್ರವೃತ್ತವಾಗುತ್ತದೆ.</p>
<p class="Text">ವೈರಾಗ್ಯವುಳ್ಳವನಿಗೆ ಸಿಗುವ ಸುಖವು ರಾಗಿಯ ಭಾಗ್ಯದಲ್ಲಿ ಎಲ್ಲಿದೆ? ವಿರಾಗಿಯ ಸುಖ ಶುದ್ಧ ಸಾತ್ವಿಕವಾದುದು. ಎಲ್ಲಾದರೂ ಹೂವಿನ ಮಳೆ ಆಗುತ್ತಿದ್ದರೆ ವೈರಾಗ್ಯವುಳ್ಳವನು ಅಲ್ಲಿಗೆ ಹೋಗುವುದೇ ಇಲ್ಲ; ಏಕೆಂದರೆ, ಅದು ಅವನಿಗೆ ಮನಸ್ಸಿನಿಂದ ಕೆಟ್ಟದೆನಿಸುತ್ತದೆ. ದೇವತೆಗಳು ಅವನಿಗಾಗಿ ವಿಮಾನ ತೆಗೆದುಕೊಂಡು ಬಂದರೂ ಅವನು ಅದನ್ನು ಕಣ್ಣೆತ್ತಿಯೂ ನೋಡಲಾರನು. ಅವನು ವಿಮಾನದಿಂದ ಗಾಬರಿಯಾಗುತ್ತಾನೆ. ಅವನಾದರೋ ತನ್ನ ಆತ್ಮಸುಖದಲ್ಲಿ ತೃಪ್ತನಾಗಿರುತ್ತಾನೆ. ಅವನಿಗೆ ಎಂತಹ ಸುಖ ಸಿಗುತ್ತದೆ! ಇಂದ್ರನು ದಧೀಚಿಯ ಬಳಿಗೆ ಹೋಗುತ್ತಾನೆ. ಋಷಿಯು ಧ್ಯಾನದಲ್ಲಿ ಮಗ್ನನಾಗಿರುವನು. ಕಣ್ಣು ತೆರೆದಾಗ ಇಂದ್ರನು ತನಗೆ ಉಪದೇಶಮಾಡಲು ಪ್ರಾರ್ಥಿಸುವನು ಋಷಿ ಹೇಳಿದನು- ‘ದೇವೇಂದ್ರಾ! ನಿನ್ನ ಸುಖ ನಾಯಿಯಂತೆ ಇದೆ. ಸ್ವರ್ಗದ ಅಪಾರ ವೈಭವದ ನಡುವೆ ನೀನು ಪತ್ನಿ ಶಚಿಯೊಂದಿಗೆ ಭೋಗಿಸುವ ಸುಖವು, ಒಂದು ಗಂಡು ನಾಯಿ ಹೆಣ್ಣುನಾಯಿಯಿಂದ ಬೂದಿಯರಾಶಿಯ ಮೇಲೆ ಅನುಭವಿಸುತ್ತದೆ.’ ನಿಜವಾಗಿ ಗಮನವಿಟ್ಟು ಯೋಚಿಸಿದರೆ ಮಾತು ಹೀಗೆಯೇ ಇದೆ. ವಿಷಯಸುಖದ ಮಹತ್ವವೇನಿದೆ? ಅರ್ಥಾತ್ ಏನೂ ಇಲ್ಲ.</p>
<p class="Text">ಸಣ್ಣಮಕ್ಕಳು ಮಖಮಲ್ ಕೋಟು ಹಾಕುತ್ತಾರೆ, ಜರೀಟೋಪಿ ಧರಿಸುತ್ತಾರೆ. ಆಟಿಕೆಗಳೊಂದಿಗೆ ಆಡುತ್ತಾ ತುಂಬಾ ಸಂತೋಷಪಡುತ್ತಾರೆ. ಕೆಲವೊಮ್ಮೆ ಅಪ್ಪನಿಗೂ ಹೇಳುತ್ತವೆ ‘ಅಪ್ಪಾ ಬಾ, ನೀನು ಆಡು.’ ಅಪ್ಪನು ಅವುಗಳ ಮಾತು ಕೇಳಿ ನಗುತ್ತಾನೆ. ಏಕೆಂದರೆ ಅಂತಹ ಹೊಳೆಯುವ ಬಟ್ಟೆಗಳಿಂದ, ಆಟಿಕೆಗಳಿಂದ ಅವನಿಗೆ ಸ್ವಾಭಾವಿಕವಾದ ಅರುಚಿ ಇದೆ. ಅವನಿಗೆ ಅವು ಮೆಚ್ಚುವುದಿಲ್ಲ. ಹೀಗೆಯೇ ವೈರಾಗ್ಯವುಳ್ಳವನಿಗೆ ಭೋಗವಸ್ತುಗಳು ಮೆಚ್ಚುವುದಿಲ್ಲ. ಅವನು ಅವನ್ನು ನೋಡಿ ನಗುತ್ತಾನೆ. ವೈರಾಗ್ಯದಲ್ಲಿ ಅವನಿಗೆ ಸಿಗುವ ಆನಂದದ ಮುಂದೆ ಅಮೃತದ ಮಾತಿಗೇನು ಬೆಲೆ? ಅವನ ಹೃದಯದಲ್ಲಿ ಕ್ಷಣ-ಕ್ಷಣದಲ್ಲಿ ಆನಂದದ ಅಲೆಗಳು ಏಳುತ್ತಿರುತ್ತವೆ. ಈ ಸ್ಥಿತಿಯನ್ನು ಹೇಗೆ ತಿಳಿಯಬಹುದು? ತಿಳಿಸಬಹುದು? ವೈರಾಗ್ಯವುಳ್ಳವನೇ ಇದನ್ನು ತಿಳಿಯಬಲ್ಲನು. ಇದು ಸ್ವಯಂ ಅನುಭವಿಸುವ ವಸ್ತುವಾಗಿದೆ. ಹೇಳಿ-ಕೇಳುವುದರಿಂದ ಇದರ ಅನುಭವವಾಗಲಾರದು. ಹಾವು ಕಡಿದಾಗ ದುಃಖದ ಅಲೆಗಳು ಬರುವಂತೆ, ಸಮುದ್ರದಲ್ಲಿ ಅಲೆಗಳು ಏಳುವಂತೆ, ಕರೆಂಟ್ ಶಾಕ್ ಹೊಡೆದಾಗ ಇಡೀ ಶರೀರದಲ್ಲಿ ಒಂದು ವಿದ್ಯುತ್ ಅಲೆ ಓಡುತ್ತದೆ; ಹಾಗೆಯೇ ವೈರಾಗ್ಯದಲ್ಲಿ ಆನಂದದ ಅಲೆಗಳು ಏಳುತ್ತಿರುತ್ತವೆ. ಪ್ರತಿಕ್ಷಣ ಏಳುತ್ತವೆ ಹಾಗೂ ತುಂಬಾ ಮಧುರ, ಸರಸವಾಗಿ ಏಳುತ್ತವೆ. ಆನಂದದ ಈ ಅಲೆಗಳನ್ನು ತಿಳಿಸಲು ಉದಾಹರಣೆಗಳೇ ಸಿಗುವುದಿಲ್ಲ. ಕಾಮುಕನ ದೃಷ್ಟಾಂತ ಕೊಡುವುದಾದರೆ, ಬಡಪಾಯಿ ಅವನು ಶಾಂತಿ, ಆನಂದ ಏನು ಅರಿಯಬಲ್ಲನು? ಲೋಭಿಗೆ ಪರಶುಮಣಿ ದೊರೆತಾಗ ಆನಂದದ ಅಲೆಗಳು ಏಳುತ್ತವೆ. ಆದರೆ ಅದರೊಂದಿಗೆ ‘ಯಾರಾದರೂ ಈ ಮಣಿಯನ್ನು ಕಸಿದುಕೊಂಡಾರೋ’ ಎಂಬ ಭಯವಿರುತ್ತದೆ. ಅವನ ಉದಾಹರಣೆಯು ವೈರಾಗ್ಯವುಳ್ಳವನ ಸ್ಥಿತಿಯನ್ನು ಸರಿಯಾಗಿ ತಿಳಿಸಲಾರದು. ಇದು ಮೂಗನು ಬೆಲ್ಲತಿಂದಂತಿದೆ. ತಿಳಿದವನು ಹೇಳಲಾರನು. ಹೇಳುವವನು ವಾಸ್ತವಿಕವಾಗಿ ತಿಳಿಯುವುದಿಲ್ಲ.</p>
<p class="Text para-style-override-2">ಪ್ರಾಪಂಚಿಕ ವಿಷಯ-ಭೋಗಗಳನ್ನು ಭೋಗಿಸುವ ರಾಗಿಗೆ ಕಂಡುಬರುವ ಸುಖಕ್ಕಿಂತ ಎಷ್ಟೋ ಹೆಚ್ಚು ಆನಂದ ವೈರಾಗ್ಯವುಳ್ಳ ಸಾಧಕನಿಗೆ ವಿರಾಗದಿಂದ ಉಂಟಾಗುತ್ತದೆ. ಅವನು ಭೋಗಗಳ ಕಡೆಗೆ ದೃಷ್ಟಿಯೇ ಹರಿಸದಷ್ಟು ವೈರಾಗ್ಯದ ಅಮಲು ಅವನಲ್ಲಿರುತ್ತದೆ. ಅವನಿಗೆ ಇವುಗಳಲ್ಲಿ ರಸವೇ ಕಂಡುಬರುವುದಿಲ್ಲ. ಉಪರಾಮತೆಯಿಂದ ಸಿಗುವ ಆನಂದವು ವೈರಾಗ್ಯದಿಂದ ಸಿಗುವ ಆನಂದಕ್ಕಿಂತ ಹೆಚ್ಚಿದೆ. ಧ್ಯಾನ ಉಂಟಾದಾಗ ಇನ್ನೂ ವಿಶೇಷ ಆನಂದ ಸಿಗುತ್ತದೆ (ಗೀತೆ 5/21). ಆ ಆನಂದವನ್ನು ಹೇಗೆ ತಿಳಿಸಲಾದೀತು! ಆ ಆನಂದರೂಪೀ ಅಮೃತಸಾಗರದ ಒಂದು ಹನಿಯ ಆಭಾಸ ಮಾತ್ರದಿಂದ ಇಡೀ ಜಗತ್ತು ಆನಂದಿತವಾಗುತ್ತಾ ಇದೆ, ಮುಗ್ಧವಾಗುತ್ತಾ ಇದೆ. ಆದರೆ ಆ ಭಾಗ್ಯವಂತ ಪುರುಷನಿಗಾದರೋ ಅದರ ಸಾಗರವೇ ಪ್ರಾಪ್ತವಾಗುತ್ತದೆ. ನಮ್ಮ ಅಲ್ಪಬುದ್ಧಿ ಅದನ್ನು ಅನುಭವಿಸಲು ಅಸಮರ್ಥವಾಗಿದೆ. ಈ ಆನಂದದ ಅನುಭವವು ನಮಗೆ ಭಗವತ್ಕೃಪೆಯಿಂದ ಅದನ್ನು ಪಡೆಯುವ ಸಾಮರ್ಥ್ಯ ಉಂಟಾದಾಗಲೇ ಆಗುವುದು.<span></span></p>


<p class="Page-Break"> </p>
<p class="Chapter-Heading" id="toc_marker-6">4. ಉಪನಿಷತ್ತುಗಳಲ್ಲಿ ಭೇದ ಮತ್ತು ಅಭೇದ ಉಪಾಸನೆ</p>
<p class="Shlok">ಓಂ ಪೂರ್ಣಮದಃ ಪೂರ್ಣಮಿದಂ ಪೂರ್ಣಾತ್ ಪೂರ್ಣಮುದಚ್ಯತೇ ।</p>
<p class="Shlok">ಪೂರ್ಣಸ್ಯ ಪೂರ್ಣಮಾದಾಯ ಪೂರ್ಣಮೇವಾವಶಿಷ್ಯತೇ ॥</p>
<p class="Shlok"> ಓಂ ಶಾಂತಿಃ ಶಾಂತಿಃ ಶಾಂತಿಃ </p>
<p class="TXT-Right">(ಬೃಹದಾರಣ್ಯಕ 5/1/1)</p>
<p class="Text">‘ಆ ಸಚ್ಚಿದಾನಂದಘನ ಪರಮಾತ್ಮನು ತಾನೇ-ತನ್ನಿಂದ ಪರಿಪೂರ್ಣನಾಗಿದ್ದಾನೆ, ಈ ಪ್ರಪಂಚವೂ ಆ ಪರಮಾತ್ಮನಿಂದ ಪರಿಪೂರ್ಣವಾಗಿದೆ; ಏಕೆಂದರೆ ಆ ಪೂರ್ಣಬ್ರಹ್ಮ ಪರಮಾತ್ಮನಿಂದಲೇ ಈ ಪೂರ್ಣ (ಜಗತ್ತು) ಪ್ರಕಟವಾಗಿದೆ; ಪೂರ್ಣ (ಜಗತ್ತು) ಪೂರ್ಣ (ಪೂರಕ ಪರಮಾತ್ಮಾ)ನನ್ನು ಸ್ವೀಕರಿಸಿ, ಅದರಲ್ಲಿ ಸ್ಥಿತನಾದ ಮೇಲೆ ಆ ಸಾಧಕನಿಗೆ ಒಂದು ಪೂರ್ಣಬ್ರಹ್ಮಪರಮಾತ್ಮನೇ ಅವಶಿಷ್ಟನಾಗಿರುತ್ತಾನೆ.</p>
<p class="Text">ಹಿಂದೂ ಶಾಸ್ತ್ರಗಳ ಮೂಲ ವೇದಗಳಾಗಿವೆ. ವೇದಗಳು ಅನಂತ ಜ್ಞಾನದ ಭಂಡಾರವಾಗಿವೆ. ವೇದಗಳ ಜ್ಞಾನಕಾಂಡ ಅದರ ಶಿರೋಸ್ಥಾನೀಯ ಅಥವಾ ಕೊನೆಯ ಉಪನಿಷತ್ತು ಅಥವಾ ವೇದಾಂತದ ಹೆಸರಿನಲ್ಲಿ ಖ್ಯಾತವಾಗಿದೆ. ಉಪನಿಷತ್ತುಗಳಲ್ಲಿ ಬ್ರಹ್ಮನ ಯಥಾರ್ಥಸ್ವರೂಪದ ನಿರ್ಣಯ ಮಾಡಲಾಗಿದೆ. ಜೊತೆಗೆ ಅದರ ಪ್ರಾಪ್ತಿಗಾಗಿ ಶ್ರದ್ಧೆ, ರುಚಿ, ಸ್ಥಿತಿಯ ಬೇರೆ-ಬೇರೆ ಸಾಧಕರಿಗಾಗಿ ವಿಭಿನ್ನ ಉಪಾಸನೆಗಳು ಪ್ರತಿಪಾದಿತವಾಗಿವೆ. ಅದರಲ್ಲಿ ವರ್ಣಿತವಾದ ಪ್ರತೀಕೋಪಾಸನೆಯನ್ನು ಏಕದೇಶೀಯ ಮತ್ತು ಸರ್ವದೇಶೀಯ ಎಂಬ ಎರಡೂ ವಿಧದಿಂದಲೂ ಮಾಡಲು ಹೇಳಲಾಗಿದೆ. ಇಂತಹ ಉಪಾಸನೆಯನ್ನು ಪತ್ನೀ, ಪುತ್ರ, ಧನ, ಅನ್ನ, ಪಶು ಮುಂತಾದ ಇಹಲೋಕದ ಭೋಗಗಳ ಪ್ರಾಪ್ತಿಗಾಗಿ, ಹಾಗೂ ನಂದನವನ, ಅಪ್ಸರೆಯರು, ಅಮೃತಪಾನ ಮುಂತಾದ ಸ್ವರ್ಗೀಯ ಭೋಗಗಳ ಪ್ರಾಪ್ತಿಯ ಉದ್ದೇಶದಿಂದ ಮಾಡಲೂ ಕೂಡ ಪ್ರತಿಪಾದಿತವಾಗಿದೆ. ಇದರ ಜೊತೆಗೆ ಪರಮಾತ್ಮನ ಪ್ರಾಪ್ತಿಗಾಗಿಯೂ ಅನೇಕ ವಿಧದ ಉಪಾಸನೆಗಳನ್ನು ಹೇಳಲಾಗಿದೆ. ಇವುಗಳಲ್ಲಿ ಇಹಲೋಕ-ಪರಲೋಕದ ಭೋಗಗಳ ಪ್ರಾಪ್ತಿಯ ಉದ್ದೇಶದಿಂದ ಮಾಡಲಾಗುವ ಉಪಾಸನೆಗಳ ಕುರಿತು ಇಲ್ಲಿ ಏನನ್ನೂ ಬರೆಯುವ ಆವಶ್ಯಕತೆ ಇಲ್ಲ. ಉಪನಿಷತ್ತುಗಳಲ್ಲಿ ಪರಮಾತ್ಮನ ಪ್ರಾಪ್ತಿಗಾಗಿ ಹೇಳಲಾದ ಉಪಾಸನೆಗಳ ವಿಸ್ತೃತ ವಿವೇಚನೆಯನ್ನು ತುಂಬಾ ಸಂಕ್ಷೇಪವಾಗಿ ಇಲ್ಲಿ ದಿಗ್ದರ್ಶನ ಮಾಡಲಾಗುತ್ತದೆ.</p>
<p class="Text">ಉಪನಿಷತ್ತುಗಳಲ್ಲಿ ಪರಮಾತ್ಮನ ಪ್ರಾಪ್ತಿಗಾಗಿ ದೃಷ್ಟಾಂತ, ಉದಾಹರಣೆ, ರೂಪಕ, ಸಂಕೇತ, ವಿಧಿ-ನಿಷೇಧಾತ್ಮಕ ವಿವಿಧ ವಾಕ್ಯಗಳ ಮೂಲಕ, ನಾನಾಯುಕ್ತಿಗಳಿಂದ ಬೇರೆ-ಬೇರೆ ಸಾಧನೆಗಳನ್ನು ಹೇಳಲಾಗಿವೆ. ಅವುಗಳಲ್ಲಿನ ಯಾವುದೋ ಒಂದು ಸಾಧನೆಗನುಸಾರ ಸಂಲಗ್ನವಾಗಿ ಅನುಷ್ಠಾನ ಮಾಡಿದರೆ ಮನುಷ್ಯನಿಗೆ ಪರಮಾತ್ಮನ ಪ್ರಾಪ್ತಿಯಾಗಬಲ್ಲದು. ಉಪನಿಷತ್ತುಗಳಲ್ಲಿ ಹೇಳಲಾದ ಎಲ್ಲ ಸಾಧನೆಗಳು 1. ಭೇದೋಪಾಸನೆ, 2. ಅಭೇದೋಪಾಸನೆ. ಈ ಎರಡು ಉಪಾಸನೆಯ ಅಂತರ್ಗತ ಬಂದು ಬಿಡುತ್ತವೆ. ಭೇದೋಪಾಸನೆಯಲ್ಲಿ ಎರಡು ಪ್ರಕಾರಗಳಿವೆ. ಮೊದಲನೆಯ ಸಾಧನೆಯಲ್ಲಿ ಭೇದಭಾವವಿರುತ್ತದೆ ಹಾಗೂ ಫಲದಲ್ಲೂ ಭೇದಭಾವವಿರುತ್ತದೆ. ಎರಡನೆಯ ಸಾಧನೆಯಲ್ಲಿ ಸಾಧನಾಕಾಲದಲ್ಲಿ ಭೇದವಿರುತ್ತದೆ, ಆದರೆ ಫಲದಲ್ಲಿ ಅಭೇದವಿರುತ್ತದೆ. ಮೊದಲಿಗೆ ಕ್ರಮವಾಗಿ ಭೇದೋಪಾಸನೆಯ ಕುರಿತು ವಿಚಾರಮಾಡೋಣ.</p>
<p class="Sub-Heading" id="toc_marker-6-1">ಭೇದೋಪಾಸನೆ</p>
<p class="Text">ಭೇದೋಪಾಸನೆಯಲ್ಲಿ 1.ಮಾಯಾ (ಪ್ರಕೃತಿ), 2.ಜೀವ, 3.ಮಾಯಾಪತಿ ಪರಮೇಶ್ವರ ಈ ಮೂರನ್ನು ಅನಾದಿಯೆಂದು ತಿಳಿಯಲಾಗುತ್ತದೆ. ಇವುಗಳ ವರ್ಣನೆ ಉಪನಿಷತ್ತುಗಳಲ್ಲಿ ಅನೇಕ ಕಡೆ ಬರುತ್ತದೆ. ಪ್ರಕೃತಿ ಜಡವಾಗಿದೆ ಮತ್ತು ಅದರ ಕಾರ್ಯರೂಪೀ ದೃಶ್ಯವರ್ಗ ಜಗತ್ತು ಜಡವಾಗಿದ್ದು, ಕ್ಷಣಿಕ, ನಾಶಯುಕ್ತ ಹಾಗೂ ಪರಿಣಾಮಿಯಾಗಿರುತ್ತದೆ. ಜೀವಾತ್ಮಾ ಹಾಗೂ ಪರಮಾತ್ಮಾ ಎರಡೂ ನಿತ್ಯ, ಚೇತನ, ಆನಂದಸ್ವರೂಪಿಯಾಗಿವೆ. ಆದರೆ ಜೀವಾತ್ಮಾ ಅಲ್ಪಜ್ಞನಾಗಿದ್ದು ಪರಮಾತ್ಮಾ ಸರ್ವಜ್ಞನಾಗಿದ್ದಾನೆ. ಜೀವಿಯು ಅಸಮರ್ಥನಾಗಿದ್ದು, ಪರಮೇಶ್ವರನು ಸರ್ವಸಮರ್ಥ ನಾಗಿದ್ದಾನೆ. ಜೀವಿಯು ಅಂಶ; ಪರಮೇಶ್ವರನು ಅಂಶೀ; ಜೀವಿಯು ಭೋಕ್ತಾ, ಪರಮೇಶ್ವರನು ಸಾಕ್ಷಿ; ಜೀವಿಯು ಉಪಾಸಕ, ಪರಮೇಶ್ವರನು ಉಪಾಸ್ಯನಾಗಿದ್ದಾನೆ. ಆ ಪರಮೇಶ್ವರನು ಆಗಾಗ ಪ್ರಕಟನಾಗಿ ಜೀವಿಗಳ ಉದ್ದಾರಕ್ಕಾಗಿ ಉಪದೇಶಿಸುತ್ತಾನೆ.</p>
<p class="Text">ಈ ವಿಷಯದಲ್ಲಿ ಕೇನೋಪನಿಷತ್ತಿನಲ್ಲಿ ಒಂದು ಇತಿಹಾಸ ಬರುತ್ತದೆ. ಒಮ್ಮೆ ಪರಮೇಶ್ವರನ ಪ್ರತಾಪದಿಂದ ಸ್ವರ್ಗದ ದೇವತೆಗಳು ಅಸುರರ ಮೇಲೆ ವಿಜಯ ಪ್ರಾಪ್ತಿ ಮಾಡಿಕೊಂಡರು. ಆದರೆ ಸುರರು ಅಜ್ಞಾನ, ಅಭಿಮಾನವಶದಿಂದ ನಮ್ಮ ಪ್ರಭಾವದಿಂದಲೇ ಈ ವಿಜಯ ಉಂಟಾಯಿತು ಎಂದು ತಿಳಿಯತೊಡಗಿದರು. ದೇವತೆಗಳ ಈ ಅಜ್ಞಾನಪೂರ್ಣವಾದ ಅಭಿಮಾನವನ್ನು ಕಳೆದು, ಅವರಿಗೆ ಹಿತವನ್ನುಂಟುಮಾಡಲು ಸ್ವತಃ ಸಚ್ಚಿದಾನಂದಘನ ಪರಮಾತ್ಮನು ಆ ದೇವತೆಗಳ ಮುಂದೆ ಸಗುಣ-ಸಾಕಾರ ಯಕ್ಷ ರೂಪದಲ್ಲಿ ಪ್ರಕಟನಾದನು. ಯಕ್ಷನ ಪರಿಚಯ ಪಡೆಯಲು ಇಂದ್ರಾದಿದೇವತೆಗಳು ಮೊದಲಿಗೆ ಅಗ್ನಿಯನ್ನು ಕಳಿಸಿದರು. ಯಕ್ಷನು ಅಗ್ನಿಯನ್ನು ಕೇಳಿದ ನೀನಾರು? ನಿನ್ನ ಸಾಮರ್ಥ್ಯವೇನು? ಅವನು ಉತ್ತರಿಸಿದ ನಾನು ಜಾತವೇದ ಅಗ್ನಿಯಾಗಿದ್ದೇನೆ. ನಾನು ಬಯಸಿದರೆ ಇಡೀ ಬ್ರಹ್ಮಾಂಡವನ್ನು ಸುಡಬಲ್ಲೆನು. ಆಗ ಯಕ್ಷನು ಅವನ ಮುಂದೆ ಒಂದು ಹುಲ್ಲುಕಡ್ಡಿಯಿಟ್ಟು, ‘ಇದನ್ನು ಸುಡು’ ಎಂದು ಹೇಳಿದನು. ಆದರೆ ಅಗ್ನಿಯಿಂದ ಅದನ್ನು ಸುಡಲಾಗದೆ, ಮರಳಿ ದೇವತೆಗಳ ಬಳಿಹೋಗಿ ಹೇಳಿದನು ‘ಈ ಯಕ್ಷನು ಯಾರೆಂದು ನಾನು ತಿಳಿಯದೆ ಹೋದೆನು’ ಅನಂತರ ದೇವತೆಗಳು ಕಳಿಸಿದ ವಾಯುದೇವರು ಹೋದರು. ಅವನ ಬಳಿಯಲ್ಲೂ ಯಕ್ಷನು ‘ನೀನು ಯಾರು? ನಿನ್ನ ಸಾಮರ್ಥ್ಯವೇನು?’ ಎಂದು ಕೇಳಿದನು. ವಾಯುವೆಂದನು ‘ನಾನು ಮಾತರಿಶ್ವಾ ವಾಯುವಾಗಿದ್ದೇನೆ. ನಾನು ಬಯಸಿದರೆ ಇಡೀ ಬ್ರಹ್ಮಾಂಡವನ್ನು ಹಾರಿಸಬಲ್ಲೆ.’ ಆಗಲೂ ಯಕ್ಷನು ಅವನೆದುರಿಗೆ ಒಂದು ಹುಲ್ಲುಕಡ್ಡಿಯನ್ನಿರಿಸಿದನು. ಆದರೆ ವಾಯುವಿನಿಂದ ಅದನ್ನು ಅಲ್ಲಾಡಿಸಲಾಗದೆ, ಹಿಂದಕ್ಕೆ ಹೋಗಿ ದೇವತೆಗಳ ಬಳಿ ಹೇಳಿದನು ‘ನಾನು ಈ ಯಕ್ಷನನ್ನು ತಿಳಿಯದೆ ಹೋದೆ.’ ಬಳಿಕ ದೇವೇಂದ್ರನೇ ಹೋದನು. ಆಗ ಯಕ್ಷನು ಅಂತರ್ಧಾನನಾದನು. ಅನಂತರ ಇಂದ್ರನು ಅಲ್ಲೇ ಆಕಾಶದಲ್ಲಿ ಹೈಮವತಿ ಉಮೆಯನ್ನು ನೋಡಿ, ಅವಳಲ್ಲಿ ಯಕ್ಷನ ಪರಿಚಯವನ್ನು ಕೇಳಿದನು. ಉಮಾದೇವಿಯು ಉತ್ತರಿಸಿದಳು ‘ಅವನು ಪರಬ್ರಹ್ಮನಾಗಿದ್ದನು. ಆ ಬ್ರಹ್ಮನ ವಿಜಯವನ್ನೇ ನೀವು ತಮ್ಮ ವಿಜಯವೆಂದು ತಿಳಿಯತೊಡಗಿದಿರಿ.’ ಈ ಉಪದೇಶದಿಂದಲೇ ಇಂದ್ರನು ‘ಇವನು ಬ್ರಹ್ಮನಾಗಿದ್ದ’ ಎಂದು ತಿಳಿದುಕೊಂಡನು. ಮತ್ತೆ ಅಗ್ನಿ, ವಾಯು ಇವರೂ ಆ ಬ್ರಹ್ಮನನ್ನು ತಿಳಿದುಕೊಂಡರು. ಇವರುಗಳು ಬ್ರಹ್ಮನನ್ನು ಮೊಟ್ಟಮೊದಲು ಅರಿತರು, ಅದಕ್ಕಾಗಿ ಇಂದ್ರ, ಅಗ್ನಿ, ವಾಯು ಇವರುಗಳು ಬೇರೆ ದೇವತೆಗಳಿಗಿಂತ ಶ್ರೇಷ್ಠರೆಂದು ತಿಳಿಯಲ್ಪಡುವರು.</p>
<p class="Text">ಈ ಕಥೆಯಿಂದ ‘ಪ್ರಾಣಿಗಳಲ್ಲಿರುವ ಬಲ, ಬುದ್ಧಿ, ತೇಜ ಹಾಗೂ ವಿಭೂತಿ ಎಲ್ಲವೂ ಪರಮೇಶ್ವರನಿಂದಲೇ ಇದೆ’ ಎಂಬುದು ಸಿದ್ಧವಾಗುತ್ತದೆ. ಗೀತೆಯಲ್ಲಿ ಭಗವಂತನು ಹೇಳಿರುವನು — </p>
<p class="Shlok">ಯದ್ಯದ್ವಿಭೂತಿಮತ್ಸತ್ತ್ವಂ ಶ್ರೀಮದೂರ್ಜಿತಮೇವ ವಾ ।</p>
<p class="Shlok">ತತ್ತದೇವಾವಗಚ್ಛ ತ್ವಂ ಮಮ ತೇಜೋಽಂಶಸಂಭವಮ್ ॥</p>
<p class="TXT-Right">(ಗೀತೆ 10/41)</p>
<p class="Text">‘ಏನೆಲ್ಲ ವಿಭೂತಿಯುಕ್ತ ಅರ್ಥಾತ್ ಐಶ್ವರ್ಯಯುಕ್ತ, ಕಾಂತಿಯುಕ್ತ, ಶಕ್ತಿಯುಕ್ತ ವಸ್ತುಗಳಿವೆಯೋ ಅವೆಲ್ಲವನ್ನು ನನ್ನ ತೇಜದ ಅಂಶದ ಅಭಿವ್ಯಕ್ತಿ ಎಂದು ನೀನು ತಿಳಿ.’</p>
<p class="Text">ಈ ಪ್ರಕಾರ ಉಪನಿಷತ್ತುಗಳಲ್ಲಿ ಕೆಲವೆಡೆ ಸಾಕಾರರೂಪದಿಂದ, ಕೆಲವೆಡೆ ನಿರಾಕಾರ ರೂಪದಿಂದ, ಕೆಲವೆಡೆ ಸಗುಣರೂಪದಿಂದ, ಕೆಲವೆಡೆ ನಿರ್ಗುಣರೂಪದಿಂದ ಭೇದೋಪಾಸನೆಯ ವರ್ಣನೆ ಬರುತ್ತದೆ. ಉಪಾಸಕನು ತನ್ನ ಉಪಾಸ್ಯ ದೇವರ ಉಪಾಸನೆಯನ್ನು ಯಾವ ಭಾವದಿಂದ ಮಾಡುತ್ತಾನೋ, ಅವನ ಉದ್ದೇಶಕ್ಕನುಸಾರವಾಗಿಯೇ ಅವನ ಕಾರ್ಯಸಿದ್ಧಿಯಾಗುತ್ತದೆ ಎಂಬುದನ್ನೂ ಅಲ್ಲಿ ಹೇಳಲಾಗಿದೆ. ಕಠೋಪನಿಷತ್ತಿನಲ್ಲಿ ಸಗುಣ ನಿರ್ಗುಣರೂಪೀ ಓಂಕಾರದ ಉಪಾಸನೆಯನ್ನು ಭೇದರೂಪದಿಂದ ವರ್ಣಿಸುತ್ತಾ ಯಮಧರ್ಮನು ನಚಿಕೇತನಿಗೆ ಹೇಳುತ್ತಾನೆ — </p>
<p class="Shlok">ಏತಧ್ಯೇವಾಕ್ಷರಂ ಬ್ರಹ್ಮ ಏತದ್ಧ್ಯೇವಾಕ್ಷರಂ ಪರಮ್ ।</p>
<p class="Shlok">ಏತದ್ಧ್ಯೇವಾಕ್ಷರಂ ಜ್ಞಾತ್ವಾ ಯೋ ಯದಿಚ್ಛತಿ ತಸ್ಯ ತತ್ ॥</p>
<p class="Shlok">ಏತದಾಲಂಬನಗ್ಂ ಶ್ರೇಷ್ಠಮೇತದಾಲಂಬನಂ ಪರಮ್ ।</p>
<p class="Shlok">ಏತದಾಲಂಬನಂ ಜ್ಞಾತ್ವಾ ಬ್ರಹ್ಮಲೋಕೇ ಮಹೀಯತೇ ॥</p>
<p class="TXT-Right">(1/2/16-17)</p>
<p class="Text">‘ಈ ಅಕ್ಷರವು ಬ್ರಹ್ಮವಾಗಿದೆ, ಅಕ್ಷರವೇ ಪರಬ್ರಹ್ಮವಾಗಿದೆ. ಈ ಅಕ್ಷರವನ್ನು ಅರಿತುಕೊಂಡು ಯಾರು ಏನನ್ನು ಬಯಸುತ್ತಾರೋ, ಅವರಿಗೆ ಅದೇ ಸಿಗುತ್ತದೆ. ಇದೇ ಉತ್ತಮವಾದ ಅವಲಂಬನೆಯಾಗಿದೆ. ಇದೇ ಎಲ್ಲರ ಕೊನೆಯ ಆಶ್ರಯವಾಗಿದೆ. ಈ ಅವಲಂಬನೆಯನ್ನು ಚೆನ್ನಾಗಿ ತಿಳಿದುಕೊಂಡು ಸಾಧಕನು ಬ್ರಹ್ಮಲೋಕದಲ್ಲಿ ಮಹಿಮಾನ್ವಿತನಾಗುತ್ತಾನೆ.’</p>
<p class="Text">ಅದಕ್ಕಾಗಿ ಶ್ರೇಯಸ್ಸನ್ನು ಬಯಸುವ ಮನುಷ್ಯರು ಈ ದುಃಖರೂಪೀ ಸಂಸಾರ ಸಾಗರದಿಂದ ಪಾರಾಗಿಹೋಗಲು, ಪರಮೇಶ್ವರನನ್ನು ಪಡೆಯಲು ಅವನ ಉಪಾಸನೆ ಮಾಡಬೇಕು; ಸಾಂಸಾರಿಕ ಪದಾರ್ಥಗಳಿಗಾಗಿ ಅಲ್ಲ. ಆ ಪರಮೇಶ್ವರನು ಈ ಶರೀರದೊಳಗೆ, ಎಲ್ಲರ ಹೃದಯದಲ್ಲಿ ನಿರಾಕಾರರೂಪದಿಂದ ಯಾವಾಗಲೂ ವಿರಾಜಮಾನನಾಗಿದ್ದಾನೆ; ಆದರೆ ಅವನನ್ನು ತಿಳಿಯದ ಕಾರಣದಿಂದಲೇ ಜನರು ದುಃಖಿತರಾಗುತ್ತಿದ್ದಾರೆ. ಆ ಪರಮೇಶ್ವರನ ಉಪಾಸನೆಯನ್ನು ಮಾಡುವವನು ಅವನನ್ನು ತಿಳಿದುಕೊಳ್ಳುತ್ತಾನೆ. ಇದರಿಂದ ಎಲ್ಲ ದುಃಖಗಳಿಂದ, ಶೋಕಸಮೂಹದಿಂದ ನಿವೃತ್ತನಾಗಿ ಪರಮೇಶ್ವರನನ್ನು ಪಡೆದುಕೊಳ್ಳುತ್ತಾನೆ. ಮುಂಡಕೋಪನಿಷತ್ತಿನಲ್ಲಿಯೂ ಹೇಳಿದೆ </p>
<p class="Shlok">ದ್ವಾ ಸುಪರ್ಣಾ ಸಯುಜಾ ಸಖಾಯಾ </p>
<p class="Shlok">ಸಮಾನಂ ವೃಕ್ಷಂ ಪರಿಷಸ್ವಜಾತೇ ।</p>
<p class="Shlok">ತಯೋರನ್ಯಃ ಪಿಪ್ಪಲಂ ಸ್ವಾದ್ವತ್ತ್ಯ-</p>
<p class="Shlok">ನಶ್ನನ್ನನ್ಯೋ ಅಭಿಚಾಕಶೀತಿ ॥</p>
<p class="Shlok">ಸಮಾನೇ ವೃಕ್ಷೇ ಪುರುಷೋ ನಿಮಗ್ನೋ-</p>
<p class="Shlok">ಽನೀಶಯಾ ಶೋಚತಿ ಮುಹ್ಯಮಾನಃ ।</p>
<p class="Shlok">ಜುಷ್ಟಂ ಯದಾ ಪಶ್ಯಂತ್ಯನ್ಯಮೀಶ-</p>
<p class="Shlok">ಮಸ್ಯ ಮಹಿಮಾನಮಿತಿ ವೀತಶೋಕಃ ॥</p>
<p class="Shlok">ಯದಾ ಪಶ್ಯಃ ಪಶ್ಯತೇ ರುಕ್ಮವರ್ಣಂ </p>
<p class="Shlok">ಕರ್ತಾರಮೀಶಂ ಪುರುಷಂ ಬ್ರಹ್ಮಯೋನಿಮ್ ।</p>
<p class="Shlok">ತದಾ ವಿದ್ವಾನ್ ಪುಣ್ಯಪಾಪೇ ವಿಧೂಯ<br/>ನಿರಂಜನಃ ಪರಮಂ ಸಾಮ್ಯಮುಪೈತಿ ॥</p>
<p class="TXT-Right">(3/1/1-3)</p>
<p class="Text">‘ಜೊತೆಯಲ್ಲೇ ಇರುವ, ಪರಸ್ಪರ ಮಿತ್ರಭಾವವುಳ್ಳ ಎರಡು ಪಕ್ಷಿಗಳು (ಜೀವಾತ್ಮಾ-ಪರಮಾತ್ಮಾ) ಒಂದೇ ವೃಕ್ಷ (ಶರೀರ)ವನ್ನು ಆಶ್ರಯಿಸಿ ಇರುತ್ತವೆ. ಇವೆರಡರಲ್ಲಿ ಒಂದು ಆ ವೃಕ್ಷದ ಕರ್ಮರೂಪೀ ಫಲಗಳ ರುಚಿಯನ್ನು ಸವಿಯುತ್ತಾ ಅನುಭವಿಸುತ್ತದೆ. ಆದರೆ ಇನ್ನೊಂದು ತಿನ್ನದೆ ಕೇವಲ ನೋಡುತ್ತಾ ಇರುತ್ತದೆ. ಈ ಶರೀರರೂಪೀ ಸಮಾನ ವೃಕ್ಷದಲ್ಲಿ ಇರುವ ಜೀವಾತ್ಮನು ಶರೀರದ ಆಳವಾದ ಆಸಕ್ತಿಯಲ್ಲಿ ಮುಳುಗಿ, ಅಸಮರ್ಥತಾರೂಪೀ ದೀನತೆಯನ್ನು ಅನುಭವಿಸುತ್ತಾ, ಮೋಹಿತನಾಗಿ ಶೋಕಿಸುತ್ತಾ ಇರುತ್ತಾನೆ. ಆದರೆ ಎಂದಾದರೂ ಭಗವಂತನ ಅಹೈತುಕವಾದ ದಯೆಯಿಂದ, ಭಕ್ತರಮೂಲಕ ನಿತ್ಯಸೇವಿತನಾದ ಹಾಗೂ ತನ್ನಿಂದ ಭಿನ್ನವಾದ ಪರಮೇಶ್ವರನನ್ನು ಮತ್ತು ಅವನ ಮಹಿಮೆಯನ್ನು ಪ್ರತ್ಯಕ್ಷಮಾಡಿಕೊಂಡಾಗ ಸರ್ವಥಾ ಶೋಕರಹಿತನಾಗುತ್ತಾನೆ. ಈ ದೃಷ್ಟಾ(ಜೀವಾತ್ಮನು) ಎಲ್ಲರ ಶಾಸಕನೂ, ಬ್ರಹ್ಮದೇವರಿಗೂ ಆದಿಕಾರಣನೂ, ಸಮಸ್ತ ಜಗತ್ತಿನ ರಚಯಿತನೂ, ಆದ ದಿವ್ಯಪ್ರಕಾಶರೂಪಿ ಪರಮಪುರುಷನನ್ನು ಪ್ರತ್ಯಕ್ಷವಾಗಿಸಿಕೊಂಡಾಗ ಪಾಪ-ಪುಣ್ಯ ಎರಡರಿಂದಲೂ ರಹಿತನಾಗಿ, ನಿರ್ಮಲನಾದ ಆ ಜ್ಞಾನೀಭಕ್ತನು ಸರ್ವೋತ್ತಮವಾದ ಸಮತೆಯನ್ನು ಪಡೆದುಕೊಳ್ಳುತ್ತಾನೆ.’</p>
<p class="Text">ಆ ಸಗುಣ-ನಿರ್ಗುಣರೂಪೀ ಪರಮೇಶ್ವರನು ಎಲ್ಲ ಇಂದ್ರಿಯಗಳಿಂದ ರಹಿತನಾಗಿದ್ದರೂ ಇಂದ್ರಿಯಗಳ ವಿಷಯಗಳನ್ನು ತಿಳಿಯುವವನಾಗಿದ್ದಾನೆ. ಅವನು ಎಲ್ಲದರ ಉತ್ಪತ್ತಿ, ಪಾಲನೆಮಾಡುವವನಾಗಿದ್ದರೂ ಅಕರ್ತನೇ ಆಗಿದ್ದಾನೇ. ಆ ಸರ್ವಜ್ಞ, ಸರ್ವವ್ಯಾಪೀ, ಹೇತುರಹಿತದಯಾಳು, ಪರಮಪ್ರೇಮಿ ಹೃದಯಸ್ಥಿತ ಪರಮೇಶ್ವರನನ್ನು ಸ್ತುತಿಸಬೇಕು. ಆ ಭಜನೀಯ ಪರಮಾತ್ಮನಲ್ಲಿ ಶರಣಾಗುವುದರಿಂದ ಮನುಷ್ಯನು ಎಲ್ಲ ದುಃಖ, ಕ್ಲೇಶ, ಪಾಪ, ವಿಕಾರಗಳಿಂದ ಬಿಡುಗಡೆ ಹೊಂದಿ ಪರಮಶಾಂತಿ, ಪರಮ ಗತಿ ಸ್ವರೂಪೀ, ಮುಕ್ತಿಯನ್ನು ಪಡೆದುಕೊಳ್ಳುತ್ತಾನೆ. ಅದಕ್ಕಾಗಿ ಎಲ್ಲರ ಉತ್ಪತ್ತಿ, ಸ್ಥಿತಿ, ಪ್ರಳಯವನ್ನು ಗೈವ, ಸರ್ವಶಕ್ತಿಯುಳ್ಳ, ಸರ್ವಾಧಾರ, ಸರ್ವವ್ಯಾಪೀ, ಸೂಕ್ಷ್ಮಕ್ಕೆ ಸೂಕ್ಷ್ಮನೂ, ಮಹತ್ತಿಗೆ ಮಹತ್ತನೂ ಆದ ಸರ್ವಸುಹೃದ್ ಪರಮೇಶ್ವರನನ್ನು ತತ್ತ್ವದಿಂದ ತಿಳಿದು, ಅವನನ್ನು ಪಡೆದುಕೊಳ್ಳಲು ಎಲ್ಲ ಪ್ರಕಾರದಿಂದ ಅವನಲ್ಲಿ ಶರಣಾಗಬೇಕು.</p>
<p class="Text">ಶ್ವೇತಾಶ್ವತರೋಪನಿಷತ್ತಿನಲ್ಲಿ ಪರಮೇಶ್ವರನ ಭೇದರೂಪೀ ಉಪಾಸನೆಯ ವರ್ಣನೆಯು ವಿಸ್ತಾರದಿಂದ ಬರುತ್ತದೆ; ಅದರಿಂದಲೂ ಕೆಲವು ಮಂತ್ರಗಳನ್ನು ಇಲ್ಲಿ ಕೊಡಲಾಗುತ್ತದೆ.</p>
<p class="Shlok">ಸರ್ವೇಂದ್ರಿಯಗುಣಾಭಾಸಂ ಸರ್ವೇಂದ್ರಿಯವಿವರ್ಜಿತಮ್ ।</p>
<p class="Shlok">ಸರ್ವಸ್ಯ ಪ್ರಭುಮೀಶಾನಂ ಸರ್ವಸ್ಯ ಶರಣಂ ಬೃಹತ್ ॥</p>
<p class="TXT-Right">(3/17)</p>
<p class="Text">‘ಪರಮ ಪುರುಷ ಪರಮೇಶ್ವರನು ಸಮಸ್ತ ಇಂದ್ರಿಯಗಳಿಂದ ರಹಿತನಾಗಿದ್ದರೂ ಎಲ್ಲ ಇಂದ್ರಿಯಗಳ ವಿಷಯಗಳನ್ನು ತಿಳಿಯುವವನಾಗಿದ್ದಾನೆ. ಎಲ್ಲರ ಸ್ವಾಮಿಯೂ, ಎಲ್ಲರ ಶಾಸಕನೂ, ಎಲ್ಲಕ್ಕಿಂತ ದೊಡ್ಡ ಆಶ್ರಯನೂ ಆಗಿರುವ ಅವನಿಗೆ ಶರಣಾಗಬೇಕು.’</p>
<p class="Shlok">ಅಣೋರಣೀಯಾನ್ಮಹತೋ ಮಹೀಯಾ-<br/>ನಾತ್ಮಾ ಗುಹಾಯಾಂ ನಿಹಿತೋಸ್ಯ ಜಂತೋಃ ।</p>
<p class="Shlok">ತಮಕ್ರತುಂ ಪಶ್ಯತಿ ವೀತಶೋಕೋ<br/>ಧಾತುಃ ಪ್ರಸಾದಾನ್ಮಹಿಮಾನಮೀಶಮ್ ॥</p>
<p class="TXT-Right">(3/20)</p>
<p class="Text">‘ಸೂಕ್ಷ್ಮಕ್ಕಿಂತಲೂ ಸೂಕ್ಷ್ಮನೂ, ದೊಡ್ಡದಕ್ಕಿಂತ ದೊಡ್ಡವನೂ ಆದ ಆ ಪರಮಾತ್ಮನು ಈ ಜೀವಿಯ ಹೃದಯಗುಹೆಯಲ್ಲಿ ಅಡಗಿರುವನು. ಎಲ್ಲವನ್ನು ರಚಿಸುವ ಪರಮೇಶ್ವರನ ಕೃಪೆಯಿಂದ ಯಾವ ಮನುಷ್ಯನು ಆ ಸಂಕಲ್ಪರಹಿತ ಪರಮೇಶ್ವರನನ್ನು ಮತ್ತು ಅವನ ಮಹಿಮೆಯನ್ನು ತಿಳಿದುಕೊಳ್ಳುವನೋ, ಅವನು ಎಲ್ಲ ಪ್ರಕಾರದ ದುಃಖಗಳಿಂದ ರಹಿತನಾಗಿ ಆನಂದಸ್ವರೂಪೀ ಪರಮೇಶ್ವರನನ್ನು ಪಡೆದುಕೊಳ್ಳುವನು.’ ಇನ್ನೂ ಹೀಗೆ ಹೇಳಿದೆ —</p>
<p class="Shlok">ಮಾಯಾಂ ತು ಪ್ರಕೃತಿಂ ವಿದ್ಯಾನ್ಮಾಯಿನಂ ತು ಮಹೇಶ್ವರಮ್ ।</p>
<p class="Shlok">ತಸ್ಯಾವಯವಭೂತೈಸ್ತು ವ್ಯಾಪ್ತಂ ಸರ್ವಮಿದಂ ಜಗತ್ ॥</p>
<p class="Shlok">ಯೋ ಯೋನಿಂ ಯೋನಿಮಧಿತಿಷ್ಠತ್ಯೇ ಕೋ<br/>ಯಸ್ಮಿನ್ನಿದಂ ಸ ಚ ವಿ ಚೈತಿ ಸರ್ವಮ್ ।</p>
<p class="Shlok">ತಮೀಶಾನಂ ವರದಂ ದೇವಮೀಡ್ಯಂ <br/>ನಿಚಾಯ್ಯೇಮಾಂ ಶಾಂತಿಮತ್ಯಂತಮೇತಿ ॥</p>
<p class="TXT-Right">(4/10-11)</p>
<p class="Text">‘ಪ್ರಕೃತಿಯನ್ನು ಮಾಯೆಯೆಂದು ತಿಳಿಯಬೇಕು, ಮಹೇಶ್ವರನನ್ನು ಮಾಯಾಪತಿಯೆಂದು ತಿಳಿಯಬೇಕು. ಆ ಪರಮೇಶ್ವರನ ಶಕ್ತಿರೂಪೀ ಪ್ರಕೃತಿಯ ಅಂಗಭೂತ ಕಾರ್ಯ-ಕಾರಣ ಸಮುದಾಯದಿಂದ ಈ ಸಮಸ್ತ ಜಗತ್ತು ವ್ಯಾಪ್ತವಾಗಿದೆ. ಯಾರು ಒಬ್ಬನೇ ಪ್ರತಿಯೊಂದು ಯೋನಿಯ ಅಷ್ಠಾನನಾಗಿರುವನೋ, ಯಾರಲ್ಲಿ ಈ ಸಮಸ್ತ ಜಗತ್ತು ಪ್ರಳಯಕಾಲದಲ್ಲಿ ವಿಲೀನವಾಗುತ್ತದೋ, ಮತ್ತು ಸೃಷ್ಟಿಕಾಲದಲ್ಲಿ ವಿವಿಧ ರೂಪದಿಂದ ಪ್ರಕಟವೂ ಆಗುತ್ತದೋ, ಆ ಸರ್ವನಿಯಂತಾ, ವರದಾಯಕ, ಸ್ತುತಿಸಲು ಯೋಗ್ಯನಾದ ಪರಮದೇವ ಪರಮೇಶ್ವರನನ್ನು ತತ್ತ್ವದಿಂದ ತಿಳಿದುಕೊಂಡು ಮನುಷ್ಯನು ನಿರಂತರವಾಗಿ ಇರುವ ಈ ಮುಕ್ತಿರೂಪೀ ಶಾಂತಿಯನ್ನು ಪಡೆದುಕೊಳ್ಳುತ್ತಾನೆ.’</p>
<p class="Shlok">ಸೂಕ್ಷ್ಮಾತಿಸೂಕ್ಷ್ಮಂ ಕಲಿಲಸ್ಯಮಧ್ಯೇ ವಿಶ್ವಸ್ಯ ಸ್ರಷ್ಟಾರಮನೇಕರೂಪಮ್ ।</p>
<p class="Shlok">ವಿಶ್ವಸ್ಯೈಕಂ ಪರಿವೇಷ್ಟಿತಾರಂ ಜ್ಞಾತ್ವಾ ಶಿವಂ ಶಾಂತಿಮತ್ಯಂತಮೇತಿ ॥</p>
<p class="TXT-Right">(4/14)</p>
<p class="Text">‘ಸೂಕ್ಷ್ಮಕ್ಕಿಂತಲೂ ಅತ್ಯಂತ ಸೂಕ್ಷ್ಮ, ಹೃದಯಗುಹೆಯ ಗುಹ್ಯಸ್ಥಾನದಲ್ಲಿ ಸ್ಥಿತ, ಅಖಿಲ ವಿಶ್ವವನ್ನು ರಚಿಸುವವನು, ಅನೇಕ ರೂಪಗಳನ್ನು ಧರಿಸುವವನು, ಹಾಗೂ ಸಮಸ್ತ ಜಗತ್ತನ್ನು ಎಲ್ಲಕಡೆಗಳಿಂದ ಆವರಿಸಿರುವ, ಏಕನೂ, ಅದ್ವಿತೀಯನೂ, ಕಲ್ಯಾಣ ಸ್ವರೂಪನೂ ಆದ ಮಹೇಶ್ವರನನ್ನು ಅರಿತುಕೊಂಡು ಮನುಷ್ಯನು ಎಂದೆಂದಿಗೂ ಇರುವಂತಹ ಶಾಂತಿಯನ್ನು ಪಡೆಯುತ್ತಾನೆ.’</p>
<p class="Shlok">ಏಕೋ ದೇವಃ ಸರ್ವಭೂತೇಷು ಗೂಢಃ ಸರ್ವವ್ಯಾಪೀ ಸರ್ವಭೂತಾಂತರಾತ್ಮಾ ।</p>
<p class="Shlok">ಕರ್ಮಾಧ್ಯಕ್ಷಃ ಸರ್ವಭೂತಾದಿವಾಸಃ ಸಾಕ್ಷೀ ಚೇತಾ ಕೇವಲೋ ನಿರ್ಗುಣಶ್ಚ ॥</p>
<p class="Shlok">ಏಕೋವಶೀನಿಷ್ಕ್ರಿಯಾಣಾಂಬಹೂನಾಮೇಕಂ ಬೀಜಂ ಬಹುಧಾ ಯಃ ಕರೋತಿ ।</p>
<p class="Shlok">ತಮಾತ್ಮಸ್ಥಂ ಯೇಽನುಪಶ್ಯಂತಿ ಧೀರಾಸ್ತೇಷಾಂ ಸುಖಂ ಶಾಶ್ವತಂ ನೇತರೇಷಾಮ್ ॥</p>
<p class="TXT-Right">(6/11-12)</p>
<p class="Text">‘ಆ ಓರ್ವ ದೇವನೇ ಎಲ್ಲ ಪ್ರಾಣಿಗಳಲ್ಲಿ ಅಡಗಿದ್ದು, ಸರ್ವವ್ಯಾಪೀ, ಸಮಸ್ತ ಪ್ರಾಣಿಗಳ ಅಂತರ್ಯಾಮೀ ಪರಮಾತ್ಮನಾಗಿದ್ದಾನೆ. ಅವನೇ ಎಲ್ಲರ ಅಷ್ಠಾತೃ, ಸಮಸ್ತ ಪ್ರಾಣಿಗಳ ನಿವಾಸಸ್ಥಾನ, ಎಲ್ಲರ ಸಾಕ್ಷಿ, ಚೇತನಸ್ವರೂಪೀ, ಸರ್ವಥಾ ವಿಶುದ್ಧ, ಗುಣಾತೀತನಾಗಿದ್ದಾನೆ. ಯಾರು ಒಬ್ಬನೇ ಅನೇಕ ಅಕ್ರಿಯ ಜೀವಿಗಳ ಶಾಸಕನಾಗಿದ್ದಾನೋ, ಒಂದೇ ಪ್ರಕೃತಿರೂಪೀ ಬೀಜವನ್ನು ಅನೇಕ ರೂಪಗಳಾಗಿ ಪರಿಣತಗೊಳಿಸುವನೋ, ಆ ಹೃದಯಸ್ಥಿತ ಪರಮೇಶ್ವರನನ್ನು ಯಾವ ಧೀರನು ನಿರಂತರ ಅನುಭವಿಸುತ್ತಾನೋ, ಅವನಿಗೆ ಸದಾಕಾಲ ಇರುವ ಪರಮಾನಂದವು ಪ್ರಾಪ್ತವಾಗುತ್ತದೆ, ಬೇರೆಯವನಿಗಲ್ಲ.’</p>
<p class="Shlok">ಯೋ ಬ್ರಹ್ಮಾಣಂ ವಿದಧಾತಿ ಪೂರ್ವಂ ಯೋ ವೈ ವೇದಾಂಶ್ಚ ಪ್ರಹಿಣೋತಿ ತಸ್ಮೈ ।</p>
<p class="Shlok">ತಗ್ಂಹ ದೇವಮಾತ್ಮಬುದ್ಧಿಪ್ರಕಾಶಂ ಮುಮುಕ್ಷುರ್ವೈ ಶರಣಮಹಂ ಪ್ರಪದ್ಯೇ ॥</p>
<p class="TXT-Right">(6/18)</p>
<p class="Text">‘ಯಾವ ಪರಮೇಶ್ವರನು ನಿಶ್ಚಯವಾಗಿ ಮೊಟ್ಟಮೊದಲಿಗೆ ಬ್ರಹ್ಮದೇವರನ್ನು ಉಂಟುಮಾಡುತ್ತಾನೋ, ಯಾರು ಖಂಡಿತವಾಗಿ ಆ ಬ್ರಹ್ಮನಿಗೆ ವೇದಗಳ ಜ್ಞಾನವನ್ನು ಕರುಣಿಸುತ್ತಾನೋ, ಆ ಪರಮಾತ್ಮವಿಷಯಕ ಬುದ್ಧಿಯನ್ನು ಪ್ರಕಟಿಸುವ ಪ್ರಸಿದ್ಧದೇವನಾದ ಪರಮೇಶ್ವರನಲ್ಲಿ ಮೋಕ್ಷಾಪೇಕ್ಷೆಯುಳ್ಳ ಸಾಧಕನಾದ ನಾನು ಶರಣಾಗುತ್ತೇನೆ.’</p>
<p class="Text">ಸಾಧನೆಯಲ್ಲಿಯೂ ಭೇದವಿದ್ದು, ಲದಲ್ಲಿಯೂ ಭೇದವುಳ್ಳ ಭೇದೋಪಾಸನೆಯನ್ನು ಮೇಲೆ ವರ್ಣಿಸಲಾಯಿತು. ಈಗ ಸಾಧನೆಯಲ್ಲಿ ಭೇದವಿದ್ದು, ಫಲದಲ್ಲಿ ಅಭೇದವುಳ್ಳ ಉಪಾಸನೆಯ ಕುರಿತು ವಿಚಾರ ಮಾಡೋಣ.</p>
<p class="Text">ಶಾಸ್ತ್ರಗಳಲ್ಲಿ ಭೇದೋಪಾಸನೆಗನುಸಾರ 1. ಸಾಲೋಕ್ಯ, 2. ಸಾಮೀಪ್ಯ, 3. ಸಾರೂಪ್ಯ, 4. ಸಾಯುಜ್ಯ ಎಂಬ ನಾಲ್ಕು ಪ್ರಕಾರದ ಮುಕ್ತಿಯನ್ನು ಹೇಳಲಾಗಿದೆ. ಇವುಗಳಲ್ಲಿ ಮೊದಲ ಮೂರು ಮುಕ್ತಿಗಳು ಸಾಧನೆಯಲ್ಲಿ ಭೇದವಿದ್ದು, ಫಲದಲ್ಲಿಯೂ ಭೇದವುಳ್ಳವುಗಳು. ಆದರೆ ಸಾಯುಜ್ಯಮುಕ್ತಿಯಲ್ಲಿ ಸಾಧನೆಯಲ್ಲಿ ಭೇದವಿದ್ದರೂ, ಫಲದಲ್ಲಿ ಭೇದವಿರುವುದಿಲ್ಲ. ಭಗವಂತನ ಪರಮಧಾಮದಲ್ಲಿ ವಾಸಿಸುವುದಕ್ಕೆ ‘ಸಾಲೋಕ್ಯಮುಕ್ತಿ’ ಎಂದು ಹೇಳುತ್ತಾರೆ. ವಾತ್ಸಲ್ಯಾದಿ ಭಾವಗಳಿಂದ ಭಗವಂತನ ಉಪಾಸನೆ ಮಾಡುವವರು ಸಾಲೋಕ್ಯಮುಕ್ತಿಯನ್ನು ಹೊಂದುತ್ತಾರೆ. ಭಗವಂತನ ಪರಮಧಾಮದಲ್ಲಿ ಹೋಗಿ ಅವನ ಸಮೀಪದಲ್ಲಿ ವಾಸಿಸುವುದಕ್ಕೆ ‘ಸಾಮೀಪ್ಯಮುಕ್ತಿ’ ಎಂದು ಹೇಳುತ್ತಾರೆ. ದಾಸ್ಯಭಾವದಿಂದ, ಮಾಧುರ್ಯಭಾವದಿಂದ ಭಗವಂತನನ್ನು ಉಪಾಸಿಸುವರು ಸಾಮೀಪ್ಯಮುಕ್ತಿಯನ್ನು ಹೊಂದುತ್ತಾರೆ. ಭಗವಂತನ ಪರಮಧಾಮಕ್ಕೆ ತೆರಳಿ ಭಗವಂತನಂತೆ ಸ್ವರೂಪರಾಗಿ ವಾಸಿಸುವುದಕ್ಕೆ ‘ಸಾರೂಪ್ಯಮುಕ್ತಿ’ ಎಂದು ಹೇಳುತ್ತಾರೆ. ಸಖ್ಯ ಭಾವದಿಂದ ಭಗವಂತನ ಉಪಾಸನೆ ಮಾಡುವವರು ಸಾರೂಪ್ಯಮುಕ್ತಿಯನ್ನು ಪಡೆಯುತ್ತಾರೆ. ಇವೆಲ್ಲ ಭಕ್ತರಲ್ಲಿ ಸೃಷ್ಟಿಯ ಉತ್ಪತ್ತಿ, ಸ್ಥಿತಿ, ಪಾಲನರೂಪೀ ಭಗವತ್ಸಾಮರ್ಥ್ಯವನ್ನು ಬಿಟ್ಟು ಉಳಿದ ಭಗವಂತನ ಎಲ್ಲ ಗುಣಗಳು ಬಂದುಬಿಡುತ್ತವೆ. ಭಗವಂತನ ಸ್ವರೂಪದಲ್ಲಿ ಅಭೇದ ರೂಪದಿಂದ ವಿಲೀನವಾಗುವುದಕ್ಕೆ ‘ಸಾಯುಜ್ಯಮುಕ್ತಿ’ ಎಂದು ಹೇಳುತ್ತಾರೆ. ಶಾಂತ ಭಾವದಿಂದ (ಜ್ಞಾನಮಿಶ್ರಿತ ಭಕ್ತಿಯಿಂದ) ಭಗವಂತನ ಉಪಾಸನೆ ಮಾಡುವವರು ಸಾಯುಜ್ಯಮುಕ್ತಿಯನ್ನು ಪಡೆದುಕೊಳ್ಳುತ್ತಾರೆ. ಹಾಗೆಯೇ ವೈರದಿಂದ, ದ್ವೇಷದಿಂದ, ಭಯದಿಂದ ಭಗವಂತನನ್ನು ಭಜಿಸುವವರೂ ಕೂಡ ಸಾಯುಜ್ಯಮುಕ್ತಿಯನ್ನು ಹೊಂದುತ್ತಾರೆ. ನದಿಗಳು ಸಮುದ್ರವನ್ನು ಸೇರಿ ತಮ್ಮ ನಾಮ-ರೂಪಗಳನ್ನು ಬಿಟ್ಟು ಸಮುದ್ರವೇ ಆಗುವಂತೆ, ಸಾಧಕನು ಭಗವಂತನಲ್ಲಿ ಲೀನನಾಗಿ ಭಗವತ್ಸ್ವರೂಪವೇ ಆಗುತ್ತಾನೆ. ಇದರ ಕುರಿತು ಉಪನಿಷತ್ತುಗಳಲ್ಲಿ, ಬೇರೆ ಶಾಸ್ತ್ರಗಳಲ್ಲಿ ಅಲ್ಲಲ್ಲಿ ಅನೇಕ ಪ್ರಮಾಣಗಳು ಲಭಿಸುತ್ತವೆ. ಕಠೋಪನಿಷತ್ತಿನಲ್ಲಿ ಯಮರಾಜನು ನಚಿಕೇತನಲ್ಲಿ ಹೇಳುತ್ತಾನೆ —</p>
<p class="Shlok">ಯಥೋದಕಂ ಶುದ್ಧೇ ಶುದ್ಧಮಾಸಿಕ್ತಂ ತಾದೃಗೇವ ಭವತಿ ।</p>
<p class="Shlok">ಏವಂ ಮುನೇರ್ವಿಜಾನತ ಆತ್ಮಾ ಭವತಿ ಗೌತಮ ॥</p>
<p class="TXT-Right">(2/1/15)</p>
<p class="Text">‘ನಿರ್ಮಲ ಜಲದಲ್ಲಿ ಮೇಘಗಳಿಂದ ಎಲ್ಲ ಕಡೆಗಳಿಂದ ಸುರಿಸಿದ ನೀರು ನಿರ್ಮಲ ಜಲವೇ ಆಗುವಂತೆ, ಎಲೈ ಗೌತಮವಂಶೀಯ ನಚಿಕೇತಾ! ‘ಏಕಮಾತ್ರ ಪರಬ್ರಹ್ಮ ಪುರುಷೋತ್ತಮನೇ ಎಲ್ಲವೂ ಆಗಿದ್ದಾನೆ’ ಹೀಗೆ ತಿಳಿದ ಮುನಿಯ ಆತ್ಮವು ಪರಮಾತ್ಮನನ್ನು ಹೊಂದುತ್ತದೆ. ಅರ್ಥಾತ್ ಪರಮಾತ್ಮನಲ್ಲಿ ಸೇರಿ ತದ್ರೂಪನಾಗುತ್ತಾನೆ.’ ಮುಂಡಕೋಪ ನಿಷತ್ತಿನಲ್ಲಿಯೂ ಹೀಗೆ ಹೇಳಿದೆ —</p>
<p class="Shlok">ಸ ವೇದೈತತ್ಪರಮಂ ಬ್ರಹ್ಮ ಧಾಮ ಯತ್ರ ವಿಶ್ವಂ ನಿಹಿತಂ ಭಾತಿ ಶುಭ್ರಮ್ ।</p>
<p class="Shlok">ಉಪಾಸತೇ ಪುರುಷಂ ಯೇ ಹ್ಯಕಾಮಾಸ್ತೇ ಶುಕ್ರಮೇತದತಿವರ್ತಂತಿ ಧೀರಾಃ ॥</p>
<p class="TXT-Right">(3/2/1)</p>
<p class="Text">‘ನಿಷ್ಕಾಮ ಭಾವವುಳ್ಳ ಪುರುಷನು ಯಾವುದರಲ್ಲಿ ಸಮಸ್ತ ಜಗತ್ತು ಸ್ಥಿತವಾಗಿ ಕಂಡುಬರುತ್ತದೋ, ಆ ಪರಮ ವಿಶುದ್ಧ (ಪ್ರಕಾಶಮಾನ) ಬ್ರಹ್ಮಧಾಮವನ್ನು ತಿಳಿದುಕೊಳ್ಳುತ್ತಾನೆ. ಬುದ್ಧಿವಂತನಾದ ನಿಷ್ಕಾಮಸಾಧಕನು ಪರಮಪುರುಷನನ್ನು ಉಪಾಸಿಸುತ್ತಾ ರಜೋವೀರ್ಯಮಯ ಈ ಜಗತ್ತನ್ನು ಅತಿಕ್ರಮಿಸಿಹೋಗುತ್ತಾನೆ.’</p>
<p class="Shlok">ಯಥಾ ನದ್ಯಃ ಸ್ಯಂದಮಾನಾಃ ಸಮುದ್ರೇಽಸ್ತಂ ಗಚ್ಛಂತಿ ನಾಮರೂಪೇ ವಿಹಾಯ ।</p>
<p class="Shlok">ತಥಾ ವಿದ್ವಾನ್ನಾಮರೂಪಾದ್ವಿಮುಕ್ತಃ ಪರಾತ್ಪರಂ ಪುರುಷಮುಪೈತಿ ದಿವ್ಯಮ್ ॥</p>
<p class="Shlok">ಸ ಯೋ ಹ ವೈ ತತ್ಪರಮಂ ಬ್ರಹ್ಮ ವೇದ ಬ್ರಹ್ಮೈವ ಭವತಿ ನಾಸ್ಯಾಬ್ರಹ್ಮವಿತ್ಕುಲೇ ಭವತಿ ।</p>
<p class="Shlok">ತರತಿ ಶೋಕಂ ತರತಿ ಪಾಪ್ಮಾನಂ ಗುಹಾಗ್ರಂಥಿಭ್ಯೋ ವಿಮುಕ್ತೋಽಮೃತೋ ಭವತಿ ॥</p>
<p class="TXT-Right">(3/2/8-9)</p>
<p class="Text">‘ಹರಿಯುತ್ತಿರುವ ನದಿಗಳು ನಾಮ-ರೂಪಗಳನ್ನು ಬಿಟ್ಟು ಸಮುದ್ರದಲ್ಲಿ ವಿಲೀನವಾಗುವಂತೆಯೇ, ಜ್ಞಾನೀ ಮಹಾತ್ಮನು ನಾಮ-ರೂಪಗಳಿಂದ ರಹಿತನಾಗಿ ಉತ್ತಮೋತ್ತಮ ದಿವ್ಯ ಪರಮಪುರುಷ ಪರಮಾತ್ಮನನ್ನು ಪಡೆದುಕೊಳ್ಳುತ್ತಾನೆ. ಆ ಪರಬ್ರಹ್ಮ ಪರಮಾತ್ಮನನ್ನು ಅರಿತುಕೊಳ್ಳುವ ಮಹಾತ್ಮನು ನಿಶ್ಚಯವಾಗಿ ಬ್ರಹ್ಮವೇ ಆಗಿಹೋಗುತ್ತಾನೆ. ಅವನ ಕುಲದಲ್ಲಿ ಬ್ರಹ್ಮನನ್ನು ತಿಳಿಯದಿರುವವನು ಇರುವುದಿಲ್ಲ. ಅವನು ಶೋಕದಿಂದ ಪಾರಾಗಿ, ಪಾಪಸಮುದಾಯದಿಂದ ದಾಟಿಹೋಗುತ್ತಾನೆ. ಹೃದಯಗ್ರಂಥೀ ಬಿಚ್ಚಲ್ಪಟ್ಟು ಅಮೃತನಾಗುತ್ತಾನೆ. ಅರ್ಥಾತ್ ಜನ್ಮ ಮೃತ್ಯುವಿನಿಂದ ರಹಿತನಾಗಿ ಬ್ರಹ್ಮಸ್ವರೂಪನಾಗಿ ಹೋಗುತ್ತಾನೆ.’</p>
<p class="Text">ಮಾಯೆ (ಪ್ರಕೃತಿ), ಜೀವ ಮತ್ತು ಪರಮೇಶ್ವರನನ್ನು ಭಿನ್ನ-ಭಿನ್ನವೆಂದು ಅರಿತುಕೊಂಡು ಉಪಾಸನೆ ಮಾಡುತ್ತಾ ಈಶ್ವರನ ಈ ಪ್ರಕೃತಿ ಈಶ್ವರನಿಂದ ಅಭಿನ್ನವಾಗಿದೆ, ಏಕೆಂದರೆ ಶಕ್ತಿಯು ಶಕ್ತಿವಂತನಿಂದ ಅಭಿನ್ನವಾಗಿರುತ್ತದೆ; ಅದಕ್ಕಾಗಿ ಪ್ರಕೃತಿ ಹಾಗೂ ಜೀವಿ ಎರಡರಿಂದಲೂ ಪರಮಾತ್ಮನು ಭಿನ್ನವಾಗಿದ್ದರೂ ಅಭಿನ್ನವೇ ಆಗಿದ್ದಾನೆ ಎಂದು ತಿಳಿಯುವವನು ಭೇದರೂಪದಿಂದ ಸಾಧನೆ ಮಾಡುತ್ತಿದ್ದರೂ ಕೂಡ ಅಂತ್ಯದಲ್ಲಿ ಅಭೇದರೂಪದಿಂದಲೇ ಪರಮಾತ್ಮನನ್ನು ಹೊಂದುತ್ತಾನೆ. ಈ ಮಾತು ಕೂಡ ಶಾಸಗಳಲ್ಲಿ, ಉಪನಿಷತ್ತುಗಳಲ್ಲಿ ಅನೇಕ ಕಡೆಗಳಲ್ಲಿ ಬಂದಿದೆ.</p>
<p class="Shlok">ಜ್ಞಾಜ್ಞೌ ದ್ವಾವಜಾವೀಶನೀಶಾವಜಾ ಹ್ಯೇಕಾ ಭೋಕ್ತೃಭೋಗ್ಯಾರ್ಥಯುಕ್ತಾ ।</p>
<p class="Shlok">ಅನಂತಶ್ಚಾತ್ಮಾ ವಿಶ್ವರೂಪೋ ಹ್ಯಕರ್ತಾ ತ್ರಯಂ ಯದಾ ವಿಂದತೇ ಬ್ರಹ್ಮಮೇತತ್ ॥</p>
<p class="Shlok">ಕ್ಷರಂ ಪ್ರಧಾನಮಮೃತಾಕ್ಷರಂ ಹರಃ ಕ್ಷರಾತ್ಮಾನಾವೀಶತೇ ದೇವ ಏಕಃ ।</p>
<p class="Shlok">ತಸ್ಯಾಭಿಧ್ಯಾನಾದ್ಯೋಜನಾತ್ತತ್ತ್ವಭಾವಾದ್ಭೂಯಶ್ಚಾಂತೇ ವಿಶ್ವಮಾಯಾನಿವೃತ್ತಿಃ ॥</p>
<p class="TXT-Right">(ಶ್ವೇತಾಶ್ವತರ 1/9-10)</p>
<p class="Text">‘ಸರ್ವಜ್ಞ ಮತ್ತು ಅಲ್ಪಜ್ಞ, ಸರ್ವಸಮರ್ಥ ಹಾಗೂ ಅಸಮರ್ಥ, ಪರಮಾತ್ಮಾ ಮತ್ತು ಜೀವಾತ್ಮಾ ಇವರಿಬ್ಬರೂ ಅಜನ್ಮಾ ಆಗಿದ್ದಾರೆ. ಭೋಗಿಸುವ ಜೀವಾತ್ಮನಿಗಾಗಿ ಉಪಯುಕ್ತ ಭೋಗ್ಯಸಾಮಗ್ರಿಯಿಂದ ಯುಕ್ತ ಹಾಗೂ ಅನಾದಿ ಪ್ರಕೃತಿಯು ಒಂದು ಮೂರನೆಯ ಶಕ್ತಿಯಾಗಿದೆ; (ಈ ಮೂರರಲ್ಲಿರುವ ಈಶ್ವರ ತತ್ತ್ವವು ಉಳಿದ ಎರಡರಿಂದಲೂ ವಿಲಕ್ಷಣವಾಗಿದೆ) ಏಕೆಂದರೆ, ಆ ಪರಮಾತ್ಮನು ಅನಂತನೂ, ಸಮಸ್ತ ರೂಪುಳ್ಳವನೂ, ಕರ್ತೃತ್ವದ ಅಭಿಮಾನದಿಂದ ರಹಿತನೂ ಆಗಿದ್ದಾನೆ. ಮನುಷ್ಯನು ಹೀಗೆ ಈಶ್ವರ, ಜೀವ ಮತ್ತು ಪ್ರಕೃತಿ ಇವು ಮೂರನ್ನೂ ಬ್ರಹ್ಮರೂಪದಲ್ಲಿ ಪಡೆದುಕೊಂಡಾಗ ಅವನು ಎಲ್ಲ ಪ್ರಕಾರದ ಬಂಧನಗಳಿಂದ ಮುಕ್ತನಾಗುತ್ತಾನೆ. ಹಾಗೂ ಪ್ರಕೃತಿಯಾದರೋ ವಿನಾಶಶೀಲವಾಗಿದೆ. ಇದನ್ನು ಭೋಗಿಸುವ ಜೀವಾತ್ಮನು ಅಮೃತ ಸ್ವರೂಪ ಅವಿನಾಶಿಯಾಗಿದ್ದಾನೆ. ಈ ವಿನಾಶಶೀಲ ಜಡ-ತತ್ತ್ವ ಮತ್ತು ಚೇತನ ಆತ್ಮಾ ಎರಡನ್ನೂ ಓರ್ವ ಈಶ್ವರನು ತನ್ನ ಶಾಸನದಲ್ಲಿರಿಸಿಕೊಳ್ಳುತ್ತಾನೆ. ಈ ಪ್ರಕಾರ ಅರಿತುಕೊಂಡು ಆ ಈಶ್ವರನನ್ನು ನಿರಂತರ ಧ್ಯಾನಿಸುವುದರಿಂದ, ಮನಸ್ಸನ್ನು ಅವನಲ್ಲಿ ತೊಡಗಿಸುವುದರಿಂದ, ತನ್ಮಯನಾಗುವುದರಿಂದ ಕೊನೆಯಲ್ಲಿ ಅವನನ್ನೇ ಪಡೆದುಕೊಳ್ಳುತ್ತಾನೆ. ಮತ್ತೆ ಸಮಸ್ತ ಮಾಯೆಯ ನಿವೃತ್ತಿಯಾಗುತ್ತದೆ.’</p>
<p class="Text">ಇಲ್ಲಿಯವರೆಗೆ ಭೇದೋಪಾಸನೆಯ ಎರಡೂ ಪ್ರಕಾರಗಳನ್ನು ಉಪನಿಷತ್ತಿಗನು ಸಾರವಾಗಿ ಸಂಕ್ಷೇಪದಲ್ಲಿ ತಿಳಿಸಿ, ಇನ್ನು ಅಭೇದೋಪಾಸನೆಯ ಕುರಿತು ವಿಚಾರ ಮಾಡುವಾ.</p>
<p class="Sub-Heading" id="toc_marker-6-2">ಅಭೇದೋಪಾಸನೆ</p>
<p class="Text">ಅಭೇದ ಉಪಾಸನೆಯಲ್ಲಿಯೂ ನಾಲ್ಕು ಪ್ರಕಾರಗಳಿವೆ. ಅವುಗಳಲ್ಲಿ ಮೊದಲಿನ ಎರಡು ಪ್ರಕಾರ ‘ತತ್’ ಪದವನ್ನು, ಕಡೆಯ ಎರಡು ಪ್ರಕಾರ ‘ತ್ವಮ್’ ಪದವನ್ನು ಲಕ್ಷ್ಯವಾಗಿಸಿ ಸಂಕ್ಷೇಪವಾಗಿ ಕೆಳಗೆ ಹೇಳಲಾಗುತ್ತದೆ —</p>
<p class="Text">1. ಈ ಚರಾಚರ ಜಗತ್ತಿನಲ್ಲಿ ಕಂಡು ಬರುವುದೆಲ್ಲವೂ ಬ್ರಹ್ಮವೇ ಆಗಿದೆ. ಯಾವುದೇ ವಸ್ತು ಸಚ್ಚಿದಾನಂದಘನ ಪರಮಾತ್ಮನಿಂದ ಭಿನ್ನವಾಗಿಲ್ಲ. ಈ ಪ್ರಕಾರ ಉಪಾಸನೆ ಮಾಡುವುದು.</p>
<p class="Text">2. ನಿರ್ಗುಣ, ನಿರಾಕಾರ, ನಿಷ್ಕ್ರಿಯ, ನಿರ್ವಿಕಾರನಾದ ಪರಮಾತ್ಮನು ಈ ಕ್ಷಣಭಂಗುರ ನಾಶವುಳ್ಳ ಜಡ ದೃಶ್ಯವರ್ಗ ಮಾಯೆಯಿಂದ ಸರ್ವಥಾ ಅತೀತನಾಗಿದ್ದಾನೆ. ಹೀಗೆ ಉಪಾಸನೆ ಮಾಡುವುದು.</p>
<p class="Text">3. ಜಡ-ಚೇತನ, ಸ್ಥಾವರ-ಜಂಗಮ ಸಮಸ್ತ ಚರಾಚರ ಜಗತ್ತು ಬ್ರಹ್ಮವೇ ಆಗಿದೆ ಹಾಗೂ ಆ ಬ್ರಹ್ಮವು ನಾನೇ ಆಗಿದ್ದೇನೆ. ಅದರಿಂದ ಎಲ್ಲವೂ ನನ್ನ ಸ್ವರೂಪವೇ ಆಗಿದೆ. ಈ ವಿಧವಾಗಿ ಉಪಾಸನೆಮಾಡುವುದು.</p>
<p class="Text">4. ನಾಶವುಳ್ಳ ಕ್ಷಣಭಂಗುರ ಮಾಯಾಮಯ ಈ ದೃಶ್ಯವರ್ಗದಿಂದ ಅತೀತನೂ, ನಿರಾಕಾರನೂ, ನಿರ್ವಿಕಾರನೂ, ನಿತ್ಯವಿಜ್ಞಾನಾನಂದ ಘನನೂ ಆದ ನಿರ್ವಿಶೇಷ ಪರಬ್ರಹ್ಮ ಪರಮಾತ್ಮನೇ ನನ್ನ ಆತ್ಮಾ ಆಗಿದ್ದಾನೆ. ಅರ್ಥಾತ್ ನನ್ನ ಸ್ವರೂಪವೇ ಆಗಿದ್ದಾನೆ. ಈ ಪ್ರಕಾರ ಉಪಾಸನೆ ಮಾಡುವುದು.</p>
<p class="Text">ಇವನ್ನು ಚೆನ್ನಾಗಿ ತಿಳಿದುಕೊಳ್ಳಲು ಉಪನಿಷತ್ತುಗಳ ಪ್ರಮಾಣದೊಂದಿಗೆ ಸ್ವಲ್ಪ ವಿಸ್ತಾರದಿಂದ ವಿಚಾರಮಾಡಲಾಗುವುದು.</p>
<p class="Text">(1) ಸೃಷ್ಟಿಯ ಆದಿಯಲ್ಲಿ ಓರ್ವ ಸಚ್ಚಿದಾನಂದ ಘನ ಬ್ರಹ್ಮನೇ ಇದ್ದನು. ಒಮ್ಮೆ ಅವನು ‘ನಾನು ಪ್ರಕಟನಾಗಿ, ಅನೇಕ ನಾಮ-ರೂಪಗಳಿಂದ ವಿಸ್ತಾರಹೊಂದುವೆನು’ ಎಂದು ವಿಚಾರಮಾಡಿದನು. <span class="char-style-override-6">‘ಸೋಽಕಾಮಯತ ಬಹುಸ್ಯಾಂ ಪ್ರಜಾಯೇಯೇತಿ’ </span>(ತೈತರೀಯೋಪನಿಷತ್ತು 2/6). ಈ ಪ್ರಕಾರ ಆ ಬ್ರಹ್ಮವೊಂದೇ ಬಹುರೂಪಗಳಾದನು. ಅದಕ್ಕಾಗಿ ಇರುವ ಎಲ್ಲ ಜಡ-ಚೇತನ, ಸ್ಥಾವರ-ಜಂಗಮವು ಪರಮಾತ್ಮನ ಸ್ವರೂಪವೇ ಆಗಿದೆ. ಶ್ರುತಿ ಸಾರುತ್ತಿದೆ —</p>
<p class="Shlok">ಬ್ರಹ್ಮೈವೇದಮಮೃತಂ ಪುರಸ್ತಾದ್ ಬ್ರಹ್ಮ ಪಶ್ಚಾದ್ ಬ್ರಹ್ಮ ದಕ್ಷಿಣತಶ್ಚೋತ್ತರೇಣ ।</p>
<p class="Shlok">ಅಧಶ್ಚೋರ್ಧ್ವಂ ಚ ಪ್ರಸೃತಂ ಬ್ರಹ್ಮೈ ವೇದಂ ವಿಶ್ವಮಿದಂ ವರಿಷ್ಠಮ್ ॥</p>
<p class="TXT-Right">(ಮುಂಡಕ 2/2/11)</p>
<p class="Text">‘ಈ ಅಮೃತ ಸ್ವರೂಪೀ ಪರಬ್ರಹ್ಮನೇ ಮುಂದೆ ಇದ್ದಾನೆ, ಬ್ರಹ್ಮನೇ ಹಿಂದೆ ಇದ್ದಾನೆ, ಬ್ರಹ್ಮನೇ ಎಡ-ಬಲಗಳಲ್ಲಿದ್ದಾನೆ. ಕೆಳಗೆ-ಮೇಲೆಯೂ ಹರಡಿಕೊಂಡಿರುವನು; ಈ ಸಮಸ್ತ ಜಗತ್ತು ಸರ್ವಶ್ರೇಷ್ಠ ಬ್ರಹ್ಮವೇ ಆಗಿದೆ.’</p>
<p class="Shlok">ಸಂಪ್ರಾಪ್ಯೈನಮೃಷಯೋ ಜ್ಞಾನತೃಪ್ತಾಃ ಕೃತಾತ್ಮಾನೋ ವೀತರಾಗಾಃ ಪ್ರಶಾಂತಾಃ ।</p>
<p class="Shlok">ತೇ ಸರ್ವಗಂ ಸರ್ವತಃ ಪ್ರಾಪ್ಯಧೀರಾ ಯುಕ್ತಾತ್ಮಾನಃ ಸರ್ವಮೇವಾವಿಶಂತಿ ॥</p>
<p class="TXT-Right">(ಮುಂಡಕ 3/2/5)</p>
<p class="Text">‘ಸರ್ವಥಾ ಆಸಕ್ತಿರಹಿತ, ವಿಶುದ್ಧ ಅಂತಃಕರಣವುಳ್ಳ ಋಷಿಗಳು ಈ ಪರಮಾತ್ಮನನ್ನು ಪೂರ್ಣವಾಗಿ ಪಡೆದುಕೊಂಡು, ಜ್ಞಾನದಿಂದ ತೃಪ್ತರಾಗಿ ಪರಮಶಾಂತರಾಗುತ್ತಾರೆ. ತಮ್ಮನ್ನು ಪರಮಾತ್ಮನಲ್ಲಿ ಒಂದಾಗಿಸಿಕೊಂಡ ಜ್ಞಾನಿಗಳು ಸರ್ವವ್ಯಾಪೀ ಪರಮಾತ್ಮನನ್ನು ಎಲ್ಲ ಕಡೆಯಿಂದ ಪಡೆದುಕೊಂಡು ಸರ್ವರೂಪೀ ಪರಮಾತ್ಮನಲ್ಲೇ ಸೇರಿಹೋಗುತ್ತಾರೆ.’</p>
<p class="Shlok">ಸರ್ವಗ್ಂ ಹ್ಯೇತದ್ ಬ್ರಹ್ಮಾಯಮಾತ್ಮಾ ಬ್ರಹ್ಮ ಸೋಽಯಮಾತ್ಮಾ ಚತುಷ್ಪಾತ್ ॥</p>
<p class="TXT-Right">(ಮಾಂಡೂಕ್ಯ 2)</p>
<p class="Text">‘ಈ ಸಮಸ್ತ ಜಗತ್ತು ಪರಬ್ರಹ್ಮ ಪರಮಾತ್ಮನೇ ಆಗಿದ್ದಾನೆ. ಹಾಗೂ ನಾಲ್ಕು ಚರಣಗಳುಳ್ಳ ಆತ್ಮನು ಪರಮಾತ್ಮನೇ ಆಗಿದ್ದಾನೆ.’</p>
<p class="Shlok">ಸರ್ವಂ ಖಲ್ವಿದಂ ಬ್ರಹ್ಮ ತಜ್ಜಲಾನಿತಿ ಶಾಂತ ಉಪಾಸೀತ ।</p>
<p class="TXT-Right">(ಛಾಂದೋಗ್ಯ 3/14/1)</p>
<p class="Text">‘ಈ ಇಡೀ ಜಗತ್ತು ಖಂಡಿತವಾಗಿ ಬ್ರಹ್ಮವೇ ಆಗಿದೆ. ಇದರ ಉತ್ಪತ್ತಿ, ಸ್ಥಿತಿ, ಲಯ, ಆ ಬ್ರಹ್ಮನಿಂದಲೇ ಆಗುತ್ತದೆ’ ಈ ಪ್ರಕಾರ ಅರಿತುಕೊಂಡು ಶಾಂತ ಚಿತ್ತನಾಗಿ ಉಪಾಸನೆ ಮಾಡಬೇಕು.</p>
<p class="Text">(2) <span class="char-style-override-6">‘ತತ್’ ಪದದ ಅರ್ಥ —</span><span class="char-style-override-6"> </span>‘ಬ್ರಹ್ಮನ ಸ್ವರೂಪವಾದ ಇವೆಲ್ಲ ಜಡ-ಚೇತನ, ಸ್ಥಾವರ-ಸಂಗಮ, ಚರಾಚರ ಪ್ರಪಂಚವು ಬ್ರಹ್ಮನೇ ಆಗಿದೆ’ ಎಂದು ನಿರೂಪಿಸಲಾಗಿದೆ. ಈಗ ಅದೇ ‘ತತ್’ ಪದದ ಲಕ್ಷ್ಯವಾಗಿ ಬ್ರಹ್ಮನ ನಿರ್ವಿಶೇಷ ಸ್ವರೂಪವನ್ನು ವರ್ಣಿಸಲಾಗುತ್ತದೆ. ಆ ನಿರ್ಗುಣ-ನಿರಾಕಾರ ಅಕ್ರಿಯ, ನಿರ್ವಿಕಾರ ಪರಮಾತ್ಮನು ಈ ನಾಶವುಳ್ಳ ಕ್ಷಣಭಂಗುರ ದೃಶ್ಯವರ್ಗ ಮಾಯೆಯಿಂದ ಸರ್ವಥಾ ಅತೀತನಾಗಿದ್ದಾನೆ. ಕಂಡುಬರುವ ಇವೆಲ್ಲ ದೃಶ್ಯವರ್ಗವು ಅಜ್ಞಾನಜನಿತವಾಗಿದೆ. ವಾಸ್ತವವಾಗಿ ಓರ್ವ ವಿಜ್ಞಾನಾನಂದಘನ ಅನಂತ ನಿರ್ವಿಶೇಷ ಬ್ರಹ್ಮನ ಹೊರತು ಬೇರೆ ಏನೂ ಇಲ್ಲ. ಈ ವಿಧವಾದ ಅನುಭವದಿಂದ ಅವನು ಈ ಜನ್ಮ-ಮೃತ್ಯುರೂಪೀ ಸಂಸಾರದಿಂದ ಮುಕ್ತನಾಗಿ ಅನಂತ ವಿಜ್ಞಾನಾನಂದಘನ ಬ್ರಹ್ಮವನ್ನು ಹೊಂದುತ್ತಾನೆ. ಈ ಮಾತು ಶಾಸಗಳಲ್ಲಿ, ಉಪನಿಷತ್ತುಗಳಲ್ಲಿ ಅನೇಕ ಕಡೆಗಳಲ್ಲಿ ಹೇಳಲಾಗಿದೆ.</p>
<p class="Text">ಕಠೋಪನಿಷತ್ತಿನಲ್ಲಿ ಪರಬ್ರಹ್ಮನ ಸ್ವರೂಪವನ್ನು ವರ್ಣಿಸುವಾಗ ಯಮರಾಜನು ಹೇಳುತ್ತಾನೆ — </p>
<p class="Shlok">ಅಶಬ್ದಮಸ್ಪರ್ಶಮರೂಪಮವ್ಯಯಂ ತಥಾರಸಂ ನಿತ್ಯಮಗಂಧವಚ್ಚ ಯತ್ ।</p>
<p class="Shlok">ಅನಾದ್ಯನಂತಂ ಮಹತಃ ಪರಂ ಧ್ರುವಂ ನಿಚಾಯ್ಯ ತನ್ಮು ೃತ್ಯುಮುಖಾತ್ಪ್ರಮುಚ್ಯತೇ ॥</p>
<p class="TXT-Right">(1/3/15)</p>
<p class="Text">‘ಶಬ್ದರಹಿತ, ಸ್ಪರ್ಶರಹಿತ, ರೂಪರಹಿತ, ರಸರಹಿತ, ಗಂಧರಹಿತ ಅವಿನಾಶೀ, ನಿತ್ಯ, ಅನಾದಿ, ಅನಂತ (ಅಸೀಮ), ಮಹತ್ತತ್ತ್ವದಿಂದ ಪರನೂ, ಸರ್ವಥಾ ಸತ್ಯತತ್ತ್ವನಾದ ಆ ಪರಮಾತ್ಮನನ್ನು ಅರಿತುಕೊಂಡ ಮನುಷ್ಯನು ಮೃತ್ಯುಮುಖದಿಂದ ಎಂದೆಂದಿಗೂ ಬಿಡುಗಡೆ ಹೊಂದುವನು.’</p>
<p class="Shlok">ಮನಸೈವೇದಮಾಪ್ತವ್ಯಂ ನೇಹ ನಾನಾಸ್ತಿ ಕಿಂಚನ ।</p>
<p class="Shlok">ಮೃತ್ಯೋಃ ಸ ಮೃತ್ಯುಂ ಗಚ್ಛತಿ ಯ ಇಹ ನಾನೇವ ಪಶ್ಯತಿ ॥</p>
<p class="TXT-Right">(2/1/11)</p>
<p class="Text">‘ಈ ಪರಮಾತ್ಮತತ್ತ್ವವು ಶುದ್ಧ ಮನಸ್ಸಿನಿಂದಲೇ ಪ್ರಾಪ್ತಮಾಡಿಕೊಳ್ಳಲು ಯೋಗ್ಯವಾಗಿದೆ. ಈ ಜಗತ್ತಿನಲ್ಲಿ ಓರ್ವ ಪರಮಾತ್ಮನಲ್ಲದೆ ನಾನಾ ಭಿನ್ನ-ಭಿನ್ನ ಭಾವಗಳು ಏನೂ ಇರುವುದಿಲ್ಲ. ಅದಕ್ಕಾಗಿ ಈ ಜಗತ್ತಿನಲ್ಲಿ ನಾನಾತ್ವದಿಂದ ನೋಡುವ ಮನುಷ್ಯನು ಮೃತ್ಯುವಿನಿಂದ ಮೃತ್ಯುವನ್ನು ಪಡೆಯುತ್ತಾನೆ. ಅರ್ಥಾತ್ ಪದೇ-ಪದೇ ಹುಟ್ಟಿ-ಸಾಯುತ್ತಿರುತ್ತಾನೆ.’ ಮುಂಡಕೋಪನಿಷತ್ತಿನಲ್ಲಿ ಹೇಳಿದೆ — </p>
<p class="Shlok">ನ ಚಕ್ಷುಷಾ ಗೃಹ್ಯತೇ ನಾಪಿ ವಾಚಾ ನಾನ್ಯೈರ್ದೇವೈಸ್ತಪಸಾ ಕರ್ಮಣಾ ವಾ ।</p>
<p class="Shlok">ಜ್ಞಾನಪ್ರಸಾದೇನ ವಿಶುದ್ಧಸತ್ತ್ವ ಸ್ತತಸ್ತು ತಂ ಪಶ್ಯತೇ ನಿಷ್ಕಲಂ ಧ್ಯಾಯಮಾನಃ ॥</p>
<p class="TXT-Right">(3/1/8)</p>
<p class="Text">‘ಆ ನಿರ್ಗುಣ ನಿರಾಕಾರ ಪರಬ್ರಹ್ಮ ಪರಮಾತ್ಮನನ್ನು ಕಣ್ಣುಗಳಿಂದಾಗಲೀ, ವಾಣಿಯಿಂದಾಗಲೀ, ಬೇರೆ ಇಂದ್ರಿಯಗಳಿಂದಾಗಲೀ ಗ್ರಹಿಸಲಾಗುವುದಿಲ್ಲ. ತಪಸ್ಸಿನಿಂದ ಅಥವಾ ಕರ್ಮದಿಂದಲೂ ಅವನನ್ನು ಗ್ರಹಿಸಲಾಗುವುದಿಲ್ಲ. ಆ ಅವಯವರಹಿತ ಪರಮಾತ್ಮನನ್ನಾದರೋ ವಿಶುದ್ಧ ಅಂತಃಕರಣವುಳ್ಳ ಸಾಧಕನು ತನ್ನ ಶುದ್ಧ ಅಂತಃಕರಣದಿಂದ ನಿರಂತರ ಧ್ಯಾನಿಸುತ್ತಾ ಜ್ಞಾನದ ನಿರ್ಮಲತೆಯಿಂದ ಅನುಭವಿಸುತ್ತಾನೆ.’ ತೈತರೀಯೋಪನಿಷತ್ತಿನಲ್ಲಿಯೂ ಹೇಳಿದೆ — </p>
<p class="Shlok">ಬ್ರಹ್ಮವಿದಾಪ್ನೋತಿ ಪರಮ್ । ತದೇಷಾಭ್ಯುಕ್ತಾ । ಸತ್ಯಂ ಜಾನಮನಂತಂ ಬ್ರಹ್ಮ ।</p>
<p class="TXT-Right">(2/1/1)</p>
<p class="Text">‘ಬ್ರಹ್ಮಜ್ಞಾನಿಯು ಪರಬ್ರಹ್ಮವನ್ನು ಪಡೆದುಕೊಳ್ಳುತ್ತಾನೆ; ಇದೇ ಭಾವವನ್ನು ವ್ಯಕ್ತಪಡಿಸುತ್ತಾ ‘ಬ್ರಹ್ಮವು ಸತ್ಯ, ಜ್ಞಾನಸ್ವರೂಪ, ಅನಂತವಾಗಿದೆ’ ಎಂದು ಶ್ರುತಿ ಹೇಳುತ್ತದೆ.</p>
<p class="Text">(3) <span class="char-style-override-6">‘ತತ್’ </span>ಪದದ ಉಪಾಸನೆಯ ಪ್ರಕಾರಗಳನ್ನು ವರ್ಣಿಸಿ ಈಗ <span class="char-style-override-6">‘ತ್ವಮ್’ </span>ಪದದ ಉಪಾಸನೆಯ ಪ್ರಕಾರವನ್ನು ಹೇಳಲಾಗುತ್ತದೆ. ಏನೆಲ್ಲ ಜಡ-ಚೇತನ, ಸ್ಥಾವರ-ಜಂಗಮ ಕಂಡುಬರುತ್ತದೋ ಅದೆಲ್ಲವೂ ಬ್ರಹ್ಮವೇ ಆಗಿದೆ; ಆ ಬ್ರಹ್ಮವು ನಾನೇ ಆಗಿದ್ದೇನೆ. ಅದಕ್ಕಾಗಿ ಮನುಷ್ಯನು ಸಮಸ್ತ ಪ್ರಾಣಿಗಳಲ್ಲಿ ತನ್ನ ಆತ್ಮವನ್ನು, ಅಂದರೆ — ತಾನೇ ತನ್ನನ್ನು ಮತ್ತು ಆತ್ಮನಲ್ಲಿ ಸಮಸ್ತ ಪ್ರಾಣಿಗಳನ್ನು ಓತಪ್ರೋತವಾಗಿ ನೋಡಬೇಕು. ಏನೆಲ್ಲ ಇದೆಯೋ ಅದೆಲ್ಲವೂ ನನ್ನ ಸ್ವರೂಪವೇ ಆಗಿದೆ ಎಂಬುದೇ ಅಭಿಪ್ರಾಯವಾಗಿದೆ. ಈ ಪ್ರಕಾರದ ಅಭ್ಯಾಸ ಮಾಡುವ ಸಾಧಕನು ಶೋಕ-ಮೋಹಗಳಿಂದ ದಾಟಿ ವಿಜ್ಞಾನಾನಂದಘನ ಬ್ರಹ್ಮಸ್ವರೂಪವನ್ನು ಪಡೆದುಕೊಳ್ಳುತ್ತಾನೆ. ಈ ಮಾತು ಶಾಸಗಳಲ್ಲಿ, ಉಪನಿಷತ್ತುಗಳಲ್ಲಿ ಅಲ್ಲಲ್ಲಿ ಸಿಗುತ್ತದೆ. ಗೀತೆಯಲ್ಲಿ ಹೇಳಿದೆ —</p>
<p class="Shlok">ಸರ್ವಭೂತಸ್ಥಮಾತ್ಮಾನಂ ಸರ್ವಭೂತಾನಿ ಚಾತ್ಮನಿ ।</p>
<p class="Shlok">ಈಕ್ಷತೇ ಯೋಗಯುಕ್ತಾತ್ಮಾ ಸರ್ವತ್ರ ಸಮದರ್ಶನಃ ॥</p>
<p class="TXT-Right">(ಗೀತೆ 6/29)</p>
<p class="Text">‘ಸರ್ವವ್ಯಾಪೀ ಅನಂತ ಚೇತನದಲ್ಲಿ ಏಕೀಭಾವದ ಸ್ಥಿತಿರೂಪೀ ಯೋಗದಿಂದ ಯುಕ್ತನಾದ ಆತ್ಮವುಳ್ಳವನು, ಎಲ್ಲದರಲ್ಲಿ ಸಮಭಾವದಿಂದ ನೋಡುವ ಯೋಗಿಯು, ಆತ್ಮವನ್ನು ಸಮಸ್ತಪ್ರಾಣಿಗಳಲ್ಲಿ ಸ್ಥಿತ ಹಾಗೂ ಸಮಸ್ತ ಪ್ರಾಣಿಗಳನ್ನು ಆತ್ಮನಲ್ಲಿ ಕಲ್ಪಿತವಾಗಿ ನೋಡುತ್ತಾನೆ.’ ಈಶಾವಾಸ್ಯೋಪನಿಷತ್ತಿನಲ್ಲಿಯೂ ಹೇಳಿದೆ —</p>
<p class="Shlok">ಯಸ್ತು ಸರ್ವಾಣಿ ಭೂತಾನ್ಯಾತ್ಮನ್ಯೇವಾನುಪಶ್ಯತಿ ।</p>
<p class="Shlok">ಸರ್ವಭೂತೇಷು ಚಾತ್ಮಾನಂ ತತೋ ನ ವಿಜುಗುಪ್ಸತೇ ॥</p>
<p class="Shlok">ಯಸ್ಮಿನ್ ಸರ್ವಾಣಿ ಭೂತಾನ್ಯಾತ್ಮೈವಾಭೂದ್ವಿಜಾನತಃ ।</p>
<p class="Shlok">ತತ್ರ ಕೋ ಮೋಹಃ ಕಃ ಶೋಕ ಏಕತ್ವಮನುಪಶ್ಯತಃ ॥</p>
<p class="TXT-Right">(6/7)</p>
<p class="Text">‘ಸಮಸ್ತ ಪ್ರಾಣಿಗಳನ್ನು ಆತ್ಮನಲ್ಲೇ ನೋಡುವವನು ಮತ್ತು ಆತ್ಮವನ್ನು ಎಲ್ಲ ಪ್ರಾಣಿಗಳಲ್ಲಿ ನೋಡುವವನು; ಅರ್ಥಾತ್ ಸಮಸ್ತ ಭೂತಮಾತ್ರರನ್ನು ತನ್ನ ಆತ್ಮನೆಂದೇ ಅರಿಯುವವನು ಯಾರನ್ನೂ ದ್ವೇಷಿಸುವುದಿಲ್ಲ. ಎಲ್ಲರನ್ನು ತನ್ನ ಆತ್ಮನೆಂದು ತಿಳಿಯುವವನು ಯಾರೊಂದಿಗೆ ತಾನೇ ಜುಗುಪ್ಸೆ ಪಡಬಲ್ಲನು?’</p>
<p class="Text">‘ಈ ವಿಧದಿಂದ ಆತ್ಮತತ್ತ್ವವನ್ನು ತಿಳಿದಿರುವ ಮಹಾತ್ಮನಿಗಾಗಿ ಎಲ್ಲವೂ ಆತ್ಮವೇ ಆದಾಗ ಮತ್ತೆ ಏಕತ್ವದ ಅರ್ಥಾತ್ ಎಲ್ಲದರಲ್ಲಿ ಒಂದೇ ಆತ್ಮದ ಅನುಭವ ಪಡೆದ ಮನುಷ್ಯನಿಗೆ ಎಲ್ಲಿಯ ಮೋಹ? ಎಲ್ಲಿಯ ಶೋಕ? ಅರ್ಥಾತ್ ಎಲ್ಲದರಲ್ಲಿ ಒಂದೇ ವಿಜ್ಞಾನ ಆನಂದಮಯ ಪರಬ್ರಹ್ಮ ಪರಮಾತ್ಮನನ್ನು ಅನುಭವಿಸುವವನಿಗೆ ಶೋಕ-ಮೋಹ ಮೊದಲಾದ ವಿಕಾರಗಳು ಅತ್ಯಂತ ಅಭಾವವಾಗಿ ಹೋಗುತ್ತವೆ.’</p>
<p class="Text">ಈ ವಿಷಯದ ರಹಸ್ಯವನ್ನು ತಿಳಿಸಲು ಛಾಂದೋಗ್ಯ ಉಪನಿಷತ್ತಿನಲ್ಲಿ ಒಂದು ಇತಿಹಾಸವಿದೆ. ಅರುಣನ ಮೊಮ್ಮಗನೂ, ಉದ್ದಾಲಕನ ಮಗನೂ ಆದ ಶ್ವೇತಕೇತುವು ಹನ್ನೆರಡು ವರ್ಷದವನಾಗಿದ್ದಾಗ ಗುರುವಿನ ಬಳಿಗೆ ವಿದ್ಯಾಭ್ಯಾಸಕ್ಕಾಗಿ ಹೋದನು. ಅಲ್ಲಿ ವಿದ್ಯೆಯನ್ನು ಕಲಿತು ಇಪ್ಪತ್ತನಾಲ್ಕು ವರ್ಷದವನಾದಾಗ ಮನೆಗೆ ಮರಳಿದನು. ಅವನು ತನ್ನನ್ನು ಬುದ್ಧಿವಂತನೆಂದೂ, ವ್ಯಾಖ್ಯಾನಮಾಡುವವನೆಂದೂ ತಿಳಿದುಕೊಳ್ಳುತ್ತಾ ಉದ್ಧಟತನದಿಂದಲೇ ಮನೆಗೆ ಬಂದನು. ಅವನು ಬೌದ್ಧಿಕ ಅಭಿಮಾನದಿಂದ ತಂದೆಗೂ ನಮಸ್ಕರಿಸಲಿಲ್ಲ. ಆಗ ಅವನ ತಂದೆಯು ಕೇಳಿದನು —</p>
<p class="Shlok">ಶ್ವೇತಕೇತೋ ಯನ್ನು ಸೋಮ್ಯೇದಂ ಮಹಾಮನಾ ಅನೂಚಾನಮಾನೀ <br/>ಸ್ತಬ್ಧೋಽಸ್ಯುತ ತಮಾದೇಶಮಪ್ರಾಕ್ಷ್ಯಃ  ।</p>
<p class="Shlok">ಯೇನಾಶ್ರುತಗ್ಂ ಶ್ರುತಂ ಭವತ್ಯಮತಂ ಮತಮವಿಜ್ಞಾತಂ ವಿಜ್ಞಾತಮಿತಿ ॥</p>
<p class="TXT-Right">(ಛಾಂದೋಗ್ಯ 6/1/2-3)</p>
<p class="Text">‘ಮಗೂ, ಶ್ವೇತಕೇತೂ! ನೀನು ತನ್ನನ್ನು ಹೀಗೆ ಮಹಾಮನಾ, ಪಂಡಿತನೆಂದು ಅರಿತುಕೊಂಡು ಅವಿನೀತನಾಗಿರುವೆಯಲ್ಲ? ಹಾಗಾದರೆ ನೀನು ಯಾವ ಆದೇಶದಿಂದ ಅಶ್ರುತ ಶ್ರುತವಾಗುತ್ತದೋ, ವಿಚಾರಮಾಡದೆ ವಿಚಾರಕ್ಕೆ ಬರುತ್ತದೋ, ಅರ್ಥಾತ್ ನಿಶ್ಚಯಿಸದಿರುವ ನಿಶ್ಚಯ ಉಂಟಾಗುತ್ತದೋ, ಅರಿಯದೆಯೇ ವಿಶೇಷ ರೂಪದಿಂದ ಅರಿವು ಉಂಟಾಗುತ್ತದೋ ಅಂತಹ ಆದೇಶವನ್ನು ಆಚಾರ್ಯರಿಂದ ಕೇಳಿರುವೆಯಾ?’</p>
<p class="Text">ಆಗ ಶ್ವೇತಕೇತು ಕೇಳಿದ — ಭಗವನ್! ಆ ಆದೇಶ ಏನಾಗಿದೆ? ಇದಕ್ಕೆ ಉದ್ದಾಲಕರು ಹೇಳಿದರು —</p>
<p class="Shlok">ಯಥಾ ಸೋಮ್ಯೈಕೇನ ಮೃತ್ಪಿಂಡೇನ ಸರ್ವಂ ಮೃಣ್ಮಯಂ ವಿಜ್ಞಾತಗ್ಂಸ್ಯಾದ್ವಾಚಾರಂಭಣಂ ವಿಕಾರೋ ನಾಮಧೇಯಂ ಮೃತ್ತಿಕೇತ್ಯೇವ ಸತ್ಯಮ್ </p>
<p class="TXT-Right">(6/1/4)</p>
<p class="Text">‘ಮಗೂ! ಒಂದು ಮಣ್ಣಿನ ಹೆಂಟೆಯ ಮೂಲಕ ಎಲ್ಲ ಮಣ್ಣಿನ ಪದಾರ್ಥಗಳ ಜ್ಞಾನವಾಗುತ್ತದೆ. ವಿಕಾರಗಳು ಕೇವಲ ವಾಣಿಯನ್ನೇ ಆಶ್ರಯಿಸಿ ನಾಮಮಾತ್ರ ಇವೆ. ಸತ್ಯವಾದರೋ ಕೇವಲ ಮಣ್ಣೇ ಆಗಿದೆ.’</p>
<p class="Shlok">ಯಥಾ ಸೋಮ್ಯೈಕೇನ ಲೋಹಮಣಿನಾ ಸರ್ವಂ ಲೋಹಮಯಂ ವಿಜ್ಞಾತಗ್ಂ</p>
<p class="Shlok">ಸ್ಯಾದ್ವಾಚಾರಂಭಣಂ ವಿಕಾರೋ ನಾಮಧೇಯಂ ಲೋಹಮಿತ್ಯೇವ ಸತ್ಯಮ್ ।</p>
<p class="TXT-Right">(6/1/5)</p>
<p class="Text">‘ಮಗೂ! ಒಂದು ಲೋಹಮಣಿ (ಸುವರ್ಣ)ಯ ಜ್ಞಾನ ಉಂಟಾದಾಗ ಸಮಸ್ತ ಸುವರ್ಣಮಯ ಪದಾರ್ಥಗಳು ತಿಳಿಯಲ್ಪಡುತ್ತದೆ ; ಏಕೆಂದರೆ ವಿಕಾರವು ವಾಣಿಯಲ್ಲಿ ಅವಲಂಬಿತವಾಗಿ ನಾಮಮಾತ್ರವಿದೆ. ಸತ್ಯವಾದರೋ ಕೇವಲ ಸುವರ್ಣವೇ ಆಗಿದೆ.’</p>
<p class="Shlok">ಯಥಾ ಸೋಮ್ಯೈಕೇನ ನಖನಿಕೃಂತನೇನ ಸರ್ವಂ ಕಾರ್ಷ್ಣಾಯಸ ವಿಜ್ಞಾತಗ್ಂ ಸ್ಯಾದ್ವಾಚಾರಂಭಣಂ ವಿಕಾರೋ ನಾಮಧೇಯಂ ಕೃಷ್ಣಾಯಸಮಿತ್ಯೇವ ಸತ್ಯಮೇವಗ್ಂಸೋಮ್ಯ ಸ ಆದೇಶೋ ಭವತೀತಿ ।</p>
<p class="TXT-Right">(6/1/6)</p>
<p class="Text">‘ಮಗೂ! ಒಂದು ನಖನಿಕೃಂತನ (ಕಬ್ಬಿಣದ ಉಗುರು ತೆಗೆಯುವ ಸಾಧನ)ದ ಅರಿವಿನಿಂದ ಅರ್ಥಾತ್ ಒಂದು ತುಂಡು ಕಬ್ಬಿಣದ ಜ್ಞಾನದಿಂದ ಎಲ್ಲ ಕಬ್ಬಿಣದ ಪದಾರ್ಥಗಳ ಅರಿವು ಉಂಟಾಗುತ್ತದೆ. ಏಕೆಂದರೆ, ವಿಕಾರಗಳು ವಾಣಿಯನ್ನೇ ಅವಲಂಬಿಸಿ ಕೇವಲ ಹೆಸರುಮಾತ್ರವಿರುತ್ತದೆ. ಸತ್ಯವಾದರೋ ಕಬ್ಬಿಣವೇ ಆಗಿದೆ. ಎಲೈ ಸೌಮ್ಯ! ಹೀಗೆಯೇ ಆ ಆದೇಶವಾಗಿದೆ.’ ಇದನ್ನು ಕೇಳಿ ಶ್ವೇತಕೇತು ಹೇಳಿದನು —</p>
<p class="Shlok">ನ ವೈ ನೂನಂ ಭಗವಂತಸ್ತ ಏತದವೇದಿಷುರ್ಯದ್ಧ್ಯೇತದವೇದಿಷ್ಯನ್ ಕಥಂ ಮೇ ।</p>
<p class="Shlok">ನಾವಕ್ಷನ್ನಿತಿ ಭಗವಾಗ್ಂಸ್ತ್ವೇವ ಮೇ ತದ್ಬ್ರವೀತ್ವಿತಿ ತಥಾ ಸೌಮ್ಯೇತಿ ಹೋವಾಚ ।</p>
<p class="TXT-Right">(6/1/7)</p>
<p class="Text">‘ಖಂಡಿತವಾಗಿಯೂ ಆ ನನ್ನ ಪೂಜ್ಯಗುರುಗಳು ಇದನ್ನು ಅರಿಯರು. ಅವರು ಅರಿಯುತ್ತಿದ್ದರೆ ನನಗೆ ಏಕೆ ಹೇಳುತ್ತಿರಲಿಲ್ಲ? ಈಗ ನೀವೇ ನನಗೆ ಚೆನ್ನಾಗಿ ತಿಳಿಸಿಕೊಡಿರಿ.’ ಆಗ ತಂದೆಯು ಹೇಳಿದ ಸರಿ! ಮಗೂ! ಹೇಳುತ್ತೇನೆ ಕೇಳು.</p>
<p class="Shlok">ಸದೇವ ಸೋಮ್ಯೇದಮಗ್ರ ಆಸೀದೇಕಮೇವಾದ್ವಿತೀಯಮ್ ।</p>
<p class="TXT-Right">(6/2/1)</p>
<p class="Text">‘ಎಲೈ ಸೌಮ್ಯ! ಪ್ರಾರಂಭದಲ್ಲಿ ಈ ಏಕಮಾತ್ರ ಅದ್ವಿತೀಯ ಸತ್ ಪರಮಾತ್ಮನೇ ಇದ್ದನು.’ ಆಗ ಶ್ವೇತಕೇತು ಹೇಳಿದನು— ‘ಓ ತಂದೆಯೇ! ಈ ವಿಷಯವನ್ನು ಇನ್ನೂ ಸ್ಪಷ್ಟವಾಗಿ ನನಗೆ ತಿಳಿಸಿಕೊಡಿರಿ.’ ಉದ್ದಾಲಕ ಆರುಣಿಯು ಹೇಳುತ್ತಾನೆ— ‘ಮಗೂ! ಮೊಸರನ್ನು ಕಡೆದಾಗ ಅದರ ಸೂಕ್ಷ್ಮ ಸಾರತತ್ತ್ವ ಬೆಣ್ಣೆಯು ಮೇಲೆ ತೇಲಿಬರುತ್ತದೆ. ಹೀಗೆಯೇ ತಿಂದ ಅನ್ನದ ಸೂಕ್ಷ್ಮಸಾರವಾದ ಅಂಶದಿಂದ ಮನಸ್ಸು ಉಂಟಾಗುತ್ತದೆ. ಜಲದ ಸೂಕ್ಷ್ಮಅಂಶ ಪ್ರಾಣ ಹಾಗೂ ತೇಜದ ಸೂಕ್ಷ್ಮಸಾರವಾದ ಅಂಶ ವಾಕ್ (ವಾಣಿ) ಉಂಟಾಗುತ್ತದೆ. ವಾಸ್ತವದಲ್ಲಿ ಈ ಮನ, ಪ್ರಾಣ, ವಾಣಿ ಮತ್ತು ಇವುಗಳ ಕಾರಣವಾದ ಅನ್ನಾದಿಗಳು ಕಾರ್ಯಕಾರಣ ಪರಂಪರೆಯಿಂದ ಮೂಲದಲ್ಲಿ ಒಂದೇ ಸತ್ವಸ್ತುವಾಗಿ ಉಳಿಯುತ್ತವೆ. ಎಲ್ಲರ ಮೂಲಕಾರಣ ಸತ್ ಆಗಿದೆ. ಅದೇ ಪರಮ ಆಶ್ರಯ, ಅಷ್ಠಾನವಾಗಿದೆ. ಸತ್ವಸ್ತುವಿನ ಕಾರ್ಯ ನಾನಾ ಪ್ರಕಾರದ ಆಕೃತಿಗಳೆಲ್ಲವೂ ವಾಣಿಯ ವಿಕಾರವಾಗಿದೆ, ಹೆಸರಿಗಷ್ಟೇ ಇವೆ. ಈ ಸತ್ ಅಣುವಿನಂತೆ ಸೂಕ್ಷ್ಮವಾಗಿದೆ, ಸಮಸ್ತ ಜಗತ್ತಿನ ಆತ್ಮರೂಪವಾಗಿದೆ. ಎಲೈ ಶ್ವೇತಕೇತು! ಆ ಸತ್ವಸ್ತುವು ನೀನೇ ಆಗಿರುವೆ — <span class="char-style-override-6">‘ತತ್ತ</span><span class="char-style-override-6">್ವಮಸಿ’</span>.</p>
<p class="Text">ಶ್ವೇತಕೇತು ಹೇಳಿದನು — ‘ಪೂಜ್ಯರೇ! ನನಗೆ ಪುನಃ ತಿಳಿಸಿರಿ.’ ತಂದೆ ಆರುಣಿಯು ಮತ್ತೆ ಹೇಳಿದನು ‘ಸರಿ! ಒಂದು ಆಲದ ಹಣ್ಣನ್ನು ಕಿತ್ತು ತಾ. ಮತ್ತೆ ನಿನಗೆ ತಿಳಿಸುತ್ತೇನೆ.’ ಶ್ವೇತಕೇತುವು ಹಣ್ಣನ್ನು ಕಿತ್ತು ತಂದನು. ತಂದೆ ಹೇಳಿದ ‘ಇದನ್ನು ಒಡೆದು ನೋಡು. ಇದರಲ್ಲೇನಿದೆ? ಶ್ವೇತಕೇತುವು ಹಣ್ಣನ್ನು ಒಡೆದು ಹೇಳಿದನು — ‘ಅಪ್ಪಾ! ಇದರಲ್ಲಿ ಸಣ್ಣ-ಸಣ್ಣ ಬೀಜಗಳಿವೆ.’ ಉದ್ದಾಲಕನೆಂದ — ‘ಸರಿ! ಒಂದು ಬೀಜವನ್ನು ಒಡೆದು ಅದರಲ್ಲೇನಿದೆ ಎಂದು ನೋಡು.’ ಶ್ವೇತಕೇತುವು ಬೀಜವನ್ನು ಒಡೆದು ‘ಇದರಲ್ಲಿ ಏನೂ ಕಾಣುವುದಿಲ್ಲ’ ಎಂದು ಹೇಳಿದನು. ಆಗ ತಂದೆ ಆರುಣಿ ಹೇಳಿದರು — ‘ಎಲೈ ಸೌಮ್ಯ! ನೀನು ಈ ವಟಬೀಜದ ಸೂಕ್ಷ್ಮತತ್ತ್ವವನ್ನು ನೋಡುತ್ತಿಲ್ಲ. ಈ ಅತ್ಯಂತ ಸೂಕ್ಷ್ಮತತ್ತ್ವದಿಂದಲೇ ಮಹಾವಟವೃಕ್ಷ ಬೆಳೆಯುತ್ತದೆ. ಇಷ್ಟೇ! ಈ ಅತ್ಯಂತ ಸೂಕ್ಷ್ಮ ವಟಬೀಜವು ಭಾರೀ ದೊಡ್ಡ ವಟವೃಕ್ಷದ ಆಧಾರವಾಗಿರುವಂತೆ, ಸೂಕ್ಷ್ಮ, ಸತ್ ಆತ್ಮಾ ಈ ಸಮಸ್ತ ಸ್ಥೂಲ ಜಗತ್ತಿನ ಆಧಾರವಾಗಿದೆ. ನಾನು ಸತ್ಯವನ್ನೇ ಹೇಳುತ್ತೇನೆ, ನೀನು ನನ್ನ ಮಾತಿನಲ್ಲಿ ವಿಶ್ವಾಸವಿಡು. ಈ ಸೂಕ್ಷ್ಮತತ್ತ್ವ ಆತ್ಮಾ ಆಗಿದೆ. ಇದೇ ಸತ್ ಮತ್ತು ಆತ್ಮಾ ಆಗಿದೆ. ಎಲೈ ಶ್ವೇತಕೇತು! ಆ ಸತ್ ನೀನೇ ಆಗಿರುವೆ — <span class="char-style-override-6">‘ತತ್ತ್ವಮಸಿ’ </span>(6/12/3)</p>
<p class="Text">ಈ ವಿಧವಾಗಿ ಉದ್ದಾಲಕನು ಅನೇಕ ದೃಷ್ಟಾಂತ ಯುಕ್ತಿಗಳಿಂದ ಈ ತತ್ತ್ವವನ್ನು ವಿಸ್ತಾರವಾಗಿ ತಿಳಿಸಿದನು. ಆದರೆ ಇಲ್ಲಿ ಕೇವಲ ಅದರ ದಿಗ್ದರ್ಶನ ಮಾತ್ರ ಮಾಡಲಾಗಿದೆ. ಇಡೀ ವರ್ಣನೆಯನ್ನು ನೋಡುವುದಿದ್ದರೆ ಛಾಂದೋಗ್ಯ ಉಪನಿಷತ್ತಿನಲ್ಲಿ ನೋಡಬೇಕು.</p>
<p class="Text">ಮೇಲೆ ಹೇಳಿದ ವಿಷಯವಾಗಿ ಬೃಹದಾರಣ್ಯಕ ಉಪನಿಷತ್ತಿನಲ್ಲಿಯೂ ಈ ಪ್ರಕಾರ ಹೇಳಿದೆ.</p>
<p class="Shlok">ಬ್ರಹ್ಮ ವಾ ಇದಮಗ್ರ ಆಸೀತ್ತದಾತ್ಮಾನಮೇವಾವೇತ್ । ಅಹಂ ಬ್ರಹ್ಮಾಸ್ಮೀತಿ । ತಸ್ಮಾತ್ತತ್ಸರ್ವಮಭವತ್ತದ್ಯೋ ಯೋ ದೇವಾನಾಂ ಪತ್ಯಬುಧ್ಯತ ಸ ಏವ ತದಭವತ್ ತಥರ್ಷಿಣಾಂ ತಥಾ ಮನುಷ್ಯಾಣಾಂ ತದ್ಧೈತತ್ಪಶ್ಯನ್ ಋಷಿರ್ವಾಮದೇವಃ ಪ್ರತಿಪೇದೇಽಹಂ ಮನುರಭವಗ್ಂಸೂರ್ಯಶ್ಚೇತಿ । ತದಿದಮಪ್ಯೇತರ್ಹಿಯ ಏವಂ ವೇದಾಹಂ ಬ್ರಹ್ಮಾಸ್ಮೀತಿ ಸ ಇದಗ್ಂ ಸರ್ವಂ ಭವತಿ ತಸ್ಯ ಹ ನ ದೇವಾಶ್ಚ ನಾಭೂತ್ಯಾ ಈಶತೇ । ಆತ್ಮಾ ಹ್ಯೇಷಾಗ್ಂಸ ಭವತಿ ।</p>
<p class="TXT-Right">(1/4/10)</p>
<p class="Text">‘ಮೊದಲಿಗೆ ಈ ಬ್ರಹ್ಮವೇ ಇತ್ತು; ಅದು ತನ್ನನ್ನೇ ‘ನಾನು ಬ್ರಹ್ಮನಾಗಿದ್ದೇನೆ’ ಎಂದು ಅನುಭವಿಸಿದನು. ಆದ್ದರಿಂದ ಅದು ಸರ್ವವಾಯಿತು. ಅದನ್ನು ದೇವತೆಗಳಲ್ಲಿ ಯಾರು-ಯಾರು ಅರಿತರೋ ಅವರು ತದ್ರೂಪರಾಗಿ ಹೋದರು. ಹೀಗೆಯೇ ಋಷಿಗಳಲ್ಲಿ, ಮನುಷ್ಯರಲ್ಲಿ ತಿಳಿದವರೆಲ್ಲರೂ ತದ್ರೂಪರಾಗಿ ಹೋದರು. ಅದನ್ನು ಆತ್ಮರೂಪದಿಂದ ನೋಡುತ್ತಾ ಋಷಿ ವಾಮದೇವರು ‘ನಾನು ಮನುವಾದೆ ಹಾಗೂ ಸೂರ್ಯನೂ ಆದೆ’ ಎಂದು ತಿಳಿದರು. ಆ ಬ್ರಹ್ಮವನ್ನು ಈಗಲೂ ‘ನಾನು ಬ್ರಹ್ಮನಾಗಿದ್ದೇನೆ’ ಎಂದು ತಿಳಿದವನೂ ಸರ್ವನಾಗುತ್ತಾನೆ. ಅದರ ಪರಾಭವದಲ್ಲಿ ದೇವತೆಗಳೂ ಕೂಡ ಸಮರ್ಥರಾಗುವುದಿಲ್ಲ; ಏಕೆಂದರೆ, ಅದು ಅವರ ಆತ್ಮವೇ ಆಗಿ ಹೋಗುತ್ತದೆ.’</p>
<p class="Text">ಮೇಲೆ ಹೇಳಿದ ವಿಷಯದ ರಹಸ್ಯವನ್ನು ತಿಳಿಸಲು ಬೃಹದಾರಣ್ಯಕ ಉಪನಿಷತ್ತಿನಲ್ಲಿಯೂ ಒಂದು ಇತಿಹಾಸ ದೊರೆಯುತ್ತದೆ. ಮಹರ್ಷಿ ಯಾಜ್ಞವಲ್ಕ್ಯರಿಗೆ ಮೈತ್ರೇಯಿ ಮತ್ತು ಕಾತ್ಯಾಯಿನಿ ಎಂಬ ಇಬ್ಬರು ಪತ್ನಿಯರಿದ್ದರು. ಮಹರ್ಷಿ ಯಾಜ್ಞವಲ್ಕ್ಯರು ಸಂನ್ಯಾಸ ಸ್ವೀಕರಿಸುವಾಗ ಮೈತ್ರೇಯಿಯ ಬಳಿ ಹೇಳಿದರು — ‘ನಾನು ಈ ಗೃಹಸ್ಥಾಶ್ರಮದ ಮೇಲಿನ ಸಂನ್ಯಾಸ ಆಶ್ರಮಕ್ಕೆ ಹೋಗುವವನಿದ್ದೇನೆ. ಆದ್ದರಿಂದ ಸಂಪತ್ತನ್ನು ಪಾಲು ಮಾಡಿ ನಿನಗೂ, ಕಾತ್ಯಾಯಿನಿಗೂ ಕೊಟ್ಟುಬಿಟ್ಟರೆ ಸರಿಯಾದೀತು.’ ಆಗ ಮೈತ್ರೇಯಿ ಹೇಳಿದಳು — ‘ಸ್ವಾಮಿ! ಈ ಧನದಿಂದ ಕೂಡಿದ ಇಡೀ ಪೃಥ್ವಿಯು ನನ್ನದಾದರೆ ನಾನು ಅದರಿಂದ ಯಾವರೀತಿಯಿಂದಲಾದರೂ ಅಮೃತಸ್ವರೂಪಳಾಗಬಲ್ಲೆನೇನು?’ ಯಾಜ್ಞವಲ್ಕ್ಯರೆಂದರು — ‘ಇಲ್ಲ, ಭೋಗಸಾಮಗ್ರಿಯಿಂದ ಸುಸಂಪನ್ನರಾದ ಮನುಷ್ಯರ ಜೀವನದಂತೆ ನಿನ್ನ ಜೀವನವಾದೀತು. ಧನದಿಂದ ಅಮೃತತ್ತ್ವ (ಪರಮಾತ್ಮನು)ದ ಆಸೆಯೇ ಇಲ್ಲ.’ ಮೈತ್ರೇಯಿ ಹೇಳಿದಳು — ‘ಯಾವುದರಿಂದ ನಾನು ಅಮೃತ ಸ್ವರೂಪಳಾಗಲಾರೆನೋ ಅದನ್ನು ಪಡೆದು ನಾನು ಏನು ಮಾಡಲಿ? ಪೂಜ್ಯರೇ! ಅಮೃತತ್ತ್ವದ ಪ್ರಾಪ್ತಿಯ ಸಾಧನೆ ಯಾವುದಿದೆಯೋ ಅದನ್ನೇ ನನಗೆ ತಿಳಿಸಿರಿ.’ ಆಗ ಯಾಜ್ಞವಲ್ಕ್ಯರು ಹೇಳಿದರು — ‘ಎಲೈ ಮೈತ್ರೇಯಿ! ನೀನು ಧನ್ಯಳಾಗಿರುವೆ. ನೀನು ಮೊದಲೂ ನನಗೆ ಪ್ರಿಯಳಾಗಿದ್ದೆ. ಈಗಲೂ ನೀನು ಪ್ರಿಯವಾದ ಮಾತನ್ನೇ ಆಡುತ್ತಿರುವವೆ. ಸರಿ! ನಾನು ನಿನಗೆ ಅದನ್ನು ವ್ಯಾಖ್ಯಾನಿಸಿ ತಿಳಿಹೇಳುವೆನು. ನೀನು ನನ್ನ ವಾಕ್ಯಗಳ ಅಭಿಪ್ರಾಯವನ್ನು ವಿಚಾರಮಾಡು.’ ಯಾಜ್ಞವಲ್ಕ್ಯರು ಪುನಃ ಹೇಳಿದರು —</p>
<p class="Shlok">ನ ವಾ ಅರೇ ಸರ್ವಸ್ಯ ಕಾಮಾಯ ಸರ್ವಂ ಪ್ರಿಯಂ ಭವತ್ಯಾತ್ಮನಸ್ತು ಕಾಮಾಯ ಸರ್ವಂ ಪ್ರಿಯಂ ಭವತಿ । ಆತ್ಮಾ ವಾ ಅರೇ ದ್ರಷ್ಟವ್ಯಃ ಶ್ರೋತವ್ಯೋ ಮಂತವ್ಯೋ ನಿದಿಧ್ಯಾಸಿತವ್ಯೋ ಮೈತ್ರೇಯ್ಯಾತ್ಮನೋ ವಾ ಅರೇ ದರ್ಶನೇನ ಶ್ರವಣೇನ ಮತ್ಯಾ ವಿಜ್ಞಾನೇನೇದಗ್ಂಸರ್ವಂ ವಿದಿತಮ್ । </p>
<p class="TXT-Right"> (2/4/5)</p>
<p class="Text">‘ಎಲೈ ಮೈತ್ರೇಯೀ! ಎಲ್ಲರ ಪ್ರಯೋಜನಕ್ಕಾಗಿ ಎಲ್ಲವೂ ಪ್ರಿಯವಾಗಿರುವುದಿಲ್ಲ. ತನ್ನ ಪ್ರಯೋಜನಕ್ಕಾಗಿಯೇ ಎಲ್ಲರೂ ಪ್ರಿಯರಾಗಿರುತ್ತಾರೆ. ಈ ಆತ್ಮನೇ ದರ್ಶಿಸಲು, ಶ್ರವಣಿಸಲು, ಮನನಗೈಯಲು ಹಾಗೂ ಧ್ಯಾನಿಸಲು ಯೋಗ್ಯವಾಗಿದೆ. ಹೇ ಮೈತ್ರೇಯೀ! ಈ ಆತ್ಮನ ದರ್ಶನ, ಶ್ರವಣ, ಮನನ ಅಂತೆಯೇ ವಿಜ್ಞಾನದಿಂದ ಇದೆಲ್ಲದರ ಜ್ಞಾನ ಉಂಟಾಗುತ್ತದೆ.’</p>
<p class="Shlok">ಇದಂ ಬ್ರಹ್ಮೇದಂ ಕ್ಷತ್ರಮಿಮೇ ಲೋಕಾ ಇಮೇ ದೇವಾ ಇಮಾನಿ ಭೂತಾನೀದಗ್ಂಸರ್ವಂ ಯದಯಮಾತ್ಮಾ ।</p>
<p class="TXT-Right">(2/4/6)</p>
<p class="Text">‘ಎಲೈ ಮೈತ್ರೇಯೀ! ಈ ಬ್ರಾಹ್ಮಣಜಾತಿ, ಈ ಕ್ಷತ್ರಿಯಜಾತಿ, ಈ ಲೋಕ, ಈ ದೇವತೆಗಳು, ಈ ಪ್ರಾಣಿಗಳು ಹಾಗೂ ಏನೆಲ್ಲ ಇದೆಯೋ, ಅದೆಲ್ಲವೂ ಆತ್ಮನೇ ಆಗಿರುವನು.’</p>
<p class="Shlok">ಯತ್ರ ಹಿ ದ್ವೈತಮಿವ ಭವತಿ ತದಿತರ ಇತರಂ ಜಿಘ್ರತಿ ತದಿತರ ಇತರಂ ಪಶ್ಯತಿ ತದಿತರ ಇತರಗ್ಂಶೃಣೋತಿ ತದಿತರ ಇತರಮಭಿವದತಿ ತದಿತರ ಇತರಂ ಮನುತೇ ತದಿತರ ಇತರಂ ವಿಜಾನಾತಿ ಯತ್ರ ವಾ ಅಸ್ಯ ಸರ್ವಮಾತ್ಮೈವಾಭೂತ್ತತ್ಕೇನ ಕಂ ಜಿಘ್ರೇತ್ ತತ್ಕೇನ ಕಂ ಪಶ್ಯೇತ್ತತ್ಕೇನ ಕಂ ಶೃಣುಯಾತ್ತತ್ಕೇನ ಕಮಭಿವದೇತ್ತತ್ಕೇನ ಕಂ ಮನ್ವೀತ ತತ್ಕೇನ ಕಂ ವಿಜಾನೀಯಾತ್ । ಯೇನೇದಗ್ಂ ಸರ್ವಂ ವಿಜಾನಾತಿ ತಂ ಕೇನ ವಿಜಾನೀಯಾದ್ವಿ ಜ್ಞಾತಾರಮರೇ ಕೇನ ವಿಜಾನೀಯಾದಿತಿ । </p>
<p class="TXT-Right">(2/4/14)</p>
<p class="Text">‘ದ್ವೈತ (ಅವಿದ್ಯಾವಸ್ಥೆಯಲ್ಲಿ)ದಂತಿರುವಲ್ಲಿ ಬೇರೆಯವನು-ಬೇರೆಯವನನ್ನು ಮೂಸುತ್ತಾನೆ. ಬೇರೆಯವನು-ಬೇರೆಯವನನ್ನು ನೋಡುತ್ತಾನೆ. ಬೇರೆಯವನು ಬೇರೆಯವನನ್ನು ಕೇಳುತ್ತಾನೆ. ಬೇರೆಯವನು-ಬೇರೆಯವನೊಂದಿಗೆ ಮಾತಾಡುತ್ತಾನೆ. ಬೇರೆಯವನು-ಬೇರೆಯದನ್ನು ಮನನಮಾಡುತ್ತಾನೆ. ಬೇರೆಯವನು-ಬೇರೆಯವನನ್ನು ತಿಳಿಯುತ್ತಾನೆ; ಆದರೆ ಎಲ್ಲವೂ ಆತ್ಮನೇ ಆಗಿರುವಲ್ಲಿ ಯಾರಿಂದ-ಯಾರನ್ನು ಮೂಸುವುದು, ಯಾರಿಂದ-ಯಾರನ್ನು ಕೊಡುವುದು, ಯಾರಿಂದ-ಯಾರನ್ನು ಕೇಳುವುದು, ಯಾರಿಂದ-ಯಾರೊಡನೆ ಮಾತಾಡುವುದು, ಯಾರಿಂದ-ಯಾವುದನ್ನು ಮನನ ಮಾಡುವುದು ಹಾಗೂ ಯಾರಿಂದ-ಯಾರನ್ನು ತಿಳಿಯುವುದು? ಯಾವುದರಿಂದ ಇದೆಲ್ಲವನ್ನು ತಿಳಿಯಲಾಗುತ್ತದೋ, ಅದನ್ನು ಯಾವುದರಿಂದ ತಿಳಿಯುವುದು? ಎಲೈ ಮೈತ್ರೇಯಿ! ವಿಜ್ಞಾತಾನನ್ನು (ಆತ್ಮವಸ್ತು) ಯಾವುದರಿಂದ ತಿಳಿಯುವುದು?’</p>
<p class="Text">ಈ ಪ್ರಕಾರ ಬೃಹದಾರಣ್ಯಕ-ಉಪನಿಷತ್ತಿನಲ್ಲಿ ಎರಡನೇ, ನಾಲ್ಕನೇ ಅಧ್ಯಾಯಗಳಲ್ಲಿ ಈ ಪ್ರಸಂಗವು ವಿಸ್ತಾರದಿಂದ ಕಂಡುಬರುತ್ತದೆ. ಇಲ್ಲಾದರೋ ಅದರ ಕೆಲವು ಅಂಶಗಳನ್ನು ಮಾತ್ರ ಕೊಡಲಾಗಿದೆ.</p>
<p class="Text">(4) ನಾಶವುಳ್ಳ, ಕ್ಷಣಭಂಗುರ, ಮಾಯಾಮಯ ದೃಶ್ಯವರ್ಗದಿಂದ ರಹಿತ, ನಿರಾಕಾರ, ನಿರ್ವಿಕಾರ, ನಿತ್ಯ, ವಿಜ್ಞಾನಾನಂದಘನ ನಿರ್ವಿಶೇಷ ಪರಬ್ರಹ್ಮ ಪರಮಾತ್ಮನು ನನ್ನ ಆತ್ಮನೇ ಆಗಿದ್ದಾನೆ. ಅರ್ಥಾತ್ ನನ್ನ ಸ್ವರೂಪವೇ ಆಗಿದೆ; ಈ ಪ್ರಕಾರ ಆ ನಿರಾಕಾರ, ನಿರ್ವಿಶೇಷ, ವಿಜ್ಞಾನಾನಂದಘನ ಪರಮಾತ್ಮನನ್ನು ಏಕೀಭಾವದಿಂದ ಅರಿತುಕೊಂಡು ಮನುಷ್ಯನು ಅದನ್ನು ಪಡೆದುಕೊಳ್ಳುತ್ತಾನೆ. ಶ್ರುತಿ ಹೇಳುತ್ತದೆ — </p>
<p class="Shlok">ಯೋಽಕಾಮೋ ನಿಷ್ಕಾಮ ಆಪ್ತಕಾಮ ಆತ್ಮಕಾಮೋ ನ ತಸ್ಯ ಪ್ರಾಣಾ ಉತ್ಕ್ರಾಮಂತಿ ಬ್ರಹ್ಮೈವ ಸನ್ ಬ್ರಹ್ಮಾಪ್ಯೇತಿ । </p>
<p class="TXT-Right">(ಬೃಹದಾರಣ್ಯಕ 4/4/6)</p>
<p class="Text">‘ಅಕಾಮ, ನಿಷ್ಕಾಮ, ಆಪ್ತಕಾಮ, ಆತ್ಮಕಾಮನಾದವನ ಪ್ರಾಣಗಳು ಉತ್ಕ್ರಮಣವಾಗುವುದಿಲ್ಲ. ಅವನು ಬ್ರಹ್ಮನೇ ಆಗಿ ಬ್ರಹ್ಮನನ್ನು ಪಡೆಯುತ್ತಾನೆ.’</p>
<p class="Text">ಈ ವಿಷಯದ ರಹಸ್ಯವನ್ನು ಅರಿತುಕೊಳ್ಳಲು ಬೃಹದಾರಣ್ಯಕ ಉಪನಿಷತ್ತಿನಲ್ಲಿ ಒಂದು ಇತಿಹಾಸ ದೊರೆಯುತ್ತದೆ. ಒಮ್ಮೆ ರಾಜಾ ಜನಕನು ಒಂದು ದೊಡ್ಡ ದಕ್ಷಿಣೆಯುಳ್ಳ ಯಜ್ಞ ಮಾಡಿದನು. ಅದರಲ್ಲಿ ಕುರು, ಪಾಂಚಾಲದೇಶಗಳ ಅನೇಕ ಬ್ರಾಹ್ಮಣರು ಸೇರಿದರು. ಆಗ ರಾಜಾ ಜನಕನು ಈ ಬ್ರಾಹ್ಮಣರಲ್ಲಿ ಯಾರು ಎಲ್ಲರಿಗಿಂತ ಮಿಗಿಲಾಗಿ ಪ್ರವಚನ ಮಾಡುವವರು ಯಾರಿದ್ದಾರೆ ಎಂದು ತಿಳಿಯಬಯಸಿದನು. ತನ್ನ ಗೋಶಾಲೆಯಲ್ಲಿ ಹತ್ತುಸಾವಿರ ಗೋವುಗಳನ್ನು ದಾನಕೊಡಲು ಸಿದ್ಧಪಡಿಸಿದ್ದನು. ಅವುಗಳಲ್ಲಿ ಪ್ರತಿಯೊಂದು ಹಸುವಿನ ಕೊಂಬುಗಳಲ್ಲಿ ಹತ್ತತ್ತು ಪಾದ ಭಂಗಾರವನ್ನು ಕಟ್ಟಿಟ್ಟಿದ್ದನು. ಅವನು ಬ್ರಾಹ್ಮಣರಲ್ಲಿ ಹೇಳಿದನು ‘ಪೂಜ್ಯ ವಿಪ್ರವರ್ಯರೇ! ನಿಮ್ಮಲ್ಲಿ ಬ್ರಹ್ಮನಿಷ್ಠನಾದವನು ಈ ಗೋವುಗಳನ್ನು ಕೊಂಡುಹೋಗಿರಿ.’ ಬ್ರಾಹ್ಮಣರು ರಾಜನ ಮಾತು ಕೇಳಿದರೂ ಯಾರೂ ಅಂತಹ ಸಾಹಸಕ್ಕೆ ಕೈಯಿಕ್ಕಲಿಲ್ಲ. ಆಗ ಯಾಜ್ಞವಲ್ಕ್ಯರು ತನ್ನ ಬ್ರಹ್ಮಚಾರೀ ಶಿಷ್ಯನಿಗೆ ಆ ಹಸುಗಳನ್ನು ಕೊಂಡುಹೋಗಲು ಹೇಳಿದರು. ಅವನು ಅವನ್ನು ಕೊಂಡುಹೋದನು. ಅದರಿಂದ ಆ ಎಲ್ಲ ಬ್ರಾಹ್ಮಣರು ಸಿಟ್ಟುಗೊಂಡರು. ಜನಕನ ಹೋತೃವಾದ ಅಶ್ವಲನು ಯಾಜ್ಞವಲ್ಕ್ಯರಲ್ಲಿ ಕೇಳಿದನು ‘ಯಾಜ್ಞವಲ್ಕ್ಯರೇ! ನಮ್ಮೆಲ್ಲರಲ್ಲಿ ನೀನೇ ಬ್ರಹ್ಮನಿಷ್ಠನಾಗಿರುವೆಯಾ?’ ಯಾಜ್ಞವಲ್ಕ್ಯರೆಂದರು ‘ಬ್ರಹ್ಮಿಷ್ಠನಿಗಾದರೋ ನಾನು ನಮಸ್ಕರಿಸುತ್ತೇನೆ. ನಾನಾದರೋ ಹಸುಗಳ ಇಚ್ಛೆಯುಳ್ಳವನು.’ ಇದನ್ನು ಕೇಳಿ ಕ್ರಮಶಃ ಅಶ್ವಲ, ಆರ್ತಭಾಗ, ಭುಜ್ಯು ಇವರುಗಳು ಅವರಲ್ಲಿ ಅನೇಕ ಪ್ರಶ್ನೆ ಕೇಳಿದರು. ಮಹರ್ಷಿ ಯಾಜ್ಞವಲ್ಕ್ಯರು ಅವುಗಳಿಗೆ ಸರಿಯಾಗಿ ಉತ್ತರವನ್ನಿತ್ತರು.</p>
<p class="Text">ಮತ್ತೆ ಚಾಕ್ರಾಯಣ ಉಷಸ್ತನು ಯಾಜ್ಞವಲ್ಕ್ಯರಲ್ಲಿ ಕೇಳಿದನು — ‘ಓ ಯಾಜ್ಞವಲ್ಕ್ಯರೇ! ಸಾಕ್ಷಾತ್ ಅಪರೋಕ್ಷ ಬ್ರಹ್ಮ ಮತ್ತು ಸರ್ವಾಂತರ ಆತ್ಮಾ ಇವುಗಳ ವ್ಯಾಖ್ಯೆ ನನಗಾಗಿ ಮಾಡಿರಿ.’ ಯಾಜ್ಞವಲ್ಕ್ಯರು ಹೇಳಿದರು —</p>
<p class="Shlok">ಏಷ ತ ಆತ್ಮಾ ಸರ್ವಾಂತರಃ ಕತಮೋ ಯಾಜ್ಞವಲ್ಕ್ಯ ಸರ್ವಾಂತರೋ ಯಃ ಪ್ರಾಣೇನ ಪ್ರಾಣಿತಿ ಸ ತ ಆತ್ಮಾ ಸರ್ವಾಂತರೋ ಯೋಽಪಾನೇನಾಪಾನಿತಿ ಸ ತ ಆತ್ಮಾ ಸರ್ವಾಂತರೋ ಯೋ ವ್ಯಾನೇನ ವ್ಯಾನಿತಿ ಸ ತ ಆತ್ಮಾ ಸರ್ವಾಂತರೋ ಯ ಉದಾನೇನೋದಾನಿತಿ ಸ ತ ಆತ್ಮಾ ಸರ್ವಾಂತರ ಏಷ ತ ಆತ್ಮಾ ಸರ್ವಾಂತರಃ ।</p>
<p class="TXT-Right">(3/4/1)</p>
<p class="Text">‘ಈ ನಿನ್ನ ಆತ್ಮನೇ ಸರ್ವಾಂತರನಾಗಿರುವನು.’ ಉಷಸ್ತನು ಕೇಳಿದನು — ‘ಅದು ಸರ್ವಾಂತರ ಹೇಗಿದ್ದಾನೆ?’ ಯಾಜ್ಞವಲ್ಕ್ಯರೆಂದರು — ‘ಪ್ರಾಣದಿಂದ ಪ್ರಾಣಕ್ರಿಯೆ ಮಾಡುವ ನಿನ್ನ ಆತ್ಮನೇ ಸರ್ವಾಂತರನಾಗಿರುವನು. ಅಪಾನದಿಂದ ಅಪಾನಕ್ರಿಯೆ ಮಾಡುವ ನಿನ್ನ ಆತ್ಮನೇ ಸರ್ವಾಂತರನಾಗಿದ್ದಾನೆ. ವ್ಯಾನದಿಂದ ವ್ಯಾನಕ್ರಿಯೆಗೈಯುವ ನಿನ್ನ ಆತ್ಮನೇ ಸರ್ವಾಂತರವಾಗಿದೆ. ಉದಾನದಿಂದ ಉದಾನಕ್ರಿಯೆಮಾಡುವ ನಿನ್ನ ಆತ್ಮನೇ ಸರ್ವಾಂತರವಾದುದು. ಆ ನಿನ್ನ ಆತ್ಮವೇ ಸರ್ವಾಂತರವಾಗಿದೆ.’</p>
<p class="Text">ಉಷಸ್ತನು ಪುನಃ ಕೇಳಿದನು — ‘ಆ ಸರ್ವಾಂತರ ಯಾರು?’ ಆಗ ಯಾಜ್ಞವಲ್ಕ್ಯರು ಮತ್ತೆ ಹೇಳಿದರು — </p>
<p class="Shlok">‘...........ಸರ್ವಾಂತರಃ । ನ ದೃಷ್ಟೇರ್ದ್ರಷ್ಟಾರಂ ಪಶ್ಯೇರ್ನ ಶ್ರುತೇಃ ಶ್ರೋತಾರಗ್ಂಶ್ರುಣುಯಾ ನ ಮತೇರ್ಮಂತಾರಂ ಮನ್ವೀಥಾ ನ ವಿಜ್ಞಾತೇರ್ವಿಜ್ಞಾತಾರಂ ವಿಜಾನೀಯಾಃ । ಏಷ ತ ಆತ್ಮಾ ಸರ್ವಾಂತರೋಽತೋಽನ್ಯದಾರ್ತಂ ತತೋ ಹೋಷಸ್ತಶ್ಚಾಕ್ರಾಯಣ ಉಪರರಾಮ ।</p>
<p class="TXT-Right">(3/4/2)</p>
<p class="Text">‘ಈ ನಿನ್ನ ಆತ್ಮಾ ಸರ್ವಾಂತರವಾಗಿದೆ. ನೀನು ಆ ದೃಷ್ಟಿಯ ದೃಷ್ಟಾನನ್ನು ನೋಡಲಾರೆ. ಶ್ರುತಿಯ ಶ್ರೋತಾನನ್ನು ಕೇಳಲಾರೆ. ಮತಿಯ ಮಂತಾನನ್ನು ಮನನ ಮಾಡಲಾರೆ. ವಿಜ್ಞಾತಿಯ ವಿಜ್ಞಾತಾನನ್ನು ತಿಳಿಯಲಾರೆ. ನಿನ್ನ ಈ ಆತ್ಮಾ ಸರ್ವಾಂತರವಾಗಿದೆ, ಅದರಿಂದ ಆರ್ತ(ನಾಶವುಳ್ಳ)ವು ಭಿನ್ನವಾಗಿದೆ.’ ಇದನ್ನು ಕೇಳಿ ಚಾಕ್ರಾಯಣ ಉಷಸ್ತನು ಸುಮ್ಮನಾದನು.</p>
<p class="Shlok">ಅಥ ಹೈನಂ ಕಹೋಲಃ ಕೌಪೀತಕೇಯಃ ಪಪ್ರಚ್ಛ ಯಾಜ್ಞವಲ್ಕ್ಯೇತಿ ಹೋವಾಚ ಯದೇವ ಸಾಕ್ಷಾದಪರೋಕ್ಷಾದ್ ಬ್ರಹ್ಮ ಯ ಆತ್ಮಾ ಸರ್ವಾಂತರಸ್ತಂ ಮೇ ವ್ಯಾಚಕ್ಷ್ವೇತ್ಯೇಷ ತ ಆತ್ಮಾ ಸರ್ವಾಂತರಃ । ಕತಮೋ ಯಾಜ್ಞವಲ್ಕ್ಯ ಸರ್ವಾಂತರೋ ಯೋಽಶನಾಯಾಪಿಪಾಸೇ ಶೋಕಂ ಮೋಹಂ ಜರಾಂ ಮೃತ್ಯುಮತ್ಯೇತಿ ।</p>
<p class="TXT-Right">(3/5/1)</p>
<p class="Text">‘ಇದಾದನಂತರ ಕೌಶೀತಕೇಯ ಕಹೋಳನು ಹೇಳಿದನು — ‘ಹೇ ಯಾಜ್ಞವಲ್ಕ್ಯರೇ! ಯಾವ ಅಪರೋಕ್ಷ ಬ್ರಹ್ಮ ಹಾಗೂ ಸರ್ವಾಂತರ ಆತ್ಮಾ ಅದರ ವ್ಯಾಖ್ಯೆಯನ್ನು ನನಗಾಗಿ ಮಾಡಿರಿ.’ ಆಗ ಯಾಜ್ಞವಲ್ಕ್ಯರು ಹೇಳಿದರು — ‘ಈ ನಿನ್ನ ಆತ್ಮಾ ಸರ್ವಾಂತರವಾಗಿದೆ.’ ಕಹೋಳನು ಕೇಳಿದನು — ‘ಯಾಜ್ಞವಲ್ಕ್ಯರೇ! ಆ ಸರ್ವಾಂತರ ಹೇಗಿದ್ದಾನೆ?’ ಆಗ ಯಾಜ್ಞವಲ್ಕ್ಯರೆಂದರು— ‘ಕ್ಷುಧಾ, ಪಿಪಾಸಾ, ಶೋಕ, ಮೋಹ, ಜರಾ, ಮೃತ್ಯು ಇವುಗಳಿಂದ ಅತೀತವಾದ ನಿನ್ನ ಆತ್ಮಾ ಸರ್ವಾಂತರವಾಗಿದೆ.’</p>
<p class="Text">ಬಳಿಕ ಆರುಣಿ ಉದ್ದಾಲಕನು ಯಾಜ್ಞವಲ್ಕ್ಯರಲ್ಲಿ ಕೇಳಿದನು — ‘ನೀನು ಆ ಸೂತ್ರ ಹಾಗೂ ಅಂತರ್ಯಾಮಿಯನ್ನು ತಿಳಿಯದೆ ಇದ್ದರೂ ಬ್ರಹ್ಮವೇತ್ತನಂತೆ ಹಸುಗಳನ್ನು ಕೊಂಡುಹೋದರೆ ನಿನ್ನ ಮಸ್ತಕ ಬಿದ್ದುಹೋದೀತು.’ ಯಾಜ್ಞವಲ್ಕ್ಯರು ಉತ್ತರಿಸಿದರು— ‘ನಾನು ಆ ಸೂತ್ರ ಮತ್ತು ಅಂತರ್ಯಾಮಿಯನ್ನು ತಿಳಿದಿರುವೆನು. ಎಲೈಗೌತಮಾ! ವಾಯುವೇ ಆ ಸೂತ್ರವಾಗಿದೆ. ಈ ವಾಯುರೂಪೀ ಸೂತ್ರದಿಂದಲೇ ಈ ಲೋಕ, ಪರಲೋಕ ಮತ್ತು ಸಮಸ್ತ ಭೂತ ಸಮುದಾಯ ಹೆಣೆಯಲ್ಪಟ್ಟಿದೆ.’ ಆಗ ಇದನ್ನು ಸಮರ್ಥಿಸುತ್ತಾ ಉದ್ದಾಲಕನು ಅಂತರ್ಯಾಮಿಯನ್ನು ವರ್ಣಿಸಲು ಹೇಳಿದನು. ಯಾಜ್ಞವಲ್ಕ್ಯರೆಂದರು — </p>
<p class="Shlok">ಯಃ ಪೃಥಿವ್ಯಾಂ ತಿಷ್ಠನ್ ಪೃಥಿವ್ಯಾ ಅಂತರೋ ಯಂ ಪೃಥಿವೀ ನ ವೇದ ಯಸ್ಯ ಪೃಥಿವೀ ಶರೀರಂ ಯಃ ಪೃಥಿವೀಮಂತರೋ ಯಮಯತ್ಯೇಷತ ಆತ್ಮಾಂತರ್ಯಾಮ್ಯಮೃತಃ ।</p>
<p class="TXT-Right">(3/7/3)</p>
<p class="Text">‘ಪೃಥ್ವೀಯಲ್ಲಿ ವಾಸಿಸುವವನು ಪೃಥ್ವಿಯ ಒಳಗಿದ್ದಾನೆ; ಅವನನ್ನು ಪೃಥ್ವಿಯು ತಿಳಿಯಲಾರದು. ಪೃಥ್ವಿಯೇ ಯಾರ ಶರೀರವಾಗಿದೆಯೋ, ಯಾರು ಒಳಗೆ ಇದ್ದುಕೊಂಡು ಪೃಥ್ವಿಯನ್ನು ನಿಯಮನ ಮಾಡುವನೋ ಆ ನಿನ್ನ ಆತ್ಮನೇ ಅಂತರ್ಯಾಮಿ ಅಮೃತವಾಗಿದೆ’ ಹಾಗೂ —</p>
<p class="Shlok">ಅದೃಷ್ಟೋ ದೃಷ್ಟಾಶ್ರುತಃ ಶ್ರೋತಾಮತೋ ಮಂತಾವಿಜ್ಞಾತೋ ವಿಜ್ಞಾತಾ ನಾನ್ಯೋಽತೋಽಸ್ತಿ ವಿಜ್ಞಾತೈಷ ತ ಆತ್ಮಾಂತರ್ಯಾಮ್ಯಮೃತೋಽನ್ಯದಾರ್ತಂ ತತೋ ಹೋದ್ದಾಲಕ ಆರುಣಿರುಪರರಾಮ ।</p>
<p class="TXT-Right">(3/7/23)</p>
<p class="Text">‘ಅವನು ಕಾಣಿಸದಿದ್ದರೂ ನೋಡುವವನಾಗಿದ್ದಾನೆ. ಕೇಳಿಸಿಕೊಳ್ಳದಿದ್ದರೂ ಶ್ರವಣಿಸುವವನಾಗಿದ್ದಾನೆ. ಮನನದ ವಿಷಯವಲ್ಲದಿದ್ದರೂ ಮನನ ಮಾಡುವವನಾಗಿದ್ದಾನೆ. ವಿಶೇಷವಾಗಿ ಅಜ್ಞಾತನಾಗಿದ್ದರೂ ವಿಶೇಷರೂಪದಿಂದ ತಿಳಿಯುವವನಾಗಿದ್ದಾನೆ. ಈ ನಿನ್ನ ಆತ್ಮಾ ಅಂತರ್ಯಾಮಿ ಅಮೃತನಾಗಿದ್ದಾನೆ. ಇದರಿಂದ ಭಿನ್ನವಾದುದೆಲ್ಲವೂ ನಾಶವುಳ್ಳದ್ದು. ಇದನ್ನು ಕೇಳಿ ಅರುಣಪುತ್ರ ಉದ್ದಾಲಕನು ಪ್ರಶ್ನಿಸುವುದನ್ನು ಬಿಟ್ಟುಬಿಟ್ಟನು.’</p>
<p class="Text">ಅನಂತರ ವಾಚಕ್ನವೀ ಗಾರ್ಗಿಯು ಹಾಗೂ ಶಾಕಲ್ಯ ವಿದಗ್ಧನು ಅನೇಕ ಪ್ರಶ್ನೆಗಳನ್ನು ಮಾಡಿದನು. ಅದಕ್ಕೆ ಕೂಡಲೇ ಯಾಜ್ಞವಲ್ಕ್ಯರು ಉತ್ತರಿಸಿದರು. ಕೊನೆಗೆ ಅವರು ಶಾಕಲ್ಯನಿಗೆ ಹೇಳಿದರು — ‘ಈಗ ನಾನು ನಿನ್ನಲ್ಲಿ ಆ ಔಷನಿಷದ ಪುರುಷನ ಬಗ್ಗೆ ಕೇಳುತ್ತೇನೆ. ನೀನು ಅದನ್ನು ನನ್ನಲ್ಲಿ ಸ್ಪಷ್ಟಪಡಿಸದೆ ಹೋದರೆ ನಿನ್ನ ತಲೆ ಬಿದ್ದುಹೋದೀತು.’ ಆದರೆ ಶಾಕಲ್ಯನು ಅದನ್ನು ತಿಳಿದಿರಲಿಲ್ಲ. ಅದಕ್ಕಾಗಿ ಅವನ ತಲೆ ಬಿದ್ದುಹೋಯಿತು.</p>
<p class="Text">ಪುನಃ ಯಾಜ್ಞವಲ್ಕ್ಯರು ಹೇಳಿದರು — ‘ಪೂಜ್ಯಬ್ರಾಹ್ಮಣರೇ! ನಿಮ್ಮಲ್ಲಿ ಯಾರಿಗೆ ಇಚ್ಛೆ ಇದೆಯೋ ಅವರು ನನ್ನಲ್ಲಿ ಪ್ರಶ್ನಿಸಲಿ, ಅಥವಾ ನಾನು ಪ್ರಶ್ನಿಸುವೆನು.’ ಆದರೆ ಆ ಬ್ರಾಹ್ಮಣರಲ್ಲಿ ಯಾರೂ ಸಾಹಸಮಾಡಲಿಲ್ಲ.</p>
<p class="Text">ಈ ವಿಷಯದ ರಹಸ್ಯವನ್ನು ತಿಳಿಸಲು ಬೃಹದಾರಣ್ಯಕ ಉಪನಿಷತ್ತಿನಲ್ಲಿ ಇನ್ನೂ ಹೇಳಲಾಗಿದೆ —</p>
<p class="Shlok">ಸ ವಾ ಏಷ ಮಹಾನಜ ಆತ್ಮಾಜರೋಽಮರೋಽಮೃತೋಽಭಯೋ ಬ್ರಹ್ಮಾಭಯಂ ವೈ ಬ್ರಹ್ಮಾಭಯಗ್ಂ ಹಿ ವೈ ಬ್ರಹ್ಮ ಭವತಿ ಯ ಏವಂ ವೇದ ।</p>
<p class="TXT-Right">	(4/4/25)</p>
<p class="Text">‘ಆ ಮಹಾನ್ ಅಜನ್ಮಾ ಆತ್ಮನು ಅಜರ, ಅಮರ, ಅಮೃತ, ಅಭಯ ಹಾಗೂ ಬ್ರಹ್ಮವಾಗಿದೆ. ನಿಶ್ಚಯವಾಗಿಯೂ ಬ್ರಹ್ಮ ಅಭಯವಾಗಿದೆ. ಈ ವಿಧವಾಗಿ ತಿಳಿಯುವವನು ಅವಶ್ಯವಾಗಿ ಅಭಯಬ್ರಹ್ಮನೇ ಆಗಿ ಹೋಗುತ್ತಾನೆ.</p>
<p class="Text">ಹೀಗೆ ‘ತ್ವಮ್’ ಪದದ ಲಕ್ಷ್ಯಾರ್ಥದಲ್ಲಿ ಸಮಸ್ತ ದೃಶ್ಯವರ್ಗದಿಂದ ಅತೀತ ಆತ್ಮಸ್ವರೂಪ ನಿರ್ವಿಶೇಷ ಬ್ರಹ್ಮನ ಉಪಾಸನೆಯ ಕುರಿತು ಸಂಕ್ಷಿಪ್ತ ವಿಚಾರವಾಯಿತು. </p>
<p class="Text">ಮೇಲೆ ಹೇಳಿರುವ ಈ ಉಪಾಸನೆಗಳಲ್ಲಿ ಯಾವುದಾದರೂ ಚೆನ್ನಾಗಿ ಅನುಷ್ಠಾನ ಮಾಡಿದಾಗ ಮನುಷ್ಯನಿಗೆ ಪರಮಾತ್ಮನ ಪ್ರಾಪ್ತಿ ಉಂಟಾಗುತ್ತದೆ. ಮೊದಲಿಗೆ ಸಾಧಕನು ಭೇದ ಅಥವಾ ಅಭೇದ ಭಾವದಿಂದ ಮಾಡುವ ಉಪಾಸನೆಯು ಅವನು ತನ್ನ ರುಚಿ ಗನುಸಾರ ಹಾಗೂ ಯಾರಿಂದಲಾದರೂ ಉಪದಿಷ್ಟನಾಗಿ ಸಾಧನೆಯನ್ನು ಪ್ರಾರಂಭಿಸುತ್ತಾನೆ. ಆದರೆ ಅವನ ಲಕ್ಷ್ಯ ನಿಜವಾಗಿ ಪರಮಾತ್ಮನನ್ನು ಪಡೆಯುವುದಿದ್ದರೆ, ಅವನು ಬೇಕಾದ ಭಾವದಿಂದ ಉಪಾಸನೆ ಮಾಡಲಿ, ಕೊನೆಗೆ ಅವನಿಗೆ ಪರಮಾತ್ಮನ ಪ್ರಾಪ್ತಿಯು ಆಗಿಹೋಗುತ್ತದೆ. ಏಕೆಂದರೆ, ಎಲ್ಲರ ಕೊನೆಯ ಪರಿಣಾಮ ಒಂದೇ ಆಗಿದೆ. ಗೀತೆಯಲ್ಲೂ ಭಗವಂತನು ಹೇಳಿರುವನು —</p>
<p class="Shlok">ಯತ್ಸಾಂಖ್ಯೈಃ ಪ್ರಾಪ್ಯತೇ ಸ್ಥಾನಂ ತದ್ಯೋಗೈರಪಿ ಗಮ್ಯತೇ ।</p>
<p class="Shlok">ಏಕಂ ಸಾಂಖ್ಯಂ ಚ ಯೋಗಂ ಚ ಯಃ ಪಶ್ಯತಿ ಸ ಪಶ್ಯತಿ ॥</p>
<p class="TXT-Right">(ಗೀತೆ 5/5)</p>
<p class="Text">‘ಜ್ಞಾನಯೋಗಿಗಳ ಮೂಲಕ ಯಾವ ಪರಮಧಾಮವು ಪಡೆಯಲಾಗುತ್ತದೋ, ಕರ್ಮಯೋಗಿಗಳ ಮೂಲಕವೂ ಕೂಡ ಅದನ್ನೇ ಪಡೆಯಲಾಗುತ್ತದೆ. ಅದಕ್ಕಾಗಿ ಯಾವ ಪುರುಷನು ಜ್ಞಾನಯೋಗ ಮತ್ತು ಕರ್ಮಯೋಗವನ್ನು ಫಲರೂಪದಲ್ಲಿ ಒಂದೆಂದು ನೋಡುತ್ತಾನೋ ಅವನೇ ಯಥಾರ್ಥವಾಗಿ ನೋಡುತ್ತಾನೆ.</p>
<p class="Text">ಇನ್ನೂ ಹೇಳುವಾಗ —</p>
<p class="Shlok">ಧ್ಯಾನೇನಾತ್ಮನಿ ಪಶ್ಯಂತಿ ಕೇಚಿದಾತ್ಮಾನಮಾತ್ಮನಾ ।</p>
<p class="Shlok">ಅನ್ಯೇ ಸಾಂಖ್ಯೇನ ಯೋಗೇನ ಕರ್ಮಯೋಗೇನ ಚಾಪರೇ ॥</p>
<p class="TXT-Right">(ಗೀತೆ 13/24)</p>
<p class="Text">‘ಆ ಪರಮಾತ್ಮನನ್ನು ಎಷ್ಟೋ ಮನುಷ್ಯರು ಶುದ್ಧವಾದ ಸೂಕ್ಷ್ಮಬುದ್ಧಿಯಿಂದ ಧ್ಯಾನದ ಮೂಲಕ ಹೃದಯದಲ್ಲಿ ನೋಡುತ್ತಾರೆ; ಬೇರೆ ಎಷ್ಟೋ ಜನರು ಜ್ಞಾನಯೋಗದ ಮೂಲಕ ಮತ್ತು ಇನ್ನೂ ಕೆಲವರು ಕರ್ಮಯೋಗದ ಮೂಲಕ ನೋಡುತ್ತಾರೆ; ಅಂದರೆ ಪಡೆಯುತ್ತಾರೆ.’</p>
<p class="Text">ಗೀತೆ, ಉಪನಿಷತ್ತು ಮುಂತಾದ ಶಾಸ್ತ್ರಗಳಲ್ಲಿ ಹೇಳಿರುವ ಎಲ್ಲ ಸಾಧನೆಗಳ ಫಲ ಅಂತಿಮ ಪರಿಣಾಮ ಒಂದೇ. ಅದು ಅನಿರ್ವಚನೀಯವಾಗಿದೆ, ಅದನ್ನು ಯಾರೇ ಯಾವುದೇ ವಿಧದಿಂದಲೂ ಹೇಳಲಾರರು. ಏನಾದರೂ ಹೇಳಿದರೂ ಅದು ಅದಕ್ಕಿಂತ ಅತ್ಯಂತ ವಿಲಕ್ಷಣವಾಗಿದೆ.</p>
<p class="Text para-style-override-2">ಈ ಪ್ರಕಾರ ಇಲ್ಲಿ ಸಗುಣ-ನಿರ್ಗುಣರೂಪೀ ಸಚ್ಚಿದಾನಂದಘನ ಪರಮಾತ್ಮನ ಭೇದೋಪಾಸನೆ ಹಾಗೂ ಅಭೇದೋಪಾಸನೆಯ ಕುರಿತು ತುಂಬಾ ಸಂಕ್ಷೇಪವಾಗಿ ವಿಚಾರಮಾಡಲಾಯಿತು. ಉಪನಿಷತ್ತುಗಳಲ್ಲಿ ಹೇಳಿದ ಉಪಾಸನೆಯ ವಿಷಯ ತುಂಬಾ ವಿಸ್ತೃತವಾಗಿದ್ದು, ಅತ್ಯಂತ ಗಹನವಾಗಿದೆ. ಸ್ಥಳ ಸಂಕೋಚದಿಂದ ಇಲ್ಲಿ ಕೇವಲ ದಿಗ್ದರ್ಶನ ಮಾತ್ರ ಮಾಡಲಾಗಿದೆ. ಸುರುಚಿ-ಸಂಪನ್ನ ಜಿಜ್ಞಾಸು ಓದುಗರು ಈ ವಿಷಯವನ್ನು ವಿಶೇಷವಾಗಿ ತಿಳಿಯಬಯಸಿದರೆ, ಅವರು ಉಪನಿಷತ್ತುಗಳಲ್ಲೇ ನೋಡಿಕೊಂಡು, ಅದನ್ನು ಯಥಾಯೋಗ್ಯ ಮನನ ಹಾಗೂ ಧಾರಣಗೈದು ಜೀವನವನ್ನು ಸಫಲರಾಗಿಸಲಿ.<span></span></p>


<p class="Page-Break"> </p>
<p class="Chapter-Heading" id="toc_marker-7">5. ತತ್ತ್ವ-ವಿಚಾರ</p>
<p class="Text">ಪ್ರತಿಯೋರ್ವ ಮನುಷ್ಯನು ಈ ಕೆಳಗಿನ ಪ್ರಶ್ನೆಗಳ ಕುರಿತು ವಿಚಾರ ಮಾಡಬೇಕು. (1) ಪ್ರಕೃತಿ ಎಂದರೇನು? (2) ಪುರುಷ ಯಾರನ್ನು ಹೇಳುತ್ತಾರೆ? (3) ಜಗತ್ತು ಅಂದರೇನು? (4) ನಾವು ಯಾರು? (5) ರಾಗ-ದ್ವೇಷ, ಕಾಮ-ಕ್ರೋಧಾದಿಗಳು ಜೀವಿಯ ಅಂತಃಕರಣದಲ್ಲಿ ಇದ್ದೇ ಇರುತ್ತವೋ, ಅಥವಾ ಇವುಗಳ ಸಮೂಲನಾಶವೂ ಆಗಬಲ್ಲುದೇ? (6) ಪ್ರಪಂಚದಲ್ಲಿ ನಮ್ಮ ಕರ್ತವ್ಯವೇನು? (7) ಪರಮಾತ್ಮಾ, ಜೀವ, ಪ್ರಕೃತಿ, ಪ್ರಪಂಚ ಇವುಗಳು ಅನಾದಿಗಳಾಗಿವೆಯೋ, ಆದಿ ಉಳ್ಳವುಗಳೋ? ಇವುಗಳ ಪರಸ್ಪರ ಸಂಬಂಧವೇನು? (8) ಬಂಧನ ಮತ್ತು ಮೋಕ್ಷವೆಂದರೇನು? ಈ ಎಂಟು ಪ್ರಶ್ನೆಗಳ ಕುರಿತು ಆಳವಾಗಿ ವಿಚಾರ ಮಾಡುವುದರಿಂದ ಜ್ಞಾನದ ವೃದ್ಧಿಯಾಗಿ, ಉತ್ತರೋತ್ತರ ಜ್ಞಾನವು ಹೆಚ್ಚುವುದರಿಂದ ಆತ್ಮನಲ್ಲಿ ಇವುಗಳ ಯಥಾರ್ಥ ಬೋಧ ಉಂಟಾಗುತ್ತದೆ, ಜೀವನ ಕೃತ-ಕೃತ್ಯವಾಗುತ್ತದೆ. ಸ್ವಲ್ಪದರಲ್ಲಿ ಹೇಳುವುದಾದರೆ ಮನುಷ್ಯ ಜೀವನದ ಪರಮ ಉದ್ದೇಶ ಸಿದ್ಧವಾಗುತ್ತದೆ. ಈ ಪ್ರಶ್ನೆಗಳ ವಿಷಯ ತುಂಬಾ ಆಳವಾಗಿದ್ದರೂ, ಎಲ್ಲ ಪ್ರಶ್ನೆಗಳು ಮಹತ್ವದ್ದಾಗಿದ್ದರೂ, ಇವುಗಳ ಕುರಿತು ವಿವೇಚಿಸುವುದು ಸಾಮಾನ್ಯ ಮಾತಲ್ಲದಿದ್ದರೂ, ವಾಸ್ತವವಾಗಿ ಇವುಗಳ ತತ್ತ್ವ ಮಹಾಪುರುಷರೇ ಬಲ್ಲರು; ಆದರೂ ನಾನು ಸಾಮಾನ್ಯ ಬುದ್ಧಿಗನುಸಾರವಾಗಿ ಈ ಪ್ರಶ್ನೆಗಳ ಕುರಿತು ನನ್ನ ಮನಸ್ಸಿನ ವಿಚಾರಗಳನ್ನು ಸಂಕ್ಷೇಪವಾಗಿ ಓದುಗರ ಮುಂದಿಡುತ್ತಿದ್ದೇನೆ. ನೀವೆಲ್ಲರೂ ಇದು ಉಚಿತವೆಂದು ಕಂಡರೆ ಈ ವಿಷಯವಾಗಿ ವಿಚಾರಮಾಡಿರಿ ಎಂದು ವಿನಂತಿಸುತ್ತೇನೆ.</p>
<p class="Sub-Heading" id="toc_marker-7-1">(1) ಪ್ರಕೃತಿ, (2) ಪುರುಷ, (3) ಪ್ರಪಂಚ</p>
<p class="Text">ಪ್ರಕೃತಿ, ಪುರುಷ ಎರಡೂ ಅನಾದಿಯಾಗಿವೆ. ಭಗವಂತನು ಗೀತೆಯಲ್ಲಿ ಹೇಳುತ್ತಾನೆ —</p>
<p class="Shlok">ಪ್ರಕೃತಿಂ ಪುರುಷಂ ಚೈವ ವಿದ್ಧ್ಯನಾದೀ ಉಭಾವಪಿ ।</p>
<p class="TXT-Right">(ಗೀತೆ 13/19)</p>
<p class="Text">‘ಹೇ ಅರ್ಜುನಾ! ಪ್ರಕೃತಿ, ಪುರುಷ ಇವೆರಡನ್ನು ನೀನು ಅನಾದಿ ಎಂದು ತಿಳಿ.’ ಇದರಲ್ಲಿ ಪುರುಷನಾದರೋ ಅನಾದಿ, ಅನಂತನಾಗಿದ್ದಾನೆ. ಪ್ರಕೃತಿ ಅನಾದಿ, ಸಾಂತವಾಗಿದೆ. ಪುರುಷ ಸರ್ವವ್ಯಾಪಿ, ನಿತ್ಯ, ಚೇತನ, ಆನಂದರೂಪಿಯಾಗಿದ್ದಾನೆ. ಪ್ರಕೃತಿ ವಿಕಾರವುಳ್ಳದ್ದಾದ್ದರಿಂದ ಜಡ, ಅನಿತ್ಯ, ದುಃಖರೂಪಿಯಾಗಿದೆ. ಈ ಸಮಸ್ತ ಜಡದೃಶ್ಯ ವರ್ಗ ಪ್ರಪಂಚವು ಪ್ರಕೃತಿಯ ವಿಕಾರವೇ ಆಗಿದೆ. ಪ್ರಕೃತಿಯು ಅಕ್ರಿಯರೂಪವಾದಾಗ ಪ್ರಕೃತಿಯ ವಿಕಾರರೂಪೀ ಈ ಜಡವರ್ಗ ಜಗತ್ತು ಪ್ರಕೃತಿಯಲ್ಲಿ ಲಯವಾಗುತ್ತದೆ. ಇದನ್ನೇ ಮಹಾಪ್ರಳಯವೆಂದು ಹೇಳುತ್ತಾರೆ. ಈ ಪ್ರಕೃತಿಯು ಪುರುಷನ ಸಂಪರ್ಕದಿಂದ ಕ್ರಿಯಾಶೀಲವಾದಾಗ ಸೃಷ್ಟಿಯ ಆದಿಯಲ್ಲಿ ಇದರಿಂದ ಈ ಜಡವರ್ಗ ಪ್ರಪಂಚದ ವಿಸ್ತಾರವಾಗುತ್ತದೆ. ಅದಕ್ಕಾಗಿ ಕಾರ್ಯ ಮತ್ತು ಕರಣದ<span class="char-style-override-7">*</span> ವಿಸ್ತಾರದಲ್ಲಿ ಪ್ರಕೃತಿಯನ್ನೇ ಕಾರಣವೆಂದು ಹೇಳಲಾಗಿದೆ.</p>
<p class="Footnotes"><span class="char-style-override-5">* </span>ಆಕಾಶ, ವಾಯು, ಅಗ್ನಿ, ಜಲ ಮತ್ತು ಪೃಥಿವಿ ಹಾಗೂ ಶಬ್ದ, ಸ್ಪರ್ಶ, ರೂಪ, ರಸ, ಗಂಧ ಇವುಗಳ ಹೆಸರು ಕಾರ್ಯವಾಗಿದೆ. ಬುದ್ಧಿ, ಅಹಂಕಾರ ಮತ್ತು ಮನ ಹಾಗೂ ಶ್ರೋತ್ರ, ತ್ವಚಾ, ರಸನೆ, ನೇತ್ರ, ಘ್ರಾಣ ಮತ್ತು ವಾಕ್, ಹಸ್ತ, ಪಾದ, ಉಪಸ್ಥ ಗುದಾ ಈ 13 ರ ಹೆಸರು ಕರಣವಾಗಿದೆ. </p>
<p class="Shlok">ಕಾರ್ಯಕರಣಕರ್ತೃತ್ವೇ ಹೇತುಃ ಪ್ರಕೃತಿರುಚ್ಯತೇ ।</p>
<p class="TXT-Right">(ಗೀತೆ 13/20)</p>
<p class="Text">‘ಮೊಟ್ಟಮೊದಲಿಗೆ ಪ್ರಕೃತಿಯಿಂದ ಮಹತ್ತತ್ತ್ವದ ಉತ್ಪತ್ತಿಯಾಗುತ್ತದೆ. ಈ ಮಹತ್ತತ್ತ್ವವನ್ನೇ ಸಮಷ್ಟಿ-ಬುದ್ಧಿ ಎಂದು ಹೇಳುತ್ತಾರೆ. ಸಮಸ್ತ ಜೀವಿಗಳ ವ್ಯಷ್ಟಿ-ಬುದ್ಧಿಗಳು ಈ ಸಮಷ್ಟಿ ಬುದ್ಧಿಯ ವಿಸ್ತಾರವೇ ಆಗಿದೆ. ಅನಂತರ ಈ ಮಹತ್ತತ್ತ್ವದಿಂದ ಸಮಷ್ಟಿ-ಅಹಂಕಾರ ಉಂಟಾಗುತ್ತದೆ. ಸಮಷ್ಟಿ-ಅಹಂಕಾರದಿಂದ ಸಂಕಲ್ಪಾತ್ಮಕ-ಸಮಷ್ಟಿ ಮನಸ್ಸಿನ ಉತ್ಪತ್ತಿಯಾಗುತ್ತದೆ. ಅದೇ ಅಹಂಕಾರದಿಂದ ಆಕಾಶ, ಆಕಾಶದಿಂದ ವಾಯು, ವಾಯುವಿನಿಂದ ಅಗ್ನಿ, ಅಗ್ನಿಯಿಂದ ಜಲ, ಜಲದಿಂದ ಪೃಥಿವೀ ಈ ಕ್ರಮದಿಂದ ಐದು ಸೂಕ್ಷ್ಮ ಮಹಾಭೂತಗಳ ಉತ್ಪತ್ತಿಯಾಗುತ್ತದೆ. ಇದೇ ಈ <br/>ಜಡವರ್ಗ ಜಗತ್ತಿನ ಕಾರಣವಾಗಿದೆ. ಕೆಲವು ಮಹರ್ಷಿಗಳು ಇವನ್ನು ಸೂಕ್ಷ್ಮ ತನ್ಮಾತ್ರೆಗಳು ಹಾಗೂ ಇಂದ್ರಿಯಗಳ ಕಾರಣೀಭೂತ ಅರ್ಥ ಎಂದೂ ಹೇಳುತ್ತಾರೆ. ಮಹರ್ಷಿ ಪತಂಜಲಿಯವರು ಈ ಸೂಕ್ಷ್ಮ ತನ್ಮಾತ್ರೆಗಳ ಉತ್ಪತ್ತಿ ಅಹಂಕಾರದಿಂದ ಹೇಳುತ್ತಾರೆ. ಭಗವಾನ್ ಕಪಿಲರು ಮಹತ್ತತ್ತ್ವದಿಂದ ಎಂದು ಹೇಳುತ್ತಾರೆ. ವಾಸ್ತವದಲ್ಲಿ ಇವುಗಳಲ್ಲಿ ಯಾವುದೇ ವಿಶೇಷ ಅಂತರವಿಲ್ಲ. ಏಕೆಂದರೆ ಸಮಷ್ಟಿ-ಬುದ್ಧಿ, ಸಮಷ್ಟಿ-ಅಹಂಕಾರ, ಸಮಷ್ಟಿ ಮನಸ್ಸು ಇವು ಮೂರೂ ಅಂತಃಕರಣದ ಅವಸ್ಥಾಭೇದದಿಂದ ಮೂರು ಬೇರೆ-ಬೇರೆ ಹೆಸರುಗಳಿವೆ. ಅನಂತರ ಈ ಸೂಕ್ಷ್ಮ ಭೂತಗಳಿಂದ ಅಥವಾ ಕಾರಣರೂಪೀ ತನ್ಮಾತ್ರಗಳಿಂದ ಪಂಚಜ್ಞಾನೇಂದ್ರಿಯ, ಪಂಚಕರ್ಮೇಂದ್ರಿಯ ಮತ್ತು ಐದು ವಿಷಯಂಗಳ ಉತ್ಪತ್ತಿ ಅಥವಾ ವಿಸ್ತಾರವಾಗುತ್ತದೆ. ಅಥವಾ ಈ ಜಡವರ್ಗ ಜಗತ್ತು ಆ ಪಂಚಸೂಕ್ಷ್ಮಭೂತಗಳದ್ದೇ ವಿಸ್ತಾರ ಅಥವಾ ಕಾರ್ಯ ಎಂದು ಹೇಳಿರಿ.</p>
<p class="Text">ಪುರುಷನಲ್ಲಿ ಕೂಡ ಪರಮಾತ್ಮಾ ಮತ್ತು ಜೀವಾತ್ಮಾ ಎಂಬ ಎರಡು ಭೇದಗಳಿವೆ. ಪರಮಾತ್ಮನು ಓರ್ವನೇ ಇರುವನು, ಆದರೆ ಜೀವರು ಅಸಂಖ್ಯರಿದ್ದಾರೆ. ಪರಮಾತ್ಮನ ಎರಡು ಸ್ವರೂಪಗಳಿವೆ ಒಂದು ಗುಣಾತೀತ; ಅದನ್ನು ಸಚ್ಚಿದಾನಂದ ಎಂದು ಹೇಳುತ್ತಾರೆ. ಅದು ಸದಾಕಾಲ ಮಾಯೆ ಮತ್ತು ಮಾಯೆಯ ಕಾರ್ಯ ಪ್ರಪಂಚದಿಂದ ಅತೀತ ಹಾಗೂ ಅನಾದಿ, ಅನಂತನಾಗಿದ್ದಾನೆ.</p>
<p class="Text"><span class="char-style-override-6">‘ಸತ್ಯಂ ಜ್ಞಾನಮನಂತಂ ಬ್ರಹ್ಮ’</span> (ತೈತರೀಯ 2/1),<span class="char-style-override-6"> ‘ವಿಜ್ಞಾನಮಾನಂದಂ ಬ್ರಹ್ಮ’</span> (ಬೃಹದಾರಣ್ಯಕ 3/9/28), <span class="char-style-override-6">‘ಆನಂದೋ ಬ್ರಹ್ಮೇತಿ’</span> (ತೈ. 3/6), <span class="char-style-override-6">‘ರಸೋ ವೈ</span><span class="char-style-override-6"> ಸಃ’</span> (ತೈ. 2/7), <span class="char-style-override-6">‘ಏಕಮೇವಾದ್ವಿತೀಯಮ್’</span> (ಛಾಂದೋಗ್ಯ 6/2/1),<span class="char-style-override-6"> ‘ಏಷಾಸ್ಯ ಪರಮಾ ಗತಿರೇಷಾಸ್ಯ ಪರಮಾ ಸಂಪತ್............... ಏಷೋಽಸ್ಯ ಪರಮ</span><span class="char-style-override-6"> ಆನಂದಃ’</span> (ಬೃಹ. 4/3/32) ಮುಂತಾದ ವಿಶೇಷಣಗಳಿಂದ ಶ್ರುತಿಗಳು ಅವನನ್ನು ವರ್ಣಿಸುತ್ತವೆ. ಎರಡನೆಯದು ಸಗುಣ ಬ್ರಹ್ಮ. ಅದು ಮಾಯಾವಿಶಿಷ್ಟ ಈಶ್ವರ, ಮಹೇಶ್ವರ, ಸೃಷ್ಟಿಕರ್ತಾ, ಪರಮೇಶ್ವರ ಮೊದಲಾದ ಅನೇಕ ಹೆಸರುಗಳಿಂದ ಶ್ರುತಿ-ಸ್ಮೃತಿಗಳು ವರ್ಣಿಸುತ್ತವೆ. ವಸ್ತುತಃ ವಿಜ್ಞಾನಾನಂದಘನ ನಿರಾಕಾರ ಬ್ರಹ್ಮ ಮತ್ತು ಮಹೇಶ್ವರ ಸಗುಣ ಬ್ರಹ್ಮ ಸರ್ವಥಾ ಅಭಿನ್ನರಾಗಿದ್ದಾರೆ, ಎರಡಿಲ್ಲ. ಪರಮಾತ್ಮನ ಯಾವ ಅಂಶದಲ್ಲಿ ಸತ್ತ್ವ-ರಜ-ತಮ, ತ್ರಿಗುಣಾತ್ಮಕ ಪ್ರಪಂಚವು ನೆಲೆಸಿದೆಯೋ ಅವನನ್ನು ಶ್ರುತಿ-ಸ್ಮೃತಿಗಳು ಸಗುಣ ಬ್ರಹ್ಮನೆಂದು ವರ್ಣಿಸಿವೆ. ಎಲ್ಲ ತ್ರಿಗುಣಮಯ ಪ್ರಕೃತಿ ಮತ್ತು ಪ್ರಪಂಚದ ಅತ್ಯಂತ ಅಭಾವವಿದೆಯೋ ಅವನನ್ನು ಗುಣಾತೀತ, ವಿಜ್ಞಾನಾನಂದಘನ ಎಂಬ ಹೆಸರಿನಿಂದ ವರ್ಣಿಸಿವೆ. ವಾಸ್ತವವಾಗಿ ‘ಪರಮಾತ್ಮಾ’ ಶಬ್ದದಿಂದ ಸಗುಣ ನಿರ್ಗುಣ ಎರಡೂ ಸೇರಿ ಸಮಗ್ರ ಬ್ರಹ್ಮವೆಂದೇ ತಿಳಿಯಬೇಕು. ಹಾಗೆ ನೋಡಿದರೆ ಸಗುಣ ಬ್ರಹ್ಮನ ಕುರಿತು ಕೂಡ ಎರಡು ಭೇದಗಳ ಕಲ್ಪನೆ ಮಾಡಲಾಗಿದೆ. ಒಂದು ನಿರಾಕಾರ ಸರ್ವವ್ಯಾಪೀ ಸೃಷ್ಟಿಕರ್ತಾ ಈಶ್ವರ. ಇನ್ನೊಂದು ಸಾಕಾರ ಬ್ರಹ್ಮ ಬ್ರಹ್ಮನ ಅವತಾರ. ಭಗವಾನ್ ಶ್ರೀರಾಮಚಂದ್ರ ಹಾಗೂ ಭಗವಾನ್ ಶ್ರೀಕೃಷ್ಣಚಂದ್ರ ಮೊದಲಾದವರು. ಇಲ್ಲಿ ಸರ್ವವ್ಯಾಪೀ ನಿರಾಕಾರ ಸಗುಣ ಬ್ರಹ್ಮನಲ್ಲಿ ಮತ್ತು ತನ್ನ ಲೀಲೆಯಿಂದ ಸಾಕಾರನಾಗಿ ಪ್ರಕಟನಾಗುವ ರಾಮ-ಕೃಷ್ಣಾದಿ ಅವತಾರರೂಪೀ ಭಗವಂತನಲ್ಲಿ ಯಾವುದೇ ವ್ಯತ್ಯಾಸ, ಭಿನ್ನತೆ ಇಲ್ಲ. ಕೆಲವರು ಅರಿಯದೆ ಸರ್ವವ್ಯಾಪೀ ನಿರಾಕಾರ ಬ್ರಹ್ಮವು ಸಾಕಾರನಾಗಲಾರನು ಎಂದು ಹೇಳಿಬಿಡುತ್ತಾರೆ. ಈ ಜನರ ಬಗ್ಗೆ ‘ಹೀಗೆ ಹೇಳುವುದು ಅವರ ಮೂಢತೆಯಾಗಿದೆ’ ಎಂದು ನನಗೆ ಹೇಳುವ ಅಧಿಕಾರವಿಲ್ಲ. ಆದರೆ ‘ಇವರು ತಮ್ಮ ಈ ಸಿದ್ಧಾಂತದ ಕುರಿತು ಪುನಃ ವಿಚಾರ ಮಾಡುವುದು ಅಗತ್ಯವಾಗಿದೆ’ ಇಷ್ಟು ಖಂಡಿತವಾಗಿ ಹೇಳಬಹುದು. ವ್ಯಾಪಕ ನಿರಾಕಾರ ಅವ್ಯಕ್ತ ಅಗ್ನಿ ಹಾಗೂ ಯಾವುದೇ ಸ್ಥಾನವಿಶೇಷದಿಂದ ಪ್ರಜ್ವಲಿಸುವ ಅಗ್ನಿಯಲ್ಲಿ ನಿಜವಾಗಿ ಯಾವುದೇ ಭೇದವಿಲ್ಲ. ಒಂದೇ ಅಗ್ನಿಯ ಎರಡು ರೂಪಗಳಾಗಿವೆ. ಹೀಗೆಯೇ ನಿರಾಕಾರ ಮತ್ತು ಸಾಕಾರ ಪರಮಾತ್ಮನನ್ನೂ ಕೂಡ ತಿಳಿಯಬೇಕು. ಸಾಧನೆಗಳ ಮೂಲಕ ಸರ್ವವ್ಯಾಪೀ ಪರಮಾತ್ಮನು ಎಲ್ಲ ಕಡೆಗಳಲ್ಲಿ ವ್ಯಾಪ್ತನಾಗಿರುವಾಗಲೇ ಪ್ರಜ್ವಲಿತ ಅಗ್ನಿಯಂತೆ ಪ್ರಕಟನಾಗುವುದು ಶಾಸ್ತ್ರಸಮ್ಮತ ಹಾಗೂ ಯುಕ್ತಿಯುಕ್ತವಾಗಿದೆ. ಭಗವಂತನು ಸ್ವತಃ ಶ್ರೀಮುಖದಿಂದ ಹೇಳಿರುವನು —</p>
<p class="Shlok">ಅಜೋಽಪಿ ಸನ್ನವ್ಯಯಾತ್ಮಾ ಭೂತಾನಾಮೀಶ್ವರೋಽಪಿ ಸನ್ ।</p>
<p class="Shlok">ಪ್ರಕೃತಿಂ ಸ್ವಾಮಷ್ಠಾಯ ಸಂಭವಾಮ್ಯಾತ್ಮಮಾಯಯಾ ॥</p>
<p class="TXT-Right">(ಗೀತೆ 4/6)</p>
<p class="Text">‘ನಾನು ಅಜನ್ಮನು ಮತ್ತು ಅವಿನಾಶಿ ಸ್ವರೂಪನಾಗಿದ್ದರೂ ಸಮಸ್ತ ಪ್ರಾಣಿಗಳ ಈಶ್ವರ (ಒಡೆಯ)ನಾಗಿದ್ದರೂ ಸಹ ನನ್ನ ಪ್ರಕೃತಿಯನ್ನು ಅಧೀನವಾಗಿಸಿಕೊಂಡು ನನ್ನ ಯೋಗಮಾಯೆಯಿಂದ ಪ್ರಕಟನಾಗುತ್ತೇನೆ.’ ಇವಲ್ಲದೆ ಕೇನೋಪನಿಷತ್ತಿನಲ್ಲಿ ಇಂದ್ರ, ಅಗ್ನಿ ಮೊದಲಾದ ದೇವತೆಗಳ ಮುಂದೆ ಬ್ರಹ್ಮನು ಯಕ್ಷರೂಪದಿಂದ ಪ್ರಕಟನಾಗುವುದು ಪ್ರಸಿದ್ಧವೇ ಇದೆ. ಭಗವಂತನು ಈ ಪ್ರಕಾರ ಒಂದು ಕಡೆಯಲ್ಲಿ ಪ್ರಕಟನಾದಾಗ ಬೇರೆಡೆಗಳಲ್ಲಾದರೋ ಅವನ ಅಭಾವವಾಗಬೇಕಲ್ಲ! ಎಂದು ಕೆಲ-ಕೆಲವರು ಹೇಳುತ್ತಾರೆ. ಆದರೆ ಹೀಗೆ ಹೇಳುವುದು ಭಗವಂತನ ತತ್ತ್ವವನ್ನು ತಿಳಿಯದಿರುವ ಕಾರಣವೇ ಆಗಿದೆ. ಈ ಮಾತಾದರೋ ಅಗ್ನಿಯಲ್ಲಿಯೂ ಹೊಂದುವುದಿಲ್ಲ ಎಂಬುದನ್ನು ನಾವು ನೋಡುತ್ತೇವೆ. ಕಲ್ಲು ಅಥವಾ ಬೆಂಕಿಕಡ್ಡಿ ತಿಕ್ಕಿದಾಗ ಅಗ್ನಿಯು ಪ್ರಕಟವಾಗುತ್ತದೆ, ನಿರಾಕಾರದಿಂದ ಸಾಕಾರವಾಗುತ್ತದೆ. ಆಗ ಬೇರೆ ಕಡೆಗಳಲ್ಲಿ ಅದರ ಅಸ್ತಿತ್ವ ಅಳಿದುಹೋಗುತ್ತದೆಯೇ? ಹಾಗಿರುವಾಗ ಭಗವಂತನ ಮಾತಾದರೂ ಏನಿದೆ? ಭಗವಂತನಾದರೋ ಅಗ್ನಿಯೇ ಮೊದಲಾದ ಪಂಚಭೂತಗಳ ಕಾರಣವಾದ ಪ್ರಕೃತಿಯೂ ಕೂಡ ಅವನ ಯಾವುದೋ ಒಂದಂಶದಲ್ಲಿ ಸ್ಥಿತನಾಗಿರುವಂತೆ ಸರ್ವವ್ಯಾಪಕನಾಗಿದ್ದಾನೆ. ಇಂತಹ ಪರಮೇಶ್ವರನ ಕುರಿತು ಈ ಪ್ರಕಾರ ಕುತರ್ಕ ಮಾಡುವುದು ತನ್ನ ಬುದ್ಧಿಯ ಪರಿಚಯ ಕೊಡುವುದೇ ಆಗಿದೆ.</p>
<p class="Text">ಇನ್ನು ಜೀವಾತ್ಮನ ಮಾತು ಉಳಿಯಿತು. ಚೆನ್ನಾಗಿ ವಿಚಾರಮಾಡಿ ನೋಡುವುದರಿಂದ ಜೀವಾತ್ಮನು ಪರಮಾತ್ಮನಿಂದ ಭಿನ್ನನಲ್ಲ ಎಂಬುದು ಸಿದ್ಧವಾಗುತ್ತದೆ; ಏಕೆಂದರೆ ಶ್ರುತಿ-ಸ್ಮೃತಿಗಳಲ್ಲಿ ಜೀವಾತ್ಮನನ್ನು ಪರಮಾತ್ಮನ ಅಂಶನೆಂದು ಹೇಳಲಾಗಿದೆ. ಭಗವಂತ ಹೇಳುತ್ತಾನೆ —</p>
<p class="Shlok">ಮಮೈವಾಂಶೋ ಜೀವಲೋಕೇ ಜೀವಭೂತಃ ಸನಾತನಃ ।</p>
<p class="TXT-Right">(ಗೀತೆ 15/7)</p>
<p class="Text">‘ಈ ದೇಹದಲ್ಲಿ ಈ ಜೀವಾತ್ಮನು ನನ್ನ ಅಂಶನೇ ಆಗಿದ್ದಾನೆ.’ ತುಳಸೀದಾಸರೂ ಕೂಡ ‘ಈಶ್ವರ ಅಂಸ ಜೀವ ಅಬಿನಾಶೀ’ ಎಂದು ಹೇಳಿ ಇದೇ ಸಿದ್ಧಾಂತವನ್ನು ಪುಷ್ಟಿಗೊಳಿಸುತ್ತಾರೆ. ಅಲೆಗಳು ಸಮುದ್ರದಿಂದ ಭಿನ್ನವಾಗಿ ಕಂಡರೂ ವಸ್ತುತಃ ಭಿನ್ನವಾಗಿರುವುದಿಲ್ಲ, ಅಂತೆಯೇ ಅಂಶನು ಅಂಶಿಯಿಂದ ಭಿನ್ನನಾಗಿರುವುದಿಲ್ಲ.</p>
<p class="Text">ಜೀವಿಯಲ್ಲಿಯೂ ಒಂದು ಬದ್ಧ ಮತ್ತು ಇನ್ನೊಂದು ಮುಕ್ತ ಎಂಬ ಎರಡು ಭೇದಗಳಿವೆ. ಶರೀರದ ಉತ್ಪತ್ತಿ, ವಿನಾಶದಲ್ಲಿ ಅಜ್ಞಾನದ ಕಾರಣ ಆತ್ಮನ ಜನನ ಮರಣವನ್ನು ತಿಳಿಯುವವನು ಬದ್ಧನಾಗಿದ್ದಾನೆ. ಯಾರ ಅಜ್ಞಾನವು ನಾಶವಾಗಿದೆಯೋ, ಯಾರು ಭಾವೀ ಜನ್ಮ-ಮರಣದ ಚಕ್ರದಿಂದ ಸರ್ವಥಾ ಬಿಡುಗಡೆಹೊಂದಿರುವನೋ ಅವನನ್ನು ಮುಕ್ತನೆಂದು ಹೇಳುತ್ತಾರೆ. ನಿಜವಾಗಿಯಾದರೋ ಇಂತಹ ಪುರುಷನಿಗೆ ಜೀವ-ಸಂಜ್ಞೆಯೇ ಇರುವುದಿಲ್ಲ. ಈ ಭೇದವಾದರೋ ಕೇವಲ ತಿಳಿಸಲಿಕ್ಕಾಗಿ ಮಾಡಲಾಗಿದೆ. ಅವನ ಸ್ಥಿತಿಯಾದರೋ ಅನಿರ್ವಚನೀಯವೇ ಇರುತ್ತದೆ.</p>
<p class="Text">ಮುಕ್ತಿಯು ಎರಡು ವಿಧವಾಗಿದೆ ಒಂದು ನಿರಾಕಾರ ಸಚ್ಚಿದಾನಂದಘನ ಬ್ರಹ್ಮನಲ್ಲಿ ಅಭೇದರೂಪದಿಂದ ಸೇರಿಹೋಗುವುದು. ಇನ್ನೊಂದು ಸಾಕಾರ ಸಗುಣ ಬ್ರಹ್ಮನ ಪರಮ ಧಾಮದಲ್ಲಿ (ಯಾವುದನ್ನು ಪರಮಧಾಮ, ಸತ್ಯಲೋಕ ಮುಂತಾದ ಹೆಸರುಗಳಿಂದ ಶಾಸ್ತ್ರಗಳು ನಿರ್ದೇಶಿಸಿವೆಯೋ) ಹೋಗಿ ಸಗುಣ ಭಗವಾನ್ ಪುರುಷೋತ್ತಮನ ಸನ್ನಿಯಲ್ಲಿ ವಾಸಿಸುವುದು. ಈ ಎರಡನೇ ಪ್ರಕಾರದ ಮುಕ್ತಿಯಲ್ಲಿಯೂ ಸಾಲೋಕ್ಯ, ಸಾಮೀಪ್ಯ, ಸಾರೂಪ್ಯ, ಸಾಯುಜ್ಯ ಎಂಬ ನಾಲ್ಕು ಭೇದಗಳಿವೆ. ಕೆಲ-ಕೆಲವು ಮಹಾನು ಭಾವರು ‘ಸಾರ್ಷ್ಟಿ’ ಎಂಬ ಇನ್ನೊಂದು ಪ್ರಕಾರದ ಮುಕ್ತಿಯನ್ನು ಹೇಳಿ ಇದರ ಐದು ಭೇದಗಳನ್ನು ಮಾಡುತ್ತಾರೆ. ಆದರೆ ಸಾರ್ಷ್ಟಿ ಮುಕ್ತಿಯು ಸಾರೂಪ್ಯದ ಅಂತರ್ಗತವೇ ಬಂದುಬಿಡುತ್ತವೆ.</p>
<p class="Text">ಜೀವಿಗೆ ಅಜ್ಞಾನವಿರುವಲ್ಲಿಯ ತನಕ ಅವನಿಗೆ ಬದ್ಧನೆಂಬ ಸಂಜ್ಞೆ ಇರುತ್ತದೆ. ಅವನಿಗೆ ಪರಮಾತ್ಮನ ಯಥಾರ್ಥ ಜ್ಞಾನ ಉಂಟಾದಾಗ ಅವನಿಗೆ ಮುಕ್ತನೆಂಬ ಸಂಜ್ಞೆ ಬರುತ್ತದೆ. ಪರಮಾತ್ಮನ ಚೇತನ ಅಂಶದ ಈ ಜೀವಸಂಜ್ಞೆ ಅನಾದಿ ಮತ್ತು ಅಂತ್ಯವುಳ್ಳದ್ದಾಗಿದೆ. ಅರ್ಥಾತ್ ಅನಾದಿಕಾಲದಿಂದ ಇದ್ದರೂ ಅಳಿಯಬಲ್ಲದು. ಈ ಜೀವಿಯು ಸ್ಥೂಲ ಶರೀರ ಧರಿಸಿ, ಜಾಗ್ರತ್ ಅವಸ್ಥೆಯಲ್ಲಿರುವಾಗ ಇವನಿಗೆ ಇಪ್ಪತ್ತನಾಲ್ಕು<span class="char-style-override-5">1</span> ತತ್ತ್ವವುಳ್ಳ ಮೂರು (ಸ್ಥೂಲ, ಸೂಕ್ಷ್ಮ, ಕಾರಣ) ಶರೀರ ಮತ್ತು ಐದು<span class="char-style-override-5">2</span> ಕೋಶಗಳೊಡನೆ ಸಂಬಂಧವಿರುತ್ತದೆ. ಪ್ರಳಯ ಅಥವಾ ಸ್ವಪ್ನಾವಸ್ಥೆ ಪ್ರಾಪ್ತವಾದಾಗ ಇವನಿಗೆ ಪ್ರಕೃತಿ ಸಹಿತ ಹದಿನೇಳು<span class="char-style-override-5">3</span> ತತ್ತ್ವಗಳ ಸೂಕ್ಷ್ಮ ಶರೀರದೊಂದಿಗೆ ಸಂಬಂಧ ಇರುತ್ತದೆ. </p>
<p class="Footnotes"><span class="char-style-override-6">1. ಇಪ್ಪತ್ತನಾಲ್ಕು ತತ್ತ್ವಗಳು ಇಂತಿವೆ —</span> ಪಂಚಮಹಾಭೂತಗಳು, ಅಹಂಕಾರ, ಬುದ್ಧಿ, ಮೂಲಪ್ರಕೃತಿ, ಹತ್ತು ಇಂದ್ರಿಯಗಳು, ಮನಸ್ಸು ಮತ್ತು ಪಂಚತನ್ಮಾತ್ರಾ (ಗೀತೆ 13/5) </p>
<p class="Footnotes"><span class="char-style-override-6">2. ಪಂಚಕೋಶಗಳು ಇಂತಿವೆ —</span> ಅನ್ನಮಯ, ಪ್ರಾಣಮಯ, ಮನೋಮಯ, ವಿಜ್ಞಾನಮಯ ಮತ್ತು ಆನಂದಮಯ, ಸ್ಥೂಲದಲ್ಲಿ ಮೂರು  ಶರೀರ ಹಾಗೂ ಪಂಚಕೋಶಗಳು ಇವೆ. ಸ್ಥೂಲದಲ್ಲಿ ಎರಡು ಶರೀರ ಹಾಗೂ ಅನ್ನಮಯವನ್ನು ಬಿಟ್ಟು ಉಳಿದ ನಾಲ್ಕು ಕೋಶಗಳಿವೆ ಹಾಗೂ  ಕಾರಣಶರೀರದಲ್ಲಿ ಕೇವಲ ಅನಂದಕೋಶವಿದೆ.</p>
<p class="Footnotes"><span class="char-style-override-6">3. ಮನ ಬುದ್ಧಿ, ಹತ್ತು ಇಂದ್ರಿಯಗಳು ಹಾಗೂ ಪಂಚತನ್ಮಾತ್ರಾ —</span> ಇವು ಹದಿನೇಳು ತತ್ತ್ವಗಳಾಗಿವೆ. ಅಹಂಕಾರವು ಬುದ್ಧಿಯ ಅಂತರ್ಗತ ಬರುತ್ತದೆ. ಮತ್ತು ಪ್ರಕೃತಿ ಎಲ್ಲದರಲ್ಲಿ ವ್ಯಾಪಕವಾಗಿಯೇ ಇದೆ. ಕೆಲ ಕೆಲವರು ಪಂಚತನ್ಮಾತ್ರಗಳ ಸ್ಥಾನದಲ್ಲಿ ಪಂಚಪ್ರಾಣ ತಿಳಿಸುತ್ತಾರೆ, ಆದರೆ  ಪಂಚಪ್ರಾಣ, ಸೂಕ್ಷ್ಮವಾಯುವಿನ ಅಂತರ್ಗತವಾಗಿರುವುದರಿಂದ ಅವನ್ನು ತನ್ಮಾತ್ರೆಗಳ ಅಂತರ್ಗತವೆಂದೇ ತಿಳಿಯಬೇಕು.</p>
<p class="Text">ಈ ಜೀವಿಯು ಬ್ರಹ್ಮದೇವರ ಆಯುಸ್ಸು ಮುಗಿದು ಮಹಾಪ್ರಳಯದಲ್ಲಿ ಅಥವಾ ಸುಷುಪ್ತಿಯಲ್ಲಿ ಇರುವಾಗ ಇವನಿಗೆ ಕೇವಲ ಪ್ರಕೃತಿಯೊಡನೆ ಸಂಬಂಧವಿರುತ್ತದೆ. ಇದನ್ನೇ ಕಾರಣ ಶರೀರವೆಂದು ಹೇಳುತ್ತಾರೆ. ಅದು ಮೂಲಪ್ರಕೃತಿಯ ಒಂದು ಅಂಶವಾಗಿದೆ. ಸೃಷ್ಟಿಯ ಕೊನೆಯಲ್ಲಿ ಗುಣ-ಕರ್ಮಗಳ ಸಂಸ್ಕಾರಗಳ ಸಮುದಾಯ ಕಾರಣರೂಪೀ ಪ್ರಕೃತಿಯಲ್ಲಿ ಲಯವಾಗುತ್ತದೆ. ಸೃಷ್ಟಿಯ ಪ್ರಾರಂಭದಲ್ಲಿ ಪುನಃ ಅದರಿಂದಲೇ ಪ್ರಕಟನಾಗುತ್ತಾನೆ. ಪರಮೇಶ್ವರನು ಅದೇ ಗುಣ-ಕರ್ಮ ಸಮುದಾಯಕ್ಕನುಸಾರವಾಗಿ ಸಮಸ್ತ ಭೂತ-ಪ್ರಾಣಿಗಳನ್ನು ಪ್ರಪಂಚದಲ್ಲಿ ರಚಿಸುತ್ತಾನೆ (ಗೀತೆ 4/13). ಭಗವಂತನು ಹೇಳಿರುವನು —</p>
<p class="Shlok">ಸರ್ವಭೂತಾನಿ ಕೌಂತೇಯ ಪ್ರಕೃತಿಂ ಯಾಂತಿ ಮಾಮಿಕಾಮ್ ।</p>
<p class="Shlok">ಕಲ್ಪಕ್ಷಯೇ ಪುನಸ್ತಾನಿ ಕಲ್ಪಾದೌ ವಿಸೃಜಾಮ್ಯಹಮ್ ॥</p>
<p class="TXT-Right">(ಗೀತೆ 9/7)</p>
<p class="Text">‘ಹೇ ಅರ್ಜುನ! ಕಲ್ಪಗಳ ಅಂತ್ಯದಲ್ಲಿ ಸಮಸ್ತ ಜೀವಕೋಟಿಗಳು ನನ್ನ ಪ್ರಕೃತಿಯನ್ನು ಪಡೆಯುತ್ತವೆ, ಅರ್ಥಾತ್ ಪ್ರಕೃತಿಯಲ್ಲಿ ಲೀನವಾಗುತ್ತವೆ ಮತ್ತು ಕಲ್ಪಗಳ ಆದಿಯಲ್ಲಿ ಪುನಃ ಅವುಗಳನ್ನು ನಾನು ಸೃಜಿಸುತ್ತೇನೆ.’</p>
<p class="Text">ಜೀವಿಯಲ್ಲಿರುವ ಚೈತನ್ಯವು ಪರಮಾತ್ಮನ ಅಂಶವಾದ್ದರಿಂದ ವಸ್ತುತಃ ಪರಮಾತ್ಮ ಸ್ವರೂಪವೇ ಆಗಿದೆ. ಆದ್ದರಿಂದ ಆ ಚೇತನತತ್ತ್ವವನ್ನು ಅನಾದಿ, ಅನಂತವೆಂದೇ ತಿಳಿಯಬೇಕು. ಆದರೆ ಜೀವಿಯ ಜೊತೆಗೆ ಇರುವ ಪ್ರಕೃತಿಯ ಸಂಬಂಧವು ಅನಾದಿ ಮತ್ತು ಸಾಂತವಾಗಿದೆ. ಏಕೆಂದರೆ ಪ್ರಕೃತಿ ಸ್ವತಃ ಅನಾದಿ ಹಾಗೂ ಸಾಂತವಾಗಿದೆ.</p>
<p class="Text">ಪ್ರಕೃತಿಯ ವಿದ್ಯೆ ಮತ್ತು ಅವಿದ್ಯೆ ಎಂಬ ಎರಡು ಭೇದಗಳಿವೆ. ವಿದ್ಯೆಯ ಮೂಲಕ ಪರಮಾತ್ಮನು ಪ್ರಪಂಚವನ್ನು ಸೃಷ್ಟಿಸುತ್ತಾನೆ. ಅವಿದ್ಯೆಯ ಕಾರಣದಿಂದ ಜೀವಿಗಳು ಮೋಹಿತನಾಗಿರುತ್ತಾರೆ. ಜೀವಿಯು ಅವಿದ್ಯಾಜನಿತ ರಜ-ತಮಗಳನ್ನು ದಾಟಿ ಕೇವಲ ಸತ್ತ್ವದಲ್ಲಿ ಸ್ಥಿತನಾದಾಗ ಅವನ ಅಂತಃಕರಣದಲ್ಲಿ ವಿದ್ಯಾ ಅರ್ಥಾತ್ ಜ್ಞಾನದ ಉತ್ಪತ್ತಿಯಾಗುತ್ತದೆ. ಮತ್ತೆ ಆ ಜ್ಞಾನದ ಮೂಲಕ ಅಜ್ಞಾನದ ನಾಶವಾದಾಗ ಆ ಜ್ಞಾನವೂ ಸ್ವತಃ ಶಾಂತವಾಗ್ತುತದೆ. ಕಟ್ಟಿಗೆಯಿಂದ ಉಂಟಾದ ಬೆಂಕಿಯು ಕಟ್ಟಿಗೆಯನ್ನು ಸುಟ್ಟು ಶಾಂತವಾಗುವಂತೆ ಶುದ್ಧ ಅಂತಃಕರಣದಲ್ಲಿ ಉಂಟಾದ ಜ್ಞಾನ ಅಜ್ಞಾನವನ್ನು ಇಲ್ಲವಾಗಿಸಿ ಸ್ವತಃ ಅಳಿದುಹೋಗುತ್ತದೆ. ಆಗ ಈ ಜೀವಿಯು ವಿದ್ಯೆ ಮತ್ತು ಅವಿದ್ಯೆ ಉಭಯರೂಪೀ ಪ್ರಕೃತಿಯಿಂದ ಪೂರ್ಣವಾಗಿ ಮುಕ್ತನಾಗಿ ಸಚ್ಚಿದಾನಂದಘನ ಪರಮಾತ್ಮನ ಸ್ವರೂಪವನ್ನು ಅಭಿನ್ನರೂಪದಿಂದ ಪಡೆದುಕೊಳ್ಳುತ್ತಾನೆ. ಇದನ್ನೇ ಅಭೇದ ಮುಕ್ತಿ ಎಂದು ಹೇಳುತ್ತಾರೆ. ಮತ್ತೆ ಅವನ ದೃಷ್ಟಿಯಲ್ಲಿ ಜ್ಞಾನವಾಗಲೀ ಅಜ್ಞಾನವಾಗಲೀ ಇರುವುದಿಲ್ಲ. ವಾಸ್ತವವಾಗಿ ಅವನಿಗೆ ಯಾವುದೇ ದೃಷ್ಟಿಯೇ ಇರುವುದಿಲ್ಲ. ಅವನು ಸಮಸ್ತ ಉಪಾಗಳಿಂದ ರಹಿತನಾಗಿ ಕೇವಲ ಶುದ್ಧ ಚೇತನಸ್ವರೂಪನಾಗಿದ್ದಾನೆ. ಅವನ ಸ್ವರೂಪದ ವರ್ಣನೆಯೇ ಆಗಲಾರದು; ಏಕೆಂದರೆ ಅದು ವಾಣಿಗೆ ಅತೀತವಾಗಿದೆ. ವರ್ಣನೆಯ ಮಾತಿರಲಿ, ಅವನ ಸ್ಥಿತಿಯನ್ನು ಮನ, ಬುದ್ಧಿಗಳಿಂದ ಅರಿತುಕೊಳ್ಳುವುದೂ ಅತ್ಯಂತ ದುರ್ಗಮವಾಗಿದೆ; ಏಕೆಂದರೆ, ಅದು ಮನ-ಬುದ್ಧಿಗಳಿಂದ ಆಚೆ ಇದೆ. ಅವನ ಸಂಬಂಧವಾಗಿ ಮಾಡಲಾಗುವ ವರ್ಣನೆ, ಮನನ, ನಿಶ್ಚಯಗಳು ವಸ್ತುತಃ ಇವೆಲ್ಲಕ್ಕಿಂತ ಅತ್ಯಂತ ವಿಲಕ್ಷಣವಾಗಿದೆ. ಅವನ ಈ ವಿಲಕ್ಷಣತೆಯನ್ನು ಅರಿತುಕೊಳ್ಳುವುದು ಮನುಷ್ಯನ ಬುದ್ಧಿಯ ಹೊರಗಿನ ಮಾತಾಗಿದೆ. ಈ ಸ್ಥಿತಿ ಪ್ರಾಪ್ತವಾದವನೇ ಇದನ್ನು ಅರಿಯಬಲ್ಲನು. ವಾಸ್ತವವಾಗಿ ಹೀಗೆ ಹೇಳುವುದೂ ಕೂಡ ಕೇವಲ ತಿಳಿಸಲಿಕ್ಕಾಗಿಯೇ ಇದೆ.</p>
<p class="Text">ಒಂದೇ ನಿರಾಕಾರ ಆಕಾಶ ಹೇಗೆ ಅನೇಕ ಬೇರೆ-ಬೇರೆ ಘಟಗಳ ಸಂಬಂಧದಿಂದ ಅವುಗಳಲ್ಲಿ ಭಿನ್ನ-ಭಿನ್ನವಾಗಿ ಕಂಡುಬರುತ್ತದೆ, ಹೇಗೆ ಒಂದೇ ಜಲವಿಶೇಷ ಶೀತಲತೆಯ ಕಾರಣ ಮಂಜಿನ ರೂಪದಲ್ಲಿ ಪರಿಣತವಾಗಿ ಅನೇಕ ರೂಪಗಳಲ್ಲಿ ಭಾಸವಾಗುತ್ತದೋ, ಹಾಗೆಯೇ ಒಂದೇ ಚೇತನವು ಪ್ರಕೃತಿಯ ಸಂಬಂಧದಿಂದ ಭಿನ್ನ-ಭಿನ್ನವಾಗಿ ಅನೇಕ ರೂಪಗಳಲ್ಲಿ ಗೋಚರಿಸುತ್ತಾ ಇದೆ. ಘಟಾಕಾಶ ಮತ್ತು ಮಹಾಕಾಶದಲ್ಲಿ ಯಾವುದೇ ಭಿನ್ನತೆ ಇಲ್ಲದಿದ್ದರೂ ಉಪಾ ಭೇದದಿಂದ ಆ ಆಕಾಶವು ಭಿನ್ನ-ಭಿನ್ನ ರೂಪಗಳಲ್ಲಿ ಕಂಡುಬರುತ್ತದೆ. ಆದರೆ ಹೇಗೆ ಘಟಾಕಾಶವು ಮಹಾಕಾಶದ ಅಂಶವಾಗಿದೆಯೋ ಅಂತೆಯೇ ಜೀವಿಯು ಪರಮಾತ್ಮನ ಅಂಶನಲ್ಲ. ಏಕೆಂದರೆ, ಆಕಾಶವು ನಿರಾಕಾರ, ನಿರವಯವೇನೋ ಇದೆ, ಆದರೆ ಜಡವಾದ ಕಾರಣ ಅದರಲ್ಲಿ ಹೇಗೆ ದೇಶದ ವಿಭಾಗದ ಕಲ್ಪನೆ ಮಾಡಲಾಗುತ್ತದೋ, ಹಾಗೆ ಸಚ್ಚಿದಾನಂದ ಘನ ಪರಮಾತ್ಮನು ದೇಶ-ಕಾಲಗಳಿಂದ ಸರ್ವಥಾ ಅತೀತನಾದ ಕಾರಣ ಅದರಲ್ಲಿ ಆಕಾಶದಂತೆ ಅಂಶಾಂಶೀ-ಭಾವದ ಕಲ್ಪನೆ ಮಾಡಲಾಗುವುದಿಲ್ಲ. ನಿಜವಾಗಿ ಪರಮಾತ್ಮನ ಅಂಶಾಂಶೀ-ಭಾವದ ಕಲ್ಪನೆಯನ್ನು ತಿಳಿಸುವಂತಹ ಯಾವ ಉದಾಹರಣೆಯು ಪ್ರಪಂಚದಲ್ಲಿ ಬೇರೆ ಇಲ್ಲವೇ ಇಲ್ಲ. ಇನ್ನೊಂದು ಸ್ವಪ್ನದ ಉದಾಹರಣೆ ಕೊಡಲಾಗುತ್ತದೆ. ಒಂದೇ ಜೀವಿಯು ಸ್ವಪ್ನಾವಸ್ಥೆಯಲ್ಲಿ ಮನಃಕಲ್ಪಿತ ತನ್ನ ಅನೇಕ ರೂಪಗಳನ್ನು ನೋಡಿ ಸುಖ-ದುಃಖವನ್ನು ಪಡೆಯುತ್ತಾನೆ. ಆದರೆ ಸ್ವಪ್ನದ ಸೃಷ್ಟಿಯಲ್ಲಿ ಕಂಡುಬರುವ ಆ ಅನೇಕ ಪ್ರಾಣಿ-ಪದಾರ್ಥಗಳು ಅವನ ಕಲ್ಪನೆಯಾದ ಕಾರಣ ಅವನಿಂದ ಭಿನ್ನವಾಗಿಲ್ಲ. ಅದೇ ಪ್ರಕಾರ ಪ್ರಪಂಚದ ಎಲ್ಲ ಜೀವರೂ ಕೂಡ ಈಶ್ವರನ ಕಲ್ಪನೆಯಾದ್ದರಿಂದ ಅವನದೇ ಅಂಶರಾಗಿದ್ದಾರೆ.’ ಆದರೆ ಈ ಉದಾಹರಣೆಯೂ ಸಮಿಚೀನವಲ್ಲ. ಏಕೆಂದರೆ, ಜೀವಿಯು ಅಜ್ಞಾನದ ಕಾರಣ ನಿದ್ದೆಗೆ ವಶೀಭೂತನಾಗಿ ಸ್ವಪ್ನದಲ್ಲಿ ಕಲ್ಪಿತ ಸೃಷ್ಟಿಯನ್ನು ಅನುಭವಿಸುತ್ತಾನೆ. ಆದರೆ ಸಚ್ಚಿದಾನಂದಘನ ಪರಮಾತ್ಮನಲ್ಲಿ ಈ ಮಾತಿಲ್ಲ. ಪರಮಾತ್ಮನ ಯಥಾರ್ಥ ಅಂಶಾಂಶೀ ಭಾವದ ಸ್ಥಿತಿಯಾದರೋ ಪರಮಾತ್ಮನ ತತ್ತ್ವದ ಯಥಾರ್ಥಜ್ಞಾನ ಉಂಟಾಗುವುದರಿಂದಲೇ ಅರಿವಿಗೆ ಬರಬಲ್ಲುದು. ಉದಾಹರಣೆ ಮತ್ತು ಶಾಸ್ತ್ರಗಳಿಂದ ತಿಳಿಯಲಾಗುವ ಮಾತುಗಳಾದರೋ ಕೇವಲ ಶಾಖಾಚಂದ್ರನ್ಯಾಯದಂತೆ ತತ್ತ್ವದ ಲಕ್ಷ್ಯವಾಗಿಸಲು ಇವೆ. ವಾಸ್ತವಿಕ ಸ್ವರೂಪವಾದರೋ ಅತ್ಯಂತ ವಿಲಕ್ಷಣವಾಗಿದೆ.</p>
<p class="Text">ಪ್ರಕೃತಿ, ಪ್ರಕೃತಿಯ ವಿಕಾರ ಪ್ರಪಂಚ ಮತ್ತು ಪುರುಷ ಅರ್ಥಾತ್ ಜೀವಾತ್ಮಾ ಹಾಗೂ ಪರಮಾತ್ಮನ ವರ್ಣನೆ ಸಂಕ್ಷೇಪವಾಗಿ ಮಾಡಲಾಯಿತು. ಇನ್ನು ಬೇರೆ ಪ್ರಶ್ನೆಗಳ ಕುರಿತು ವಿಚಾರ ಮಾಡುವಾ.</p>
<p class="Sub-Heading" id="toc_marker-7-2">(4) ನಾವು ಯಾರು?</p>
<p class="Text">ಜೀವಾತ್ಮನೇ ಈ ಮನುಷ್ಯ ಶರೀರದಲ್ಲಿ ‘ಅಹಂ’ ಅರ್ಥಾತ್ ‘ನಾನು’ ಎಂದು ಹೇಳಲ್ಪಡುತ್ತಾನೆ. ಅವನು ವಸ್ತುತಃ ನಿತ್ಯ, ಚೇತನ, ಆನಂದರೂಪಿಯಾಗಿದ್ದಾನೆ. ಹಾಗೂ ಈ ಇಪ್ಪತ್ತನಾಲ್ಕು ತತ್ತ್ವಗಳ ಜಡ-ದೃಶ್ಯ ಶರೀರದಿಂದ ಅತ್ಯಂತ ವಿಲಕ್ಷಣವಾಗಿದ್ದಾನೆ. ಶರೀರವು ಅನಿತ್ಯ, ಕ್ಷಣಭಂಗುರ, ನಾಶವುಳ್ಳದ್ದಾಗಿದೆ. ಅಜ್ಞಾನದಿಂದ ಇದರ ಸ್ಥಿತಿ ಇದೆ. ಜ್ಞಾನದಿಂದ ಇದರ ಅಂತ್ಯವಾಗುತ್ತದೆ. ಅದಕ್ಕಾಗಿ ಭಗವಂತನು ಎಲ್ಲ ಶರೀರಗಳನ್ನು ನಾಶವುಳ್ಳವುಗಳು ಎಂದು ಹೇಳಿರುವನು.</p>
<p class="Shlok">‘ಅಂತವಂತ ಇಮೇ ದೇಹಾಃ’ </p>
<p class="TXT-Right">(ಗೀತೆ 2/18)</p>
<p class="Text">ಆದರೆ ಮಾಯೆಯ ಕಾರ್ಯರೂಪೀ ಶರೀರದೊಂದಿಗೆ ಸಂಬಂಧ ಉಂಟಾದ ಕಾರಣ ಅವಿನಾಶಿ, ಅಪ್ರಮೇಯ, ನಿತ್ಯ-ಚೇತನ ಜೀವಾತ್ಮಾ ಸುಖ-ದುಃಖಗಳ ಭೋಕ್ತಾ ಹಾಗೂ ನಾನಾಯೋನಿಗಳಲ್ಲಿ ಬಂದು ಹೋಗುವವನೆಂದು ಹೇಳಲಾಗುತ್ತದೆ.</p>
<p class="Shlok">ಪುರುಷಃ ಪ್ರಕೃತಿಸ್ಥೋ ಹಿ ಭುಂಕ್ತೇ ಪ್ರಕೃತಿಜಾನ್ಗುಣಾನ್ । </p>
<p class="Shlok">ಕಾರಣಂ ಗುಣಸಂಗೋಽಸ್ಯ ಸದಸದ್ಯೋನಿಜನ್ಮಸು ॥</p>
<p class="TXT-Right">(ಗೀತೆ 13/21)</p>
<p class="Text">‘ಪ್ರಕೃತಿಯಲ್ಲಿ ಸ್ಥಿತನಾದ ಪುರುಷನೇ ಪ್ರಕೃತಿಯಿಂದ ಉತ್ಪನ್ನವಾದ ತ್ರಿಗುಣಾತ್ಮಿಕವಾದ ಪದಾರ್ಥಗಳನ್ನು ಭೋಗಿಸುತ್ತಾನೆ ಮತ್ತು ಆ ಗುಣಗಳ ಸಂಗವೇ ಈ ಜೀವಾತ್ಮನು ಒಳ್ಳೆಯ ಮತ್ತು ಕೆಟ್ಟ ಯೋನಿಗಳಲ್ಲಿ ಜನಿಸುವುದಕ್ಕೆ ಕಾರಣವಾಗಿದೆ.’</p>
<p class="Text">ಇವನಿಗೆ ಪರಮಾತ್ಮನ ತತ್ತ್ವವು ದೊರಕುವ ತನಕ ಅನಂತಕೋಟಿ ಜನ್ಮಗಳು ಕಳೆದುಹೋದರೂ ಆವಾಗಮನರೂಪೀ ದುಃಖದಿಂದ ಬಿಡುಗಡೆ ಆಗುವುದಿಲ್ಲ. ಜ್ಞಾನದ ಮೂಲಕ ಅಜ್ಞಾನವು ಸರ್ವಥಾ ನಾಶವಾದ ಪುರುಷನು ಈ ದೇಹದೊಳಗೆ ಇದ್ದರೂ ಮುಕ್ತನೇ ಆಗಿದ್ದಾನೆ.</p>
<p class="TXT-Right">(ಗೀತೆ 13/31)</p>
<p class="Sub-Heading" id="toc_marker-7-3">(5) ರಾಗ-ದ್ವೇಷಗಳು ನಾಶವಾಗುತ್ತವೆ</p>
<p class="Text">ಮುಕ್ತನಾದ ಪುರುಷನ ಹೃದಯದಲ್ಲಿ ರಾಗ-ದ್ವೇಷ, ಹರ್ಷ-ಶೋಕ, ಕಾಮ-ಕ್ರೋಧ ಮುಂತಾದ ವಿಕಾರಗಳು ಪೂರ್ಣವಾಗಿ ಅಭಾವವಾಗುತ್ತವೆ. ಕೆಲವರು ಹೇಳುವುದಿದೆ ಜ್ಞಾನ ಉಂಟಾದ ಬಳಿಕವೂ ಜ್ಞಾನಿಯ ಹೃದಯದಲ್ಲಿ ರಾಗ-ದ್ವೇಷ, ಹರ್ಷ-ಶೋಕ, ಕಾಮ-ಕ್ರೋಧ, ಸುಖ-ದುಃಖ ಇವುಗಳು ಇರುತ್ತವೆ. ಇನ್ನೂ ಕೆಲವರು ಪ್ರಾರಬ್ಧದ ಕಾರಣ ಜ್ಞಾನಿಯಲ್ಲಿ ಸುಳ್ಳು, ಕಪಟ, ಕಳ್ಳತನ, ವ್ಯಭಿಚಾರ ಮುಂತಾದ ದುರಾಚಾರಗಳೂ ಇರಬಲ್ಲವು ಎಂದು ಇಲ್ಲಿಯವರೆಗೂ ಹೇಳಿಬಿಟ್ಟಿದ್ದಾರೆ. ಆದರೆ ನನ್ನ ಅರಿವಿಗನುಸಾರ ಈ ಪ್ರಕಾರ ಹೇಳುವುದು ಮುನಿಪ್ರಣೀತ ಆರ್ಷಗ್ರಂಥಗಳಿಗೆ, ಯುಕ್ತಿಗಳಿಗೆ ವಿರುದ್ಧವಾಗಿದೆ. ಶ್ರುತಿ-ಸ್ಮೃತಿ ಮುಂತಾದ ಪ್ರಾಮಾಣಿಕ ಪ್ರಾಚೀನ ಗ್ರಂಥಗಳ ಪ್ರಮಾಣದಿಂದ ವಿಧಿ-ವಾಕ್ಯಗಳ ಮೂಲಕ ಜೀವನ್ಮುಕ್ತನ ಹೃದಯದಲ್ಲಿ ಅರ್ಥಾತ್-ಜ್ಞಾನೋತ್ತರ ಕಾಲದಲ್ಲಿ ದುರಾಚಾರಗಳು ಇರುವುದು ಯಾರೇ ಮಹಾಶಯರಿಗೆ ತಿಳಿದಿದ್ದರೆ, ಅವರು ಕೃಪೆಮಾಡಿ ನನಗೆ ಅವಶ್ಯವಾಗಿ ಸೂಚಿಸಲಿ. ಆದರೆ ಅವಕ್ಕೆ ವಿರುದ್ಧವಾದರೋ ಶ್ರುತಿ-ಸ್ಮೃತಿಗಳಲ್ಲಿ ಸಾಕಷ್ಟು ಪ್ರಮಾಣಗಳು ದೊರೆಯುತ್ತವೆ. ಅವುಗಳಲ್ಲಿ ಕೆಲವನ್ನು ಇಲ್ಲಿ ಉದ್ಧೃತ ಮಾಡಲಾಗುತ್ತದೆ —</p>
<p class="Shlok">‘ಹರ್ಷಶೋಕೌ ಜಹಾತಿ’</p>
<p class="TXT-Right">(ಕಠ. 1/2/12)</p>
<p class="Shlok">‘ತರತಿ ಶೋಕಮಾತ್ಮವಿತ್’</p>
<p class="TXT-Right">(ಛಾಂದೋಗ್ಯ 7/1/3)</p>
<p class="Shlok">‘ತತ್ರ ಕೋ ಮೋಹಃ ಕಃ ಶೋಕ ಏಕತ್ವಮನುಪಶ್ಯತಃ’</p>
<p class="TXT-Right">(ಈಶ. 7)</p>
<p class="Text">‘ಹರ್ಷ-ಶೋಕ ತ್ಯಜಿಸುತ್ತಾನೆ’, ‘ಆತ್ಮಜ್ಞಾನಿಯು ಶೋಕದಿಂದ ದಾಟಿಹೋಗುತ್ತಾನೆ’, ‘ಎಲ್ಲೆಡೆ ಆತ್ಮನ ಏಕತೆಯನ್ನು ನಿಶ್ಚಯಿಸಿಕೊಂಡಾಗ ಅಲ್ಲಿ ಶೋಕ, ಮೋಹ ಎಲ್ಲಿ? ಅರ್ಥಾತ್ ಶೋಕ-ಮೋಹ ಏನೂ ಉಳಿಯುವುದಿಲ್ಲ.’ ಗೀತೆಯಲ್ಲಿ ಹೇಳಿದೆ.</p>
<p class="Shlok">ಕಾಮಕ್ರೋಧವಿಯುಕ್ತಾನಾಂ ಯತೀನಾಂ ಯತಚೇತಸಾಮ್ ।</p>
<p class="Shlok">ಅಭಿತೋ ಬ್ರಹ್ಮನಿರ್ವಾಣಂ ವರ್ತತೇ ವಿದಿತಾತ್ಮನಾಮ್ ॥</p>
<p class="TXT-Right">(ಗೀತೆ 5/26)</p>
<p class="Text">‘ಕಾಮಕ್ರೋಧರಹಿತರೂ, ಚಿತ್ತವನ್ನು ಗೆದ್ದಿರುವವರೂ, ಪರಬ್ರಹ್ಮ ಪರಮಾತ್ಮನ ಸಾಕ್ಷಾತ್ಕಾರ ಮಾಡಿಕೊಂಡವರೂ ಆದ ಜ್ಞಾನೀ ಪುರುಷರಿಗೆ ಎಲ್ಲ ಕಡೆಗಳಿಂದ ಶಾಂತ ಪರಬ್ರಹ್ಮ ಪರಮಾತ್ಮನೇ ಪರಿಪೂರ್ಣನಾಗಿದ್ದಾನೆ.’</p>
<p class="Shlok">ಯೋ ನ ಹೃಷ್ಯತಿ ನ ದ್ವೆಷ್ಟಿ ನ ಶೋಚತಿ ನ ಕಾಂಕ್ಷತಿ ।</p>
<p class="TXT-Right">(ಗೀತೆ 12/17)</p>
<p class="Text">‘ಅವನು ಎಂದೂ ಹರ್ಷಿತನಾಗುವುದಿಲ್ಲ, ದ್ವೇಷಿಸುವುದಿಲ್ಲ, ಶೋಕಿಸುವುದಿಲ್ಲ, ಬಯಸುವುದಿಲ್ಲ.’</p>
<p class="Text">ಅಲ್ಲದೆ ಕಾಮ-ಕ್ರೋಧಾದಿಗಳನ್ನಾದರೋ ಭಗವಂತನು ಸಾಕ್ಷಾತ್ ನರಕದ ದ್ವಾರ, ಆತ್ಮನ ನಾಶಕವೆಂದೂ ಹೇಳಿರುವನು. ಇವುಗಳು ಅತ್ಯಂತ ಅಭಾವವಾದಾಗಲೇ ಆತ್ಮನ ಶ್ರೇಯಸ್ಸಿಗಾಗಿ ಸಾಧನೆ ಮಾಡುವುದರಿಂದ ಮುಕ್ತಿ ಎಂದು ಹೇಳಲಾಗಿದೆ.</p>
<p class="Shlok">ತ್ರಿವಿಧಂ ನರಕಸ್ಯೇದಂ ದ್ವಾರಂ ನಾಶನಮಾತ್ಮನಃ ।</p>
<p class="Shlok">ಕಾಮಃ ಕ್ರೋಧಸ್ತಥಾ ಲೋಭಸ್ತಸ್ಮಾದೇತತ್ತ್ರಯಂ ತ್ಯಜೇತ್ ॥</p>
<p class="Shlok">ಏತೈರ್ವಿಮುಕ್ತಃ ಕೌಂತೇಯ ತಮೋದ್ವಾರೈಸ್ತ್ರಿಭಿರ್ನರಃ ।</p>
<p class="Shlok">ಆಚರತ್ಯಾತ್ಮನಃ ಶ್ರೇಯಸ್ತತೋ ಯಾತಿ ಪರಾಂ ಗತಿಮ್ ॥</p>
<p class="TXT-Right">(ಗೀತೆ 16/21-22)</p>
<p class="Text">‘ಕಾಮ, ಕ್ರೋಧ ಹಾಗೂ ಲೋಭ ಇವು ಮೂರು ಪ್ರಕಾರವಾದ ನರಕದ ದ್ವಾರಗಳು. ಆತ್ಮನನ್ನು ನಾಶಮಾಡುವ ಅರ್ಥಾತ್ ಅವನನ್ನು ಅಧೋಗತಿಗೆ ಕೊಂಡೊಯ್ಯುವಂತಹವುಗಳಾಗಿವೆ. ಆದುದರಿಂದ ಈ ಮೂರನ್ನೂ ತ್ಯಜಿಸಿಬಿಡಬೇಕು. ಹೇ ಅರ್ಜುನಾ! ಈ ಮೂರೂ ನರಕದ ದ್ವಾರಗಳಿಂದ ಮುಕ್ತನಾದ ಪುರುಷನು ತನ್ನ ಶ್ರೇಯಸ್ಸಿಗಾಗಿ ಆಚರಣೆಯನ್ನು ಮಾಡುತ್ತಾನೆ. ಅದರಿಂದ ಅವನು ಪರಮಗತಿಗೆ ಹೋಗುತ್ತಾನೆ. ಅರ್ಥಾತ್ ನನ್ನನ್ನು ಪಡೆಯುತ್ತಾನೆ.’</p>
<p class="Text">ಮೇಲೆ ಹೇಳಿದ ಇಪ್ಪತ್ತೆರಡನೆಯ ಶ್ಲೋಕದಲ್ಲಿ ‘ವಿಮುಕ್ತ’ ಶಬ್ದ ಬಂದಿದೆ, ಅದು ಕಾಮ-ಕ್ರೋಧ, ಲೋಭದ ಆತ್ಯಂತಿಕ ಅಭಾವದ ದ್ಯೋತಕವಾಗಿದೆ. ಅಂದರೆ ಪರಮಗತಿಯನ್ನು ಬಯಸುವವನಲ್ಲಿ ಕಾಮ-ಕ್ರೋಧಾದಿಗಳ ಗಂಧವೂ ಇರಬಾರದು. ಆಸಕ್ತಿಯೇ ಕಾಮ-ಕ್ರೋಧಾದಿಗಳ ಕಾರಣವಾಗಿದೆ. ಆಸಕ್ತಿಯ ಹೆಸರೇ ರಸ ಅಥವಾ ರಾಗ ಎಂದಿದೆ. ಇದನ್ನೇ ಸಂಗವೆಂದೂ ಹೇಳುತ್ತಾರೆ. ಸಂಗದಿಂದಲೇ ‘ಕಾಮ’ದ ಉತ್ಪತ್ತಿಯಾಗುತ್ತದೆ, ಕ್ರೋಧವು ಕಾಮದಿಂದಲೇ ಹುಟ್ಟುತ್ತದೆ ಎಂದು ಭಗವಂತನು ಸ್ಪಷ್ಟಪಡಿಸಿರುವನು.</p>
<p class="Shlok">ಸಂಗಾತ್ಸಂಜಾಯತೇ ಕಾಮಃ ಕಾಮಾತ್ಕ್ರೋಧೋಽಭಿಜಾಯತೇ ॥</p>
<p class="TXT-Right">(ಗೀತೆ 2/62)</p>
<p class="Text">‘ಕಾಮಕ್ರೋಧಾದಿಗಳ ಕಾರಣರೂಪೀ ಈ ಆಸಕ್ತಿಯು ಪರಮಾತ್ಮನ ಸಾಕ್ಷಾತ್ಕಾರದಿಂದಲೇ ಸರ್ವಥಾ ನಾಶವಾಗುತ್ತದೆ.’</p>
<p class="Shlok">ರಸೋಽಪ್ಯಸ್ಯ ಪರಂ ದೃಷ್ಟ್ವಾ ನಿವರ್ತತೇ ॥</p>
<p class="TXT-Right">(ಗೀತೆ 2/59)</p>
<p class="Text">‘ಅರ್ಥಾತ್ ಈ ಪುರುಷನ ರಾಗವೂ ಕೂಡ ಪರಮಾತ್ಮನ ಸಾಕ್ಷಾತ್ಕಾರವಾದಾಗ ನಿವೃತ್ತವಾಗುತ್ತದೆ.’</p>
<p class="Text">ಕಾರಣದ ಅತ್ಯಂತಾಭಾವವಾದಾಗ ಅದರ ಕಾರ್ಯ ಕಾಮ-ಕ್ರೋಧಾದಿಗಳ ಅಸ್ತಿತ್ವವನ್ನು ಒಪ್ಪಿಕೊಳ್ಳುವುದು ಮೂರ್ಖತನವಲ್ಲದೆ ಮತ್ತೇನಿದೆ? ಯಾವ ಕಾಮರೂಪೀ ಕಾರಣದ ಕಾರ್ಯ ಕ್ರೋಧವಾಗಿದೆಯೋ, ಆ ಕಾಮನನ್ನು ಶ್ರೀಮದ್ಭಗವದ್ಗೀತೆಯಲ್ಲಿ ಭಗವಂತನು ಎಲ್ಲ ಅನರ್ಥಗಳ ಕಾರಣ ಮತ್ತು ಸಾಧಕನಿಗಾಗಿ ಮಹಾಶತ್ರುವೆಂದು ಹೇಳಿರುವನು. ಅದನ್ನು ಕೊಲ್ಲಲು ಸ್ಪಷ್ಟವಾಗಿ ಆಜ್ಞಾಪಿಸಲಾಗಿದೆ.</p>
<p class="Shlok">ಕಾಮ ಏಷ ಕ್ರೋಧ ಏಷ ರಜೋಗುಣಸಮುದ್ಭವಃ ।</p>
<p class="Shlok">ಮಹಾಶನೋ ಮಹಾಪಾಪ್ಮಾ ವಿದ್ಧ್ಯೇನಮಿಹ ವೈರಿಣಮ್ ॥</p>
<p class="TXT-Right">(ಗೀತೆ 3/37)</p>
<p class="Text">‘ರಜೋಗುಣದಿಂದ ಉತ್ಪನ್ನವಾದ ಈ ಕಾಮವೇ ಕ್ರೋಧವಾಗಿದೆ. ಇದು ಬಹಳ ತಿನ್ನುವದು ಅರ್ಥಾತ್ ಅಗ್ನಿಯಂತೆ ಭೋಗಗಳಿಂದ ಬೇಸರಪಡದಿರುವುದು ಮತ್ತು ಮಹಾಪಾಪಿಯಾಗಿದೆ. ಇದನ್ನೇ ನೀನು ಈ ವಿಷಯದಲ್ಲಿ ವೈರಿಯೆಂದು ತಿಳಿ.’</p>
<p class="Shlok">ಇಂದ್ರಿಯಾಣಿ ಪರಾಣ್ಯಾಹುರಿಂದ್ರಿಯೇಭ್ಯಃ ಪರಂ ಮನಃ ।</p>
<p class="Shlok">ಮನಸಸ್ತು ಪರಾ ಬುದ್ಧಿರ್ಯೋ ಬುದ್ಧೇಃ ಪರತಸ್ತು ಸಃ ॥</p>
<p class="Shlok">ಏವಂ ಬುದ್ಧೇಃ ಪರಂ ಬುದ್ಧ್ವಾ ಸಂಸ್ತಭ್ಯಾತ್ಮಾನಮಾತ್ಮನಾ ।</p>
<p class="Shlok">ಜಹಿ ಶತ್ರುಂ ಮಹಾಬಾಹೋ ಕಾಮರೂಪಂ ದುರಾಸದಮ್ ॥</p>
<p class="TXT-Right">(ಗೀತೆ 3/42-43)</p>
<p class="Text">‘ಇಂದ್ರಿಯಗಳು ಸ್ಥೂಲಶರೀರಕ್ಕಿಂತ, ಶ್ರೇಷ್ಠ ಬಲಶಾಲಿ ಮತ್ತು ಸೂಕ್ಷ್ಮವೆಂದು ಹೇಳುತ್ತಾರೆ; ಈ ಇಂದ್ರಿಯಗಳಿಗಿಂತ ಶ್ರೇಷ್ಠವಾದುದು ಮನಸ್ಸು, ಮನಸ್ಸಿಗಿಂತಲೂ ಶ್ರೇಷ್ಠವಾದುದು ಬುದ್ಧಿಯಾಗಿದೆ ಮತ್ತು ಯಾವುದು ಬುದ್ಧಿಗಿಂತಲೂ ಕೂಡ ಅತ್ಯಂತ ಶ್ರೇಷ್ಠವಾಗಿದೆಯೋ ಅದೇ ಆತ್ಮವಾಗಿದೆ. ಈ ಪ್ರಕಾರವಾಗಿ ಬುದ್ಧಿಗಿಂತ ಪರ ಅರ್ಥಾತ್ ಸೂಕ್ಷ್ಮವೂ, ಬಲಶಾಲಿಯೂ ಮತ್ತು ಅತ್ಯಂತ ಶ್ರೇಷ್ಠವಾದ ಆತ್ಮವನ್ನು ಅರಿತುಕೊಂಡು ಮತ್ತು ಬುದ್ಧಿಯ ಮೂಲಕ ಮನಸ್ಸನ್ನು ವಶಪಡಿಸಿಕೊಂಡು ಹೇ ಮಹಾಬಾಹುವೇ! ನೀನು ನಿನ್ನ ಶಕ್ತಿಯನ್ನು ತಿಳಿದು ಈ ಕಾಮರೂಪೀ ದುರ್ಜಯವಾದ ಶತ್ರುವನ್ನು ಕೊಂದುಹಾಕು.’</p>
<p class="Text">ಅಸ್ಮಿತಾ, ರಾಗ, ದ್ವೇಷ, ಭಯ ಇವು ನಾಲ್ಕರ ಕಾರಣ ಅವಿದ್ಯೆಯಾಗಿದೆ. ಅವಿದ್ಯೆಯೇ ಜೀವಿಗೆ ಸುಖ-ದುಃಖಗಳಲ್ಲಿ ಕಾರಣವಾಗಿದೆ. ಆ ಅವಿದ್ಯೆಯ ಅಭಾವವಾದಾಗಲೇ ಮುಕ್ತಿಯಾಗುತ್ತದೆ. ಅವಿದ್ಯಾರೂಪೀ ಕಾರಣದ ಅಭಾವದಿಂದ ಅದರ ನಾಲ್ಕೂ ಕಾರ್ಯಗಳು ತನ್ನಿಂದ-ತಾನೇ ಅಭಾವವಾಗುತ್ತವೆ. ಯೋಗದರ್ಶನದಲ್ಲಿ ಬರೆಯಲಾಗಿದೆ —</p>
<p class="Shlok">‘ತಸ್ಯ ಹೇತುರವಿದ್ಯಾ’, ತದ್ಭಾವಾತ್ ಸಂಯೋಗಾಭಾವೋ ಹಾನಂ ತದ್ದೃಶೇಃ ಕೈವಲ್ಯಮ್ ।’</p>
<p class="TXT-Right">(2/24-25)</p>
<p class="Text">‘ಆ ಸಂಯೋಗದ ಹೇತು ಅವಿದ್ಯೆಯಾಗಿದೆ’, ‘ಆ ಅವಿದ್ಯೆಯ ಅಭಾವದಿಂದ ಸಂಯೋಗದ ಅಭಾವವಾಗುತ್ತದೆ. ಅದರ ಹೆಸರು ಹಾನ ಎಂದಿದೆ. ಅದೇ ದೃಷ್ಟಾನ ಕೈವಲ್ಯ ಅಂದರೆ ಮುಕ್ತ ಅವಸ್ಥೆಯಾಗಿದೆ.’</p>
<p class="Text">ಈ ಅವಸ್ಥೆಯಲ್ಲಿ ಸುಖ-ದುಃಖ, ಹರ್ಷ-ಶೋಕ, ಕಾಮ-ಕ್ರೋಧ, ಭಯ ಮುಂತಾದ ವಿಕಾರಗಳು ಹೇಗೆ ಉಳಿಯಬಲ್ಲವು?</p>
<p class="Text">ಕೆಲವರು ಈ ರಾಗ-ದ್ವೇಷ, ಸುಖ-ದುಃಖ, ಹರ್ಷ-ಶೋಕ ಮುಂತಾದವುಗಳು ಅಂತಃಕರಣದ ಧರ್ಮವೆಂದು ತಿಳಿಯುತ್ತಾರೆ. ಶರೀರ ಇರುವಾಗ ಇವುಗಳು ಪೂರ್ಣವಾಗಿ ನಾಶವಾಗುವುದು ಅಸಂಭವವೆಂದು ಹೇಳುತ್ತಾರೆ. ಆದರೆ ಹೀಗೆ ತಿಳಿಯುವುದು ಯುಕ್ತಿ-ಯುಕ್ತವಲ್ಲ. ಶ್ರುತಿ, ಸ್ಮೃತಿ, ಶಾಸ್ತ್ರ ಪ್ರಮಾಣಗಳಿಂದಲಾದರೋ ಶರೀರ ಇರುವಾಗಲೇ ಇವುಗಳ ಅಭಾವವಾಗುವುದು ಸಿದ್ಧವಾಗಿದೆ. ಮೇಲಿನ ವಿವೇಚನೆಯಿಂದ ಇದನ್ನು ತೋರಿಸಲಾಗಿದೆ. ಈಗ ಇವು ಅಂತಃಕರಣದ ಸ್ವಾಭಾವಿಕ ಧರ್ಮವಲ್ಲ, ಆದರೆ ವಿಕಾರವಾಗಿದೆ ಎಂದು ತೋರಿಸಲಾಗುವುದು. ಕ್ಷೇತ್ರವನ್ನು ವರ್ಣಿಸುವಾಗ ಭಗವಂತನು ಹೇಳುತ್ತಾನೆ —</p>
<p class="Shlok">ಇಚ್ಛಾ ದ್ವೇಷಃ ಸುಖಂ ದುಃಖಂ ಸಂಘಾತಶ್ಚೇತನಾ ಧೃತಿಃ ।</p>
<p class="Shlok">ಏತತ್ಕ್ಷೇತ್ರಂ ಸಮಾಸೇನ ಸವಿಕಾರಮುದಾಹೃತಮ್ ॥</p>
<p class="TXT-Right">(ಗೀತೆ 13/6)</p>
<p class="Text">‘ಇಚ್ಛೆ, ದ್ವೇಷ, ಸುಖ, ದುಃಖ, ಸ್ಥೂಲದೇಹದ ಪಿಂಡ, ಚೈತನ್ಯ ಮತ್ತು ಧೃತಿ ಈ ಪ್ರಕಾರ ಇವು ಕ್ಷೇತ್ರದ ವಿಕಾರದೊಂದಿಗೆ ಸಂಕ್ಷೇಪವಾಗಿ ಹೇಳಲಾಗಿದೆ.’</p>
<p class="Text">ಇದರಿಂದ ಇದರ ವಿಕಾರವಾಗುವುದು ಸಿದ್ಧವಾಗಿದೆ. ಈ ವಿಕಾರಗಳಿಂದ ಸರ್ವಥಾ ಬಿಡುಗಡೆಹೊಂದುವುದೇ ಮೋಕ್ಷವಾಗಿದೆ. ಶಾಸ್ತ್ರಪ್ರಮಾಣಗಳಲ್ಲದೆ ಯುಕ್ತಿಯಿಂದಲೂ ಇದು ಸಿದ್ಧವಾಗುತ್ತದೆ. ರಾಗ-ದ್ವೇಷ, ಹರ್ಷ-ಶೋಕ, ಸುಖ-ದುಃಖ ಮುಂತಾದ ವಿಕಾರಗಳೇ ಬಿಟ್ಟುಹೋಗದಿದ್ದರೆ ಮುಕ್ತಿಯು ಯಾವ ಬಂಧನದಿಂದ ಉಂಟಾಗಿದೆ? ಇಂತಹ ಮುಕ್ತಿಯ ಬೆಲೆಯಾದರೂ ಏನಿದೆ? ಸುಖ-ದುಃಖ, ಹರ್ಷ-ಶೋಕ, ಕಾಮ-ಕ್ರೋಧಾದಿಗಳು ಸ್ವಾಭಾವಿಕ ಧರ್ಮಗಳಾಗಿದ್ದರೆ, ಅವು ಧರ್ಮಿಯಿಂದ ಎಂದೂ ಬೇರೆಯಾಗಲಾರವು. ಧರ್ಮಿಯು ನಾಶವಾದಾಗಲೇ ಅವುಗಳ ನಾಶವಾಗುತ್ತಿತ್ತು. ಆದರೆ ಹೀಗಾಗದೆ ಅಂತಃಕರಣರೂಪೀ ಧರ್ಮಿಯು ಇರುವಾಗಲೇ ಇವುಗಳ ಹಿಗ್ಗುವುದು ಕುಗ್ಗುವುದು, ನಾಶವಾಗುವುದನ್ನು ನೋಡಲಾಗುತ್ತದೆ. ಇದರಿಂದ ಇವು ಧರ್ಮಗಳಾಗಿರದೆ, ವಿಕಾರವೆಂದೇ ಸಿದ್ಧವಾಗುತ್ತವೆ. ಜ್ಞಾನಿಯಲ್ಲಾದರೋ ಇವು ಇರುವುದೇ ಇಲ್ಲ, ಆದರೆ ಅಜ್ಞಾನಿಯಲ್ಲಿಯೂ ಇವು ಹಿಗ್ಗುವುದು-ಕುಗ್ಗುವುದು ಕಾಣಲಾಗುತ್ತವೆ. ಇವುಗಳು ಹಿಗ್ಗುವುದು-ಕುಗ್ಗುವುದರಿಂದ ಅಂತಃಕರಣವು ಹಿಗ್ಗುವುದು-ಕುಗ್ಗುವುದು ನೋಡಲಾಗುವುದಿಲ್ಲ. ವಾಸ್ತವವಾಗಿ ಇವು ಧರ್ಮಗಳಲ್ಲ; ಅವಿದ್ಯಾಜನಿತ ವಿಕಾರವಾಗಿವೆ ಹಾಗೂ ವಿವೇಕದಿಂದ ಇವುಗಳು ಹ್ರಾಸವಾಗುತ್ತವೆ. ವಿವೇಕದಿಂದಲೇ ಹೀಗಾದಾಗ ಪೂರ್ಣಜ್ಞಾನದಿಂದಲಾದರೋ ಇವುಗಳು ಸರ್ವಥಾ ನಾಶವಾಗುವುದು ಖಂಡಿತವಾಗಿ ಯುಕ್ತಿ-ಯುಕ್ತವಾಗಿದೆ. ಕೆಲವರು ಕಳ್ಳತನ, ಸುಳ್ಳು, ಕಪಟ, ವ್ಯಭಿಚಾರ ಮುಂತಾದ ಪಾಪಗಳ ಉತ್ಪತ್ತಿಯೂ ಜ್ಞಾನಿಯ ಪ್ರಾರಬ್ಧದಿಂದ ತಿಳಿಯುತ್ತಾರೆ ಹಾಗೂ ಇಂತಹ ಪ್ರಾರಬ್ಧವನ್ನು ಆರೋಪಿಸಿ ಜ್ಞಾನಿಯ ತಲೆಗೂ ಈ ಪಾಪಗಳು ಆಗುವುದು ಹೊರಿಸುತ್ತಾರೆ. ನನ್ನ ಸಾಧಾರಣ ಬುದ್ಧಿಯಿಂದ ಈ ಪ್ರಕಾರ ತಿಳಿಯುವುದು ಜ್ಞಾನಿಗೆ ಕಳಂಕ ಹಚ್ಚುವುದೇ ಆಗಿದೆ. ಜ್ಞಾನಿಯ ಮಾತೇನು? ಯಾವುದೇ ಮನುಷ್ಯನಿಗೆ ದುರಾಚಾರಗಳ ಉತ್ಪತ್ತಿಯಲ್ಲಿ ಪ್ರಾರಬ್ಧದ ಕಾರಣವನ್ನು ಒಪ್ಪುವುದರಿಂದ ಶಾಸ ಮತ್ತು ಯುಕ್ತಿಗಳೊಂದಿಗೆ ಅತ್ಯಂತ ವಿರೋಧ ಉಂಟಾಗುತ್ತದೆ. ಹೇಗೆಂದರೆ —</p>
<p class="Shlok">1 — ‘ಸತ್ಯಂ ವದ, ಧರ್ಮಂ ಚರ, ಸ್ವಾಧ್ಯಾಯಾನ್ಮಾಪ್ರಮದಃ,</p>
<p class="Shlok"> ಧರ್ಮಾನ್ನ ಪ್ರಮದಿತವ್ಯಮ್ ॥’</p>
<p class="TXT-Right">(ತೈತ್ತಿರಿ- 1/11/1)</p>
<p class="Text">‘ಮುಂತಾದ ಶ್ರುತಿಯ ವಿಧಿ-ವಾಕ್ಯಗಳ ಮತ್ತು <span class="char-style-override-6">‘ಸುರಾಂ ನ ಷಿಬೇತ್’ </span>ಮುಂತಾದ ನಿಷೇಧ ವಾಕ್ಯಗಳಿಗೆ ಯಾವುದೇ ಬೆಲೆ ಇರಲಾರದು ಮತ್ತು ಎಲ್ಲ ವಿಧಿ - ನಿಷೇಧಾತ್ಮಕ ಶಾಸ್ತ್ರಗಳು ಸರ್ವಥಾ ವ್ಯರ್ಥವಾಗಿ ಹೋದೀತು.</p>
<p class="Text">2 — ಸುಳ್ಳು, ಕಪಟ, ಕಳ್ಳತನ, ಮುಂತಾದ ಪಾಪಗಳು ಹಿಂದಿನ ಪಾಪಗಳ ಫಲರೂಪೀ ಪ್ರಾರಬ್ಧವಾಗಿದ್ದರೆ, ಮತ್ತೆ ಇವುಗಳ ನಾಶ ಎಂದೂ ಆಗುವ ಸಂಭವವೇ ಇಲ್ಲ; ಏಕೆಂದರೆ, ಪಾಪದ ಫಲ ಪಾಪ, ಪುನಃ ಆ ಪಾಪದ ಫಲ ಪಾಪ. ಹೀಗೆ ಪಾಪಗಳ ಸರಪಳಿ ಎಂದೂ ಕಡಿದುಹೋಗದು, ಅಂದರೆ ಅನವಸ್ಥಾ-ದೋಷ ಬಂದುಬಿಟ್ಟೀತು.</p>
<p class="Text">3 — ಪಾಪಗಳು ಆಗುವುದು ಪ್ರಾರಬ್ಧದಿಂದ ಎಂದು ಒಪ್ಪಿಕೊಂಡರೆ ಅವುಗಳಿಗಾಗಿ ಯಾರಿಗೂ ಯಾವುದೇ ಶಿಕ್ಷೆ ಸಿಗಬಾರದು. ಏಕೆಂದರೆ, ಪಾಪ ಮಾಡುವವನು ಪ್ರಾರಬ್ಧಕ್ಕೆ ವಶನಾಗಿ ಪಾಪಗಳನ್ನು ಮಾಡುತ್ತಾನೆ. ಹಾಗಿರುವಾಗ ಅವನು ಶಿಕ್ಷೆಗೆ ಹೇಗೆ ಗುರಿಯಾಗಬಲ್ಲನು? ಮೂಲದಲ್ಲಿ ಈ ಪ್ರಕಾರ ಪ್ರಾರಬ್ಧವನ್ನು ರಚಿಸಿದ ದೇವರಿಗೇ ಈ ದೋಷ ಸಲ್ಲಬೇಕು.</p>
<p class="Text">4 — ಕಾಮ-ಕ್ರೋಧಾದಿ ಪಾಪಗಳ ಫಲವಾಗಿ ಇರುವ ಶಿಕ್ಷೆಯ ವಿಧಾನವು ಯುಕ್ತಿ-ಯುಕ್ತವೇ ಆಗಿದೆ, ಪುನಃ ಪಾಪಮಾಡಲಿಕ್ಕಾಗಿ ಅಲ್ಲ. ವ್ಯಭಿಚಾರಾದಿಗಳನ್ನು ಮಾಡುವ ಅಪರಾಗಳಿಗೆ ಕಾರಾಗ್ರಹವೇ ಮುಂತಾದ ಶಿಕ್ಷೆಯಾಗುತ್ತದೆ. ಪುನಃ ಅಂತಹುದೇ ಪಾಪಗಳನ್ನು ಮಾಡಲು ಅವರಿಗೆ ಪ್ರೋತ್ಸಾಹಿಸುವುದಕ್ಕಾಗಿ ಅಲ್ಲವೆಂಬುದನ್ನು ನಾವು ಜಗತ್ತಿನಲ್ಲಿ ನೋಡುತ್ತೇವೆ. ಜಗತ್ತಿನ ನ್ಯಾಯದಲ್ಲಿಯೂ ಹೀಗಾಗುವುದಿಲ್ಲವೆಂದಾಗ ಪರಮದಯಾಳು, ಪರಮನ್ಯಾಯವುಳ್ಳ ದೇವರು ಪಾಪ-ಕರ್ಮಗಳ ಫಲ ಕಳ್ಳತನ, ಸುಳ್ಳು, ಕಪಟ, ವ್ಯಭಿಚಾರ ಮುಂತಾದವು ಹೇಗೆ ರಚಿಸಬಲ್ಲನು?</p>
<p class="Text">5 — ಹಿಂದೆ ಮಾಡಿದ ಕರ್ಮಗಳ ಫಲಗಳನ್ನು ಭೋಗಿಸಲ್ಪಡುವುದಕ್ಕೆ ಪ್ರಾರಬ್ಧಕರ್ಮವೆಂದು ಹೆಸರು. ಹೊಸದಾದ ಕ್ರಿಯಮಾಣ ಕರ್ಮಗಳ ಉತ್ಪತ್ತಿಯ ಹೆಸರು ಪ್ರಾರಬ್ಧವಲ್ಲ. ಹೊಸದಾದ ಕ್ರಿಯಮಾಣ ಕರ್ಮವಾದರೋ ಪ್ರಾರಬ್ಧದಿಂದ ತೀರ ಭಿನ್ನವಾಗಿದೆ. ಕರ್ಮಗಳ ಮೂರು ಸಂಜ್ಞೆಗಳನ್ನು ತಿಳಿಸುವಲ್ಲಿ ಪುಣ್ಯ-ಪಾಪಾದಿ ಹೊಸ ಕರ್ಮಗಳನ್ನು ಕ್ರಿಯಮಾಣವೆಂತಲೂ, ಸುಖ-ದುಃಖಾದಿ ಭೋಗಗಳನ್ನು ಪ್ರಾರಬ್ಧವೆಂತಲೂ, ಹಿಂದೆ ಮಾಡಿದ್ದು ಭೋಗಿಸದೆ ಇರುವುದಕ್ಕೆ ಸಂಚಿತವೆಂದೂ ಹೇಳಲಾಗಿದೆ. ಮೇಲೆ ಹೇಳಿದ ಮೂರೂ ಕರ್ಮಗಳ ತತ್ತ್ವಗಳ ಜ್ಞಾನ ಉಂಟಾದವರು ಪಾಪ-ಪುಣ್ಯಾದಿ ಕ್ರಿಯಮಾಣ ಕರ್ಮಗಳನ್ನು ಪ್ರಾರಬ್ಧವೆಂದು ಹೇಗೆ ಹೇಳಬಲ್ಲರು? ಇದರಿಂದ ರಾಗ-ದ್ವೇಷ, ಕಾಮ-ಕ್ರೋಧಾದಿಗಳು ಅಜ್ಞಾನದಿಂದ ಉತ್ಪನ್ನವಾಗುವ ವಿಕಾರಗಳು ಜ್ಞಾನ ಉಂಟಾಗುವವರೆಗೆ ಜೀವಿಯ ಅಂತಃಕರಣದಲ್ಲಿ ಹೆಚ್ಚು-ಕಡಿಮೆಯಾಗಿ ಇರುತ್ತವೆ; ಜ್ಞಾನ ಉಂಟಾಗುತ್ತಲೇ ಇವುಗಳು ಸಮೂಲವಾಗಿ ನಾಶವಾಗುತ್ತವೆ ಎಂಬುದು ಸಿದ್ಧವಾಗುತ್ತದೆ.</p>
<p class="Sub-Heading" id="toc_marker-7-4">(6) ಪ್ರಪಂಚದಲ್ಲಿ ನಮ್ಮ ಕರ್ತವ್ಯವೇನು?</p>
<p class="Text">ಎಂಭತ್ತನಾಲ್ಕುಲಕ್ಷ ಯೋನಿಗಳಲ್ಲಿ ಕರ್ಮಯೋನಿ ಮನುಷ್ಯನೇ ಆಗಿದ್ದಾನೆ. ಅರ್ಥಾತ್ ಈ ಮನುಷ್ಯಶರೀರದಲ್ಲಿ ಮಾಡಲಾದ ಕರ್ಮಗಳ ಫಲವೇ ಜೀವಿಯು ಬೇರೆ-ಬೇರೆ ಎಲ್ಲ ಯೋನಿಗಳಲ್ಲಿ ಭೋಗಿಸಬೇಕಾಗುತ್ತದೆ. ಮನುಷ್ಯ, ಪಿತೃಗಳು, ದೇವತೆಗಳು ಇವು ಮೂರು ಯೋನಿಗಳು ಉತ್ತಮವೆಂದು ಪರಿಗಣಿಸಲಾಗಿದೆ. ಇವಲ್ಲದೆ ಉಳಿದ ಎಲ್ಲವುಗಳು ಪಾಪಯೋನಿಗಳಾಗಿವೆ. ಈ ಮೂರರಲ್ಲಿಯೂ ಮುಕ್ತಿಯ ಸಂಬಂಧದಲ್ಲಾದರೋ ಮನುಷ್ಯನದೇ ಪ್ರಧಾನತೆ ಇದೆ. ಮನುಷ್ಯನಿಗಿಂತ ದೇವತೆ ಮತ್ತು ಪಿತೃಗಳು ಹೆಚ್ಚು ಪುಣ್ಯಯೋನಿಗಳಾಗಿವೆ. ಅವುಗಳಲ್ಲಿ ಬುದ್ದಿ ಹಾಗೂ ಸಾಮರ್ಥ್ಯವೂ ವಿಶೇಷವಾಗಿದ್ದರೂ, ಭೋಗಗಳ ಹೆಚ್ಚಳದಿಂದ ದೇವತೆ ಮತ್ತು ಪಿತೃಯೋನಿಯ ಜೀವರು ಮುಕ್ತಿಯ ಮಾರ್ಗದಲ್ಲಿ ತೊಡಗುವುದು ಪ್ರಾಯಶಃ ಅಸಮರ್ಥರೇ ಆಗಿರುತ್ತಾರೆ. ಈ ಲೋಕದಲ್ಲೇ ಹೆಚ್ಚಿನ ಸಮೃದ್ಧಶಾಲಿ ಮನುಷ್ಯನು ಭೋಗ-ವಿಲಾಸದಲ್ಲಿ ಸಿಕ್ಕಿಹಾಕಿಕೊಂಡ ಕಾರಣ ಮುಕ್ತಿಯತ್ತ ಕಣ್ಣೆತ್ತಿಯೂ ನೋಡದಿರುವಾಗ, ಸ್ವರ್ಗಾದಿ ಲೋಕಗಳಲ್ಲಿ ಅನೇಕ ಸಿದ್ಧಿಗಳು ಪ್ರಾಪ್ತವಾಗಿದ್ದು, ಭೋಗ-ಸಾಮಗ್ರಿಗಳಲ್ಲಿ ಅನುರಕ್ತರಾದ ಜನರು ಮುಕ್ತಿ ಮಾರ್ಗದಲ್ಲಿ ಹೇಗೆ ತೊಡಗಬಲ್ಲರು? ಆದ್ದರಿಂದ ಭಾರೀ ಸುಕೃತ (ಪುಣ್ಯ)ಗಳ ಸಂಗ್ರಹವಾದಾಗ, ಭಗವತ್ಕೃಪೆಯಿಂದ ಈ ಪರಮ ದುರ್ಲಭ ಹಾಗೂ ಮುಕ್ತಿಯ ಸಾಧನರೂಪೀ ಮನುಷ್ಯಶರೀರ ದೊರೆಯುತ್ತದೆ. ಭಗವಂತನು ದಯೆಗೈದು ಜೀವಿಗೆ ಮುಕ್ತನಾಗುವ ಇಂತಹ ಒಂದು ಸದವಕಾಶ ಕೊಡುತ್ತಾನೆ.</p>
<p class="Text">ಇಂತಹ ಅಮೂಲ್ಯವಾದ ಶರೀರವನ್ನು ಪಡೆದ ನಾವುಗಳು ಆ ಪರಮ ದಯಾಳು ಪರಮಾತ್ಮನನ್ನು ತತ್ತ್ವದಿಂದ ತಿಳಿಯಲಿಕ್ಕಾಗಿ ಅವನ ಭಜನೆಗಾಗಿ ಪ್ರಾಣವಿರುವ ತನಕ ಪ್ರಯತ್ನಮಾಡಬೇಕು. ಭಗವಂತನು ಗೀತೆಯಲ್ಲಿ ಹೇಳಿರುವನು —</p>
<p class="Shlok">ಅನಿತ್ಯಮಸುಖಂ ಲೋಕಮಿಮಂ ಪ್ರಾಪ್ಯ ಭಜಸ್ವ ಮಾಮ್ ॥</p>
<p class="TXT-Right">(ಗೀತೆ 9/33)</p>
<p class="Text">‘ಈ ಸುಖವಿಲ್ಲದ, ಕ್ಷಣಭಂಗುರ ಮನುಷ್ಯ ಶರೀರವನ್ನು ಪಡೆದುಕೊಂಡು ನೀನು ನಿರಂತರ ನನ್ನ ಭಜನೆಯನ್ನೇ ಮಾಡು.’</p>
<p class="Text">ಈ ಶರೀರವು ಪರಮ ದುರ್ಲಭ ಹಾಗೂ ಪುಣ್ಯದಿಂದ ಸಿಗುವಂತಹುದಾದರೂ ವಿನಾಶಿ ಮತ್ತು ಕ್ಷಣ-ಕ್ಷಣಕ್ಕೂ ಕ್ಷಯವಾಗುವಂತಹುದು. ಇಂತಹ ಸದವಕಾಶವನ್ನು ನಾವು ಕಳಕೊಂಡು ಬಿಟ್ಟರೆ ಮತ್ತೆ ನಮ್ಮ ಪಶ್ಚಾತ್ತಾಪದ ಸೀಮೆ ಇರದು. ಈ ಶರೀರವು ಭೋಗಗಳಿಗಾಗಲೀ, ಸ್ವರ್ಗದ ಪ್ರಾಪ್ತಿಗಾಗಲೀ ಇರುವುದಲ್ಲ. ಈ ಮನುಷ್ಯಶರೀರವನ್ನು ಪಡೆದುಕೊಂಡು ಇದನ್ನು ಕೇವಲ ವಿಷಯ-ಭೋಗಗಳಲ್ಲಿ ತೊಡಗಿಸುವವರನ್ನು ಮಹಾತ್ಮರು ತುಂಬಾ ನಿಂದಿಸಿರುವರು. ಶ್ರೀಮದ್ಭಾಗವತದಲ್ಲಿ ಹೇಳಿದೆ —</p>
<p class="Shlok">ನೃದೇಹಮಾದ್ಯಂ ಸುಲಭಂ ಸುದುರ್ಲಭಂ<br/>ಪ್ಲವಂ ಸುಕಲ್ಪಂ ಗುರುಕರ್ಣಧಾರಮ್ ।</p>
<p class="Shlok">ಮಯಾನುಕೂಲೇನ ನಭಸ್ವತೇರಿತಂ<br/>ಪುಮಾನ್ ಭವಾಬ್ಧಿಂ ನ ತರೇತ್ ಸ ಆತ್ಮಹಾ ॥</p>
<p class="TXT-Right">(11/20/17)</p>
<p class="Text">‘ಅತಿ ದುರ್ಲಭ ಮನುಷ್ಯದೇಹವು ಭಗವತ್ಕೃಪೆಯಿಂದ ಸುಲಭವಾಗಿ ದೊರಕಿದೆ, ಇದು ಸಂಸಾರ-ಸಾಗರದಿಂದ ದಾಟಿಹೋಗಲು ಸುಂದರ ದೃಢವಾದ ದೋಣಿಯಾಗಿದೆ. ಇದರ ನಾವಿಕ ಗುರುವಾಗಿದ್ದಾನೆ, ಭಗವಂತನೇ ಇದಕ್ಕೆ ಅನುಕೂಲಕರ ಗಾಳಿಯಾಗಿದೆ. ಹೀಗಿದ್ದರೂ ಭವ-ಸಮುದ್ರದಿಂದ ಪಾರಾಗದವನು ಆತ್ಮಘಾತಿಯಾಗಿದ್ದಾನೆ.’</p>
<p class="Text">ಈ ಶರೀರವಾದರೋ ಆತ್ಮನ ಶ್ರೇಯಸ್ಸಿಗಾಗಿ ಇದೆ. ಶಾಸ್ತ್ರಗಳಲ್ಲಿ ಆತ್ಮನ ಶ್ರೇಯಸ್ಸಿಗಾಗಿ ಅನೇಕ ಉಪಾಯಗಳನ್ನು, ಯುಕ್ತಿಗಳನ್ನು ಹೇಳಲಾಗಿವೆ. ಗೀತೆಯ ನಾಲ್ಕನೇ ಅಧ್ಯಾಯದಲ್ಲಿ ವಿವಿಧ ಯಜ್ಞಗಳ ಹೆಸರಿನಿಂದ; ಪಾತಂಜಲಯೋಗದರ್ಶನದಲ್ಲಿ ಚಿತ್ತನಿರೋಧದ ಹೆಸರಿನಲ್ಲಿ; ಉಪನಿಷತ್ತುಗಳಲ್ಲಿ ಜ್ಞಾನದ ಹೆಸರಿನಲ್ಲಿ; ಶಾಂಡಿಲ್ಯ, ನಾರದ, ವ್ಯಾಸ ಮುಂತಾದವರು ಭಕ್ತಿಯ ಹೆಸರಿನಿಂದ ಪರಮಾತ್ಮನ ತತ್ತ್ವವನ್ನು ತಿಳಿಯಲಿಕ್ಕಾಗಿ ಅನೇಕ ಉಪಾಯಗಳನ್ನು ಹೇಳಿವೆ. ಆದರೆ ಇವೆಲ್ಲವುಗಳಲ್ಲಿ ಸರ್ವೋತ್ತಮ ಉಪಾಯವು ಪರಮಾತ್ಮನ ಅನನ್ಯ ಭಕ್ತಿ ಅಥವಾ ಅನನ್ಯ ಶರಣಾಗತಿಯೆಂದೇ ತಿಳಿದುಕೊಳ್ಳಬೇಕು.</p>
<p class="Shlok">ಈಶ್ವರಪ್ರಣಿಧಾನಾದ್ವಾ ।</p>
<p class="TXT-Right">(ಯೋಗ 1/23)</p>
<p class="Text">‘ಈಶ್ವರನ ಶರಣಾಗತಿಯಿಂದ ಚಿತ್ತವು ಈಶ್ವರನಲ್ಲಿ ನಿರುದ್ಧವಾಗಬಲ್ಲದು.’</p>
<p class="Shlok">ಸಾ ಪರಾನುರಕ್ತಿರೀಶ್ವರೇ ।</p>
<p class="TXT-Right">(ಶಾಂಡಿಲ್ಯ ಭ.ಸೂ. 2)</p>
<p class="Text">‘ಈಶ್ವರನಲ್ಲಿ ಪರಮ ಅನುರಕ್ತಿಯೇ ಭಕ್ತಿಯಾಗಿದೆ.’</p>
<p class="Shlok">ತದರ್ಪಿತಾಖಿಲಾಚಾರಿತಾ ತದ್ವಿಸ್ಮರಣೇ ಪರಮವ್ಯಾಕುಲತೇತಿ ।</p>
<p class="TXT-Right">(ನಾರದ ಭ.ಸೂ. 19)</p>
<p class="Text">‘ಸಮಸ್ತ ಆಚಾರಗಳನ್ನು ಭಗವಂತನಿಗೆ ಅರ್ಪಿಸುತ್ತಾ, ಅವನದ್ದೇ ಸ್ಮರಣಮಾಡುತ್ತಾ ಇರುವುದು, ವಿಸ್ಮರಣವಾಗುತ್ತಲೇ ಪರಮ ವ್ಯಾಕುಲನಾಗುವುದು.’</p>
<p class="Shlok">ನ ಸಾಧಯತಿ ಮಾಂ ಯೋಗೋ ನ ಸಾಂಖ್ಯಂ ಧರ್ಮ ಉದ್ಧವ ।</p>
<p class="Shlok">ನ ಸ್ವಾಧ್ಯಾಯಸ್ತಪಸ್ತ್ಯಾಗೋ ಯಥಾ ಭಕ್ತಿರ್ಮಮೋರ್ಜಿತಾ ॥</p>
<p class="Shlok">ಭಕ್ತ್ಯಾಹಮೇಕಯಾ ಗ್ರಾಹ್ಯಃ ಶ್ರದ್ಧಾಯಾಽಽತ್ಮಾಪ್ರಿಯಃ ಸತಾಮ್ ।</p>
<p class="Shlok">ಭಕ್ತಿಃ ಪುನಾತಿ ಮನ್ನಿಷ್ಠಾ ಶ್ವಪಾಕಾನಪಿ ಸಂಭವಾತ್ ॥</p>
<p class="Shlok">ಧರ್ಮಃ ಸತ್ಯದಯೋಪೇತೋ ವಿದ್ಯಾ ವಾ ತಪಸಾನ್ವಿತಾ ।</p>
<p class="Shlok">ಮದ್ಭಕ್ತ್ಯಾಪೇತಮಾತ್ಮಾನಂ ನ ಸಮ್ಯಕ್ ಪ್ರಪುನಾತಿ ಹಿ ॥</p>
<p class="TXT-Right">(ಶ್ರೀಮದ್ಭಾ. 11/14/20-22)</p>
<p class="Text">‘ಹೇ ಉದ್ಧವಾ! ನನ್ನನ್ನು ಪಡೆಯುವುದಲ್ಲಿ ನನ್ನ ದೃಢಭಕ್ತಿಗೆ ಸಮಾನವಾದ ಯೋಗ, ಸಾಂಖ್ಯ, ಧರ್ಮ, ಸ್ವಾಧ್ಯಾಯ, ತಪಸ್ಸು ಅಥವಾ ದಾನ ಇವುಗಳು ಯಾವುವೂ ಸಮರ್ಥವಲ್ಲ. ಸಾಧುಗಳ ಪ್ರಿಯ ಆತ್ಮರೂಪಿಯಾದ ನಾನು ಏಕಮಾತ್ರ ಶ್ರದ್ಧಾಸಂಪನ್ನ ಭಕ್ತಿಯಿಂದಲೇ ಸುಲಭನಾಗಿರುವೆನು. ನನ್ನ ಭಕ್ತಿಯು ಚಾಂಡಾಲಾದಿಗಳನ್ನೂ ಕೂಡ ಅವರ ಜಾತೀಯ ದೋಷಗಳಿಂದ ಬಿಡಿಸಿ ಪವಿತ್ರವಾಗಿಸುತ್ತದೆ. ನನ್ನ ಭಕ್ತಿಹೀನನನ್ನು ಸತ್ಯ, ದಯಾಯುಕ್ತಧರ್ಮ, ಅಥವಾ ತಪಸ್ಸುಸಹಿತ ವಿದ್ಯೆ ಇವುಗಳೂ ಕೂಡ ಪೂರ್ಣವಾಗಿ ಪವಿತ್ರವಾಗಿಸಲಾರವು.’ ಗೀತೆಯಲ್ಲಿಯೂ ಭಗವಂತ ಹೇಳುತ್ತಾನೆ —</p>
<p class="Shlok">ನಾಹಂ ವೇದೈರ್ನ ತಪಸಾ ನ ದಾನೇನ ನ ಚೇಜ್ಯಯಾ ।</p>
<p class="Shlok">ಶಕ್ಯ ಏವಂವಿಧೋ ದ್ರಷ್ಟುಂ ದೃಷ್ಟವಾನಸಿ ಮಾಂ ಯಥಾ ॥</p>
<p class="TXT-Right">(ಗೀತೆ 11/53)</p>
<p class="Text">‘ಯಾವ ಪ್ರಕಾರವಾಗಿ ನೀನು ನನ್ನನ್ನು ನೋಡಿದ್ದೀಯೋ, ಈ ಪ್ರಕಾರ ಚತುರ್ಭುಜ ರೂಪನಾದ ನನ್ನನ್ನು ವೇದಗಳಿಂದ, ತಪಸ್ಸಿನಿಂದ, ದಾನದಿಂದ ಮತ್ತು ಯಜ್ಞದಿಂದಲೂ ನೋಡಲಾಗುವುದಿಲ್ಲ.’</p>
<p class="Shlok">ಮನ್ಮನಾಭವ ಮದ್ಭಕ್ತೋ ಮದ್ಯಾಜೀ ಮಾಂ ನಮಸ್ಕುರು ।</p>
<p class="Shlok">ಮಾಮೇವೈಷ್ಯಸಿ ಸತ್ಯಂ ತೇ ಪ್ರತಿಜಾನೇ ಪ್ರಿಯೋಽಸಿ ಮೇ ॥</p>
<p class="Shlok">ಸರ್ವಧರ್ಮಾನ್ ಪರಿತ್ಯಜ್ಯ ಮಾಮೇಕಂ ಶರಣಂ ವ್ರಜ ।</p>
<p class="Shlok">ಅಹಂ ತ್ವಾ ಸರ್ವಪಾಪೇಭ್ಯೋ ಮೋಕ್ಷಯಿಷ್ಯಾಮಿ ಮಾ ಶುಚಃ ॥</p>
<p class="TXT-Right">(ಗೀತೆ 18/65-66)</p>
<p class="Text">‘ನೀನು ಕೇವಲ ಸಚ್ಚಿದಾನಂದಘನ ವಾಸುದೇವ ಪರಮಾತ್ಮನಾದ ನನ್ನಲ್ಲೇ ಅನನ್ಯ ಪ್ರೇಮದಿಂದ ನಿತ್ಯ-ನಿರಂತರ ಅಚಲ ಮನಸ್ಸುಳ್ಳವನಾಗು. ಪರಮೇಶ್ವರನಾದ ನನ್ನನ್ನು — ಅತಿಶಯ ಶ್ರದ್ಧಾ-ಭಕ್ತಿಯಿಂದೊಡಗೂಡಿ ನಿಷ್ಕಾಮಭಾವದಿಂದ ನಾಮ, ಗುಣ, ಮಹಿಮೆಯ ಶ್ರವಣ, ಕೀರ್ತನ, ಮನನ, ಮತ್ತು ಪಠಣ-ಪಾಠಣದ ಮೂಲಕ ನಿರಂತರ ಭಜಿಸುವವನಾಗು. ಶಂಖ, ಚಕ್ರ, ಗದಾ, ಪದ್ಮ, ಕಿರೀಟ, ಕುಂಡಲ ಮುಂತಾದ ಆಭೂಷಣಗಳಿಂದ ಯುಕ್ತ, ಪೀತಾಂಬರ, ವನಮಾಲೆ, ಕೌಸ್ತುಭಮಣಿ ಧರಿಸಿದ ವಿಷ್ಣುವಾದ ನನ್ನಲ್ಲಿ ಮನ-ವಚನ, ಶರೀರದ ಮೂಲಕ ಸರ್ವಸ್ವವನ್ನು ಅರ್ಪಿಸಿ, ಹೆಚ್ಚಿನ ಶ್ರದ್ಧಾ-ಭಕ್ತಿ ಹಾಗೂ ಪ್ರೇಮದಿಂದ ವಿಹ್ವಲನಾಗಿ ನನ್ನನ್ನು ಪೂಜಿಸುವವನಾಗು. ಸರ್ವಶಕ್ತಿಯುಳ್ಳ, ವಿಭೂತಿ, ಬಲ, ಐಶ್ವರ್ಯ, ಮಾಧುರ್ಯ, ಗಂಭೀರತೆ, ಉದಾರತೆ, ವಾತ್ಸಲ್ಯ, ಸುಹೃದಯತೆ ಮುಂತಾದ ಗುಣಸಂಪನ್ನ, ಎಲ್ಲರ ಆಶ್ರಯರೂಪೀ ವಾಸುದೇವನಾದ ನನಗೆ ವಿನಯಭಾವದಿಂದೊಡಗೂಡಿ ಭಕ್ತಿಸಹಿತ ಸಾಷ್ಟಾಂಗ ನಮಸ್ಕಾರಮಾಡು. ಹೀಗೆ ಮಾಡುವುದರಿಂದ ನೀನು ನನ್ನನ್ನೇ ಪಡೆಯುವೆ. ಹೀಗೆ ನಾನು ನಿನಗಾಗಿ ಸತ್ಯಪ್ರತಿಜ್ಞೆ ಮಾಡುತ್ತೇನೆ. ಏಕೆಂದರೆ, ನೀನು ನನಗೆ ಅತ್ಯಂತ ಪ್ರಿಯ ಸಖನಾಗಿರುವೆ. ಇದರಿಂದ ಎಲ್ಲ ಧರ್ಮಗಳನ್ನು ಅರ್ಥಾತ್ — ಸಮಸ್ತ ಕರ್ಮಗಳ ಆಶ್ರಯಗಳನ್ನು ತ್ಯಜಿಸಿ, ಕೇವಲ ಅದ್ವಿತೀಯ ಸಚ್ಚಿದಾನಂದಘನ ವಾಸುದೇವ ಪರಮಾತ್ಮನಾದ ನನ್ನಲ್ಲೇ ಅನನ್ಯ ಶರಣಾಗತನಾಗು. ನಾನು ನಿನಗೆ ಸಮಸ್ತ ಪಾಪಗಳಿಂದ ಮುಕ್ತನಾಗಿಸಿ ಬಿಡುವೆ. ನೀನು ಶೋಕಿಸಬೇಡ.’</p>
<p class="Text">ಆದ್ದರಿಂದ ಮನುಷ್ಯಶರೀರ ಪಡೆದುಕೊಂಡ ನಾವು — ಋಷಿಗಳ, ಸಾಕ್ಷಾತ್ ಭಗವಂತನ ವಚನಗಳಲ್ಲಿ ವಿಶ್ವಾಸವಿರಿಸಿ ಭಗವಂತನ ಭಜನೆ, ಧ್ಯಾನದಲ್ಲಿ ತತ್ಪರನಾಗಿ ತೊಡಗಬೇಕು.</p>
<p class="Sub-Heading" id="toc_marker-7-5">(7) ಪರಮಾತ್ಮ, ಜೀವಾತ್ಮ, ಪ್ರಕೃತಿ ಹಾಗೂ ಪ್ರಪಂಚದ ವಿಷಯ</p>
<p class="Text">ಪರಮಾತ್ಮ, ಜೀವಾತ್ಮ ಮತ್ತು ಪ್ರಪಂಚಸಹಿತ ಪ್ರಕೃತಿ ಹಾಗೂ ಇವುಗಳ ಪರಸ್ಪರ ಸಂಬಂಧ, ಅರ್ಥಾತ್ — ಜೀವ-ಪರಮಾತ್ಮರ ಸಂಬಂಧ, ಜೀವ-ಪ್ರಕೃತಿಯ ಸಂಬಂಧ, ಪ್ರಕೃತಿ-ಪರಮಾತ್ಮನ ಸಂಬಂಧ, ಪರಸ್ಪರ ಭೇದ ಹಾಗೂ ಕರ್ಮ ಈ ಆರು ಅನಾದಿಗಳಾಗಿವೆ. ಇದರಲ್ಲಿ ಸಚ್ಚಿದಾನಂದಘನ ಪರಮಾತ್ಮ ಮತ್ತು ಅವನ ಅಂಶ ಜೀವ ಇವೆರಡು ಅನಾದಿ, ಅನಂತವಾಗಿವೆ. ಉಳಿದೆಲ್ಲವೂ ಅನಾದಿ, ಸಾಂತವಾಗಿವೆ. ಜೀವ-ಪರಮಾತ್ಮರ ಅಂಶಾಂಶೀ ಸಂಬಂಧವಿದೆ. ಈ ಅಂಶಾಂಶೀ ಸಂಬಂಧವನ್ನು ಅನೇಕ ಭಾವಗಳಿಂದ ತಿಳಿಯಲಾಗುತ್ತದೆ. ದಾಸ್ಯಭಾವ, ಸಖ್ಯಭಾವ, ಮಾಧುರ್ಯಭಾವ ಮುಂತಾದವುಗಳು. ಈ ಸಂಬಂಧದ ಅವಧಿಯು ಜೀವಿಯ ಇಚ್ಛೆಯಮೇಲೆ ಅವಲಂಬಿತವಾಗಿದೆ. ಜೀವ ಮತ್ತು ಪ್ರಕೃತಿಯಲ್ಲಿ ಭೋಕ್ತಾ-ಭೋಗ್ಯ ಸಂಬಂಧವಿದೆ. ಜೀವಿಯು ಚೇತನವಾದ ಕಾರಣ ಭೋಕ್ತಾ ಆಗಿದ್ದಾನೆ. ಪ್ರಕೃತಿ ಜಡವಾದ್ದರಿಂದ ಭೋಗ್ಯವಾಗಿದೆ.</p>
<p class="Shlok">ಪುರುಷಃ ಸುಖದುಃಖಾನಾಂ ಭೋಕ್ತೃತ್ವೇ ಹೇತುರುಚ್ಯತೇ ॥</p>
<p class="TXT-Right">(ಗೀತೆ 13/20)</p>
<p class="Text">‘ಜೀವಾತ್ಮನು ಸುಖ-ದುಃಖಗಳ ಭೋಕ್ತೃತ್ವದಲ್ಲಿ ಹೇತುವೆಂದು ಹೇಳಲಾಗುತ್ತದೆ.’ ಆದರೆ ಕೆಲ-ಕೆಲರು ಅಂತಃಕರಣವನ್ನು ಭೋಕ್ತಾ ಎಂದು ತಿಳಿಯುತ್ತಾರೆ. ಆದರೆ ಅದನ್ನು ಒಪ್ಪುವುದು ಯುಕ್ತಿಯುಕ್ತವಲ್ಲ. ಕಾರಣ ಅಂತಃಕರಣವು ಜಡವಾದ್ದರಿಂದ ಅದರಲ್ಲಿ ಭೋಕ್ತೃತ್ವವು ಸಂಭವಿಸುವುದಿಲ್ಲ. ಶುದ್ಧ ಆತ್ಮನೂ ಭೋಕ್ತಾ ಅಲ್ಲ. ಕೇವಲ ಶುದ್ಧ ಆತ್ಮನನ್ನು ಭೋಕ್ತಾ ಎಂದು ತಿಳಿಯುವವನನ್ನು ಭಗವಂತನು ಮೂಢನೆಂದು ಹೇಳಿರುವನು. ಆದ್ದರಿಂದ ‘ಪ್ರಕೃತಿಸ್ಥ ಪುರುಷನೇ’ ಭೋಕ್ತಾ ಆಗಿದ್ದಾನೆ.</p>
<p class="Text">ಪ್ರಕೃತಿ ಮತ್ತು ಪರಮಾತ್ಮರ ಸಂಬಂಧ ಶಕ್ತಿ ಹಾಗೂ ಶಕ್ತಿವಂತನಂತೆ ಇದೆ. ಸಮಸ್ತ ಪ್ರಪಂಚದ ಉತ್ಪತ್ತಿಯು ಸೃಷ್ಟಿಯ ಆದಿಯಲ್ಲಿ ಪ್ರಕೃತಿ ಮತ್ತು ಪರಮೇಶ್ವರನ ಸಂಬಂಧದಿಂದಲೇ ಉಂಟಾಗುತ್ತದೆ. ಶಾಸ್ತ್ರಗಳಲ್ಲಿ ಪ್ರಕೃತಿಯಿಂದ ಪ್ರಪಂಚದ ಉತ್ಪತ್ತಿ ತಿಳಿಸುವಲ್ಲಿ ಭಗವಂತನ ಅಧ್ಯಕ್ಷತೆಯಲ್ಲೇ ಹೇಳಲಾಗಿದೆ.</p>
<p class="Shlok">ಮಯಾಧ್ಯಕ್ಷೇಣ ಪ್ರಕೃತಿಃ ಸೂಯತೇ ಸಚರಾಚರಮ್ ।</p>
<p class="TXT-Right">(ಗೀತೆ 9/10)</p>
<p class="Text">‘ನನ್ನ ಅಧ್ಯಕ್ಷತೆಯಲ್ಲೇ ಪ್ರಕೃತಿಯು (ಮಾಯೆ) ಚರಾಚರಸಹಿತ ಜಗತ್ತನ್ನು ರಚಿಸುತ್ತಾಳೆ.’</p>
<p class="Text">ಭಗವಂತನ ಮೂಲಕ ಪ್ರಪಂಚದ ಉತ್ಪತ್ತಿಯನ್ನು ಹೇಳುವಲ್ಲಿ ಕೆಲವೆಡೆ ಪ್ರಕೃತಿಯನ್ನು ದ್ವಾರ ಹಾಗೂ ಕೆಲವೆಡೆ ಯೋನಿ ಎಂದು ಹೇಳಲಾಗಿದೆ.</p>
<p class="Shlok">ಮಮ ಯೋನಿರ್ಮಹದ್ಬ್ರಹ್ಮ ತಸ್ಮಿನ್ಗರ್ಭಂ ದಧಾಮ್ಯಹಮ್ ।</p>
<p class="TXT-Right">(ಗೀತೆ 14/3)</p>
<p class="Text">‘ನನ್ನ ಮಹತ್ ಬ್ರಹ್ಮರೂಪೀ ಪ್ರಕೃತಿ (ತ್ರಿಗುಣಮಯ ಮಾಯೆ)ಯು ಎಲ್ಲ ಪ್ರಾಣಿಗಳ ಯೋನಿಯಾಗಿದೆ. ನಾನು ಅದರಲ್ಲಿ ಚೇತನರೂಪೀ ಬೀಜವನ್ನು ಸ್ಥಾಪಿಸುತ್ತೇನೆ.’</p>
<p class="Text">ಯೋನಿ ಕಾರಣದ ಹೆಸರಾಗಿದೆ. ಅಲ್ಲಿ ಅದು ಶರೀರಗಳ ಜಡಸಮುದಾಯಗಳ ಕಾರಣವಾಗಿದೆ. ಚೇತನ - ಜೀವಾತ್ಮನಾದರೋ ಸ್ವಯಂ ಪರಮಾತ್ಮನ ಅಂಶನೇ ಆಗಿದ್ದಾನೆ.</p>
<p class="Sub-Heading" id="toc_marker-7-6">(8) ಬಂಧನ ಮತ್ತು ಮುಕ್ತಿ</p>
<p class="Text para-style-override-2">ಪ್ರಕೃತಿ ಅಥವಾ ವೈಷ್ಣವಿಮಾಯೆಯ ವಿಕಾರವೇ ಅಜ್ಞಾನವಾಗಿದೆ. ಆ ಅಜ್ಞಾನಸಹಿತ ಜೀವಿಗೆ ಪ್ರಕೃತಿಯೊಂದಿಗೆ ಅನಾದಿಕಾಲದಿಂದ ಸಂಬಂಧವಿದೆ. ಇದರ ಹೆಸರೇ ಬಂಧನವಾಗಿದೆ. ಈ ಕಾರಣದಿಂದಲೇ ಈಶ್ವರನ ಚೇತನಾಂಶ ಜೀವಾತ್ಮನು ಅಹಂತೆ ಮಮತೆ, ರಾಗ-ದ್ವೇಷ, ಹರ್ಷ-ಶೋಕ, ಕಾಮ-ಕ್ರೋಧ ಮುಂತಾದ ಪ್ರಕೃತಿಯ ವಿಕಾರಗಳಿಂದ ಬಂತನಂತೆ ಕಾಣುತ್ತಾನೆ. ಜ್ಞಾನದ ಮೂಲಕ ಪ್ರಕೃತಿಯ ಸಂಬಂಧ ವಿಚ್ಛೇದವಾಗುವುದೇ ಮುಕ್ತಿಯಾಗಿದೆ. ಅಹಂತೆ-ಮಮತೆ, ರಾಗ-ದ್ವೇಷ, ಹರ್ಷ ಶೋಕ, ಕಾಮ-ಕ್ರೋಧ ಮುಂತಾದ ವಿಕಾರಗಳನ್ನು ಅಂತಃಕರಣದಿಂದ ಪೂರ್ಣವಾಗಿ ನಾಶವಾಗುವುದೇ ಅಜ್ಞಾನದ ನಾಶದ ಲಕ್ಷಣವಾಗಿದೆ. ಏಕೆಂದರೆ, ಜೀವನ್ಮುಕ್ತ ಪುರುಷನಲ್ಲಿ ಉಪನಿಷತ್ತು, ಗೀತೆ ಮೊದಲಾದ ಆರ್ಷ ಶಾಸ್ತ್ರಗಳ ಮೂಲಕ ಈ ವಿಕಾರಗಳನ್ನು <br/>ಸರ್ವಥಾ ಅಭಾವವೆಂದೇ ಪ್ರತಿಪಾದಿಸಲಾಗಿವೆ. ಆದ್ದರಿಂದ ಅವಿದ್ಯೆಯ ಅತ್ಯಂತ ಅಭಾವದ ಹೆಸರೇ ಮುಕ್ತಿಯಾಗಿದೆ. ಅವಿದ್ಯೆಯ ಅಭಾವವಾದಾಗ ಅದರ ಕಾರ್ಯವಾದ ಈ ವಿಕಾರಗಳು ಸ್ವಾಭಾವಿಕವಾಗಿ ನಾಶವಾಗುವವು. ಏಕೆಂದರೆ, ಕಾರಣದ ಅಭಾವದೊಂದಿಗೆ ಕಾರ್ಯದ ಅಭಾವವು ಸರ್ವಥಾ ಸಿದ್ಧವಾಗಿದೆ.<span></span></p>


<p class="Page-Break"> </p>
<p class="Chapter-Heading" id="toc_marker-8">6. ಆತ್ಮನ ಕುರಿತು ಕೆಲವು ಪ್ರಶ್ನೋತ್ತರಗಳು</p>
<p class="Text">ಆತ್ಮನ ಕುರಿತು ಅನೇಕ ಸಜ್ಜನರಿಂದ ಕೆಲವು ಪ್ರಶ್ನೆಗಳು ನನ್ನ ಬಳಿಗೆ ಬಂದಿವೆ. ಅವೆಲ್ಲ ಪ್ರಶ್ನೆಗಳನ್ನು ಒಟ್ಟುಗೂಡಿಸಿ, ಎಲ್ಲದರ ಉತ್ತರಗಳನ್ನು ಒಟ್ಟಿಗೆ ನನ್ನ ಸಾಧಾರಣ ಬುದ್ಧಿಗನುಸಾರವಾಗಿ ಕೆಳಗೆ ಕೊಡಲಾಗಿವೆ. ಪ್ರಶ್ನೆಗಳ ಭಾಷೆಯನ್ನು ಆವಶ್ಯಕತೆಗನುಸಾರ ಸ್ವಲ್ಪ ಬದಲಾಯಿಸಿದೆ. ಪ್ರಶ್ನೆಗಳು ಸಂಕ್ಷೇಪವಾಗಿ ಇಂತಿವೆ —</p>
<p class="Text">(1) ‘ಜೀವ’, ‘ಆತ್ಮಾ’, ‘ಪರಮಾತ್ಮಾ’ ಇವುಗಳ ಲಕ್ಷಣಗಳನ್ನು ಬೇರೆ-ಬೇರೆಯಾಗಿ ಹೇಳುವಾಗ ಸ್ಥೂಲ, ಸೂಕ್ಷ್ಮ, ಕಾರಣ ಈ ಮೂರೂ ಶರೀರಗಳ ಸಂಬಂಧದಿಂದ ರಹಿತ ವ್ಯಷ್ಟಿ ಚೇತನದ ಹೆಸರು ‘ಆತ್ಮಾ’ ಎಂದೂ, ಇದನ್ನು ಕೂಟಸ್ಥವೆಂದೂ ಹೇಳುತ್ತಾರೆ ಹೀಗೆ ನೀವು ಬರೆದಿರುವಿರಿ. ಇದರ ಕುರಿತು ಒಂದು ಪ್ರಶ್ನೆ ಉಂಟಾಗುತ್ತೆ. ಒಂದು, ಎರಡು ಅಥವಾ ಮೂರು ಶರೀರಗಳ ಆವರಣಸಹಿತ ಚೇತನವನ್ನು ವ್ಯಷ್ಟಿ ಚೇತನವೆಂದು ಹೇಳಬಹುದು; ಆದರೆ ಈ ಶರೀರಗಳ ಆವರಣವಲ್ಲದೆ ಚೇತನದ ವ್ಯಷ್ಟಿ ಸತ್ತೆಯು ಇರಬಹುದಾದ ಬೇರೆ ಯಾವ ಆವರಣವಿದೆ? ಹಾಗೂ ಆವರಣರಹಿತವನ್ನು ವ್ಯಷ್ಟಿ ಎಂದು ಹೇಗೆ ಹೇಳಬಹುದು? ಆವರಣವಿಲ್ಲದೆಯೂ ಚೇತನವು ವ್ಯಷ್ಟಿರೂಪದಿಂದ ಇರುವುದಾದರೆ ಮತ್ತೆ ವ್ಯಷ್ಟಿ-ಸಮಷ್ಟಿಯಲ್ಲಿ ಅಂತರವೇನು ಉಳಿಯಿತು? ಆತ್ಮದ ಸ್ವರೂಪವನ್ನು ತಿಳಿದುಕೊಳ್ಳಲು ನೀವು ಬರಿದಾದ ಕೊಡದಲ್ಲಿ ಇರುವ ಅಕಾಶದ ದೃಷ್ಟಾಂತವನ್ನು ಕೊಟ್ಟಿರುವಿರಿ. ಅದು ನೀವು ಹೇಳಿದಂತೆ ಆತ್ಮನಲ್ಲಿ ಹೊಂದುವುದಿಲ್ಲ; ಏಕೆಂದರೆ, ದೃಷ್ಟಾಂತದಲ್ಲಿ ಘಟರೂಪೀ ಆವರಣವಿರುತ್ತದೆ. ನೀವು ಅದ್ವೈತ ಸಿದ್ದಾಂತಕ್ಕೆ ಅನುಸಾರ ಉತ್ತರ ಕೊಟ್ಟಿರುವಿರಿ ಎಂದು ನಿಮ್ಮ ಉತ್ತರದಿಂದ ತಿಳಿದುಬರುತ್ತದೆ. ಆದರೆ ನೀವು ಹೇಳಿದಂತೆ ಶರೀರಗಳ ಆವರಣವಿಲ್ಲದೆ ಆತ್ಮನ ವ್ಯಷ್ಟಿ ಇದ್ದುಕೊಂಡಿರುತ್ತದೆಯಾದರೆ ಅನೇಕಾತ್ಮವಾದವನ್ನು ಒಪ್ಪಿಕೊಳ್ಳಬೇಕಾದೀತು. ಆ ಸ್ಥಿತಿಯಲ್ಲಿ ಅದ್ವೈತ ಸಿದ್ಧಾಂತ ಮತ್ತು ದ್ವೈತ-ಸಿದ್ಧಾಂತಗಳಲ್ಲಿ ಭೇದವೆಲ್ಲಿ ಉಳಿಯಿತು?</p>
<p class="Text">(2) ಸ್ಥೂಲಶರೀರ, ಸೂಕ್ಷ್ಮಶರೀರ ಕಾರಣಶರೀರ ಇವುಗಳ ಪರಿಭಾಷೆ (ಲಕ್ಷಣ) ಏನು? ಮಹಾಪ್ರಳಯದಲ್ಲಿ ಜೀವಿಗೆ ಕೇವಲ ಕಾರಣಶರೀರದೊಂದಿಗೆ ಸಂಬಂಧವಿರುತ್ತದೆ ಎಂದು ಹೇಳುವುದರ ಅಭಿಪ್ರಾಯವೇನು? ಮತ್ತು ಮನ-ಬುದ್ಧಿಗಳು ಕಾರಣಶರೀರದಲ್ಲಿ ಲಯವಾಗುವುದನ್ನು ಯಾವುದಕ್ಕೆ ಹೇಳುತ್ತಾರೆ?</p>
<p class="Text">(3) ಜಾಗ್ರತ್-ಅವಸ್ಥೆ, ಸ್ವಪ್ನಾವಸ್ಥೆ, ಸುಷುಪ್ತಿ-ಅವಸ್ಥೆ ಮತ್ತು ತುರೀಯ-ಅವಸ್ಥೆ ಇವುಗಳ ಸ್ವರೂಪವೇನು?</p>
<p class="Text">(4) ಡಾಕ್ಟರ್ಗಳು ಕ್ಲೊರೋಫಾರಂ ಮುಂತಾದುವನ್ನು ಪ್ರಯೋಗಿಸಿ ಕೃತ್ರಿಮವಾಗಿ ಮೂರ್ಛೆಗೊಳಿಸುತ್ತಾರೆ. ಅದರಲ್ಲಿ ಕಷ್ಟದ ಅನುಭವ ಏಕೆ ಆಗುವುದಿಲ್ಲ? ಆ ಕೃತ್ರಿಮ ಮೂರ್ಛೆಯು ಪಡೆಯುವ ಅಭಿಪ್ರಾಯವೇನು?</p>
<p class="Text">(5) ಸ್ಥೂಲಶರೀರದಿಂದ ಸೂಕ್ಷ್ಮಶರೀರದಲ್ಲಿ ಜೀವಿಯ ಪ್ರಸ್ಥಾನ ಎಂದು ಆಗುತ್ತದೆ? ಹೃದಯಗತಿ (ಎದೆಬಡಿತ) ನಿಂತಾಗಲೋ, ಮೊದಲೋ?</p>
<p class="Text">(6) ಜೀವಿಯು ಒಂದು ಶರೀರವನ್ನು ಬಿಟ್ಟು ಇನ್ನೊಂದು ಶರೀರದಲ್ಲಿ ಪ್ರವೇಶಿಸಲು ಸ್ವಲ್ಪ ಸಮಯಹಿಡಿಸುತ್ತದೋ, ಅಥವಾ ಆಗಲೇ ಇನ್ನೊಂದು ಯೋನಿ ದೊರೆಯುತ್ತದೋ? ಸಮಯ ಹಿಡಿಸುವುದಾದರೆ ಎಷ್ಟು ಸಮಯ ಹಿಡಿಸುತ್ತದೆ? ಅಲ್ಲಿಯವರೆಗೆ ಆ ಜೀವಿಯು ಎಲ್ಲಿರುತ್ತಾನೆ? ಸೂಕ್ಷ್ಮಶರೀರದಿಂದ ಜೀವಿಯು ಯಾವುದೇ ಬೇರೆ ಸ್ಥೂಲ ಶರೀರದಲ್ಲಿ ಪ್ರವೇಶಿಸಬಲ್ಲದೋ, ಇಲ್ಲವೋ?</p>
<p class="Text">(7) ಒಂದು ಜನ್ಮದಲ್ಲಿ ಪುರುಷನಾಗಿರುವವನು ಇನ್ನೊಂದು ಜನ್ಮದಲ್ಲಿಯೂ ಪುರುಷನೇ ಆಗಿರುವನೋ? ಈಗ ಸ್ತ್ರೀಯಾದವಳಿಗೆ ಪ್ರತಿಯೊಂದು ಜನ್ಮದಲ್ಲಿಯೂ ಸ್ತ್ರೀಯ ಶರೀರವೇ ಸಿಗುವುದೋ? ಅಥವಾ ಇದರಲ್ಲಿ ಪರಿವರ್ತನೆಯಾಗಬಲ್ಲುದೋ?</p>
<p class="Text">(8) ಒಮ್ಮೆ ಮನುಷ್ಯಜನ್ಮ ದೊರಕಿದಾಗ ಪುನಃ ಮನುಷ್ಯಜನ್ಮವೇ ದೊರೆಯಬಹುದೇ? ಅಥವಾ ಬೇರೆ ಯೋನಿಯೂ ದೊರೆಯಬಲ್ಲದೇ? ಯಾರೇ ಮನುಷ್ಯನಿಗೆ ಸತ್ತಬಳಿಕ ಬೇರೆ ಯೋನಿ ಪ್ರಾಪ್ತವಾದರೆ ಬೇರೆ ಯೋನಿಯಲ್ಲಿ ಎಂದಿನವರೆಗೆ ಇರುವನು ಹಾಗೂ ಅವನಿಗೆ ಮತ್ತೆ ಪುನಃ ಮನುಷ್ಯಯೋನಿ ಯಾವಾಗ ಸಿಗಬಹುದು?</p>
<p class="Text">ಮೇಲೆ ಬರೆದ ಪ್ರಶ್ನೆಗಳಿಗೆ ಕ್ರಮವಾಗಿ ಕೆಳಗೆ ಉತ್ತರಿಸಲಾಗಿದೆ —</p>
<p class="Text">(1) ನಿಮ್ಮ ಪ್ರಶ್ನೆಯು ಖಂಡಿತವಾಗಿ ಸರಿಯಾಗಿದೆ. ನೀವು ಹೇಳಿದಂತೆ ಸ್ಥೂಲ, ಸೂಕ್ಷ್ಮ, ಕಾರಣ ಎಂಬ ಮೂರೂ ಶರೀರಗಳಿಂದ ಸಂಬಂಧ ಬಿಟ್ಟುಹೋದಾಗ ಅದ್ವೈತ ಸಿದ್ಧಾಂತಕ್ಕನುಸಾರ ಜೀವಿಗೆ ವ್ಯಷ್ಟಿಭಾವ ಇರುವುದಿಲ್ಲ, ಅವನು ಸಮಷ್ಟಿಯೊಂದಿಗೆ ಸೇರಿ ಹೋಗುತ್ತಾನೆ. ಇದು ಸರಿಯಾಗಿದೆ. ಇದನ್ನೇ ಕೈವಲ್ಯಮುಕ್ತಿ ಅಥವಾ ನಿರ್ವಾಣವೆಂದು ಹೇಳುತ್ತಾರೆ. ಜೀವ ಮತ್ತು ಆತ್ಮದ ಭೇದವನ್ನು ತಿಳಿಸಲಿಕ್ಕಾಗಿ ಹಾಗೂ ಇವೆರಡೂ ಸಂಜ್ಞೆಯನ್ನು ಬೇರೆ-ಬೇರೆಯಾಗಿ ತಿಳಿಸಲಿಕ್ಕಾಗಿ ಮೇಲೆ ಹೇಳಿದ ಶರೀರಗಳಲ್ಲಿನ ಒಂದು, ಎರಡು ಅಥವಾ ಮೂರರೊಂದಿಗೆ ಸಂಬಂಧಿತ ಚೇತನದ ಹೆಸರು ‘ಜೀವ’ ಎಂದು ಕರೆಯಲಾಗಿದೆ ಹಾಗೂ ಈ ಮೂರರ ಸಂಬಂಧದಿಂದ ರಹಿತ ವ್ಯಷ್ಟಿ ಚೇತನದ ಹೆಸರು ಆತ್ಮಾ ಎಂದಾಗಿದೆ ಎಂದು ಮಾತು ಬರೆದಿತ್ತು. ವಾಸ್ತವವಾಗಿ ಮೂರೂ ಆವರಣಗಳಿಂದ ರಹಿತವಾದ ಆತ್ಮನ ಯಾವುದೇ ವ್ಯಷ್ಟಿ-ಸತ್ತೆ ಇರುತ್ತದೆ ಎಂಬ ಮಾತಿಲ್ಲ. ಅದ್ವೈತಸಿದ್ಧಾಂತಕ್ಕನುಸಾರ ‘ಆತ್ಮಾ’ ಮತ್ತು ‘ಪರಮಾತ್ಮಾ’ ಇವುಗಳಲ್ಲಿ ನಿಜವಾದ ಭೇದವಿಲ್ಲ; ಕೇವಲ ಹೆಸರಿನ ಭೇದಮಾತ್ರವಿದೆ ಎಂದು ನೀವು ಬರೆದುದು ಅವಶ್ಯವಾಗಿ ಹಾಗೆ ಇದೆ. ಆದರೆ ಒಂದು ಅಥವಾ ಒಂದರಿಂದ ಹೆಚ್ಚು ಶರೀರಗಳ ಆವರಣಗಳು ಇರುವಾಗಲೂ ಚೇತನವಾದರೋ ಅದರೊಂದಿಗೆ ಇದ್ದೇ ಇರುತ್ತದೆ. ತ್ರಿವಿಧ ಶರೀರಗಳಿಂದ ಬೇರೆಯಾದ ಕೇವಲ ಆ ಚೇತನವನ್ನು ಪ್ರಕಾಶಿತಗೊಳಿಸಲಿಕ್ಕಾಗಿಯೇ ‘ಆತ್ಮ’ನ ಬಗೆಗೆ ಹೀಗೆ ಲಕ್ಷಣ ತಿಳಿಸಲಾಗಿತ್ತು. ದೃಷ್ಟಾಂತದಲ್ಲಿಯೂ ಹೀಗೆಯೇ ತಿಳಿಯಬೇಕು. ಘಟರೂಪೀ ಆವರಣದಿಂದ ಬೇರೆಯಾದ ಘಟಾವಚ್ಛಿನ್ನ ಆಕಾಶದ ಕಲ್ಪನೆ ಮಾಡಲಾಗುವುದಿಲ್ಲ, ಆದರೂ ಘಟದಿಂದ ಬೇರೆಯಾದ ಅದರ ಸ್ವರೂಪವನ್ನು ತಿಳಿಸಲಿಕ್ಕಾಗಿಯೇ ಅದರ ಬೇರೆಯಾದ ಸಂಜ್ಞೆ ಕೊಡಲಾಗುತ್ತದೆ. ಸಿದ್ಧಾಂತದ ದೃಷ್ಟಿಯಿಂದಲಾದರೋ ನೀವು ಹೇಳಿರುವುದು ಸರಿಯಾಗಿಯೇ ಇದೆ. ಅದರ ಸಂಬಂಧವಾಗಿ ನಮಗೆ ಯಾವ ಆಪತ್ತಿಯೂ ಇಲ್ಲ.</p>
<p class="Text">(2) ಸ್ಥೂಲ, ಪಂಚಮಹಾಭೂತ (ಪೃಥ್ವಿ, ಜಲ, ತೇಜ, ವಾಯು, ಆಕಾಶ)ಗಳಿಂದ ಉಂಟಾದ ದೇವ, ತಿರ್ಯಕ್, ಮನುಷ್ಯ, ಸರೀಸೃಪ, ಕೀಟ, ಪತಂಗಾದಿ ಭೇದಗಳಿಂದ ಅನೇಕ ಭೇದವುಳ್ಳ ವ್ಯಕ್ತಶರೀರದ ಹೆಸರು ಸ್ಥೂಲಶರೀರವಾಗಿದೆ. ಈ ಶರೀರದೊಂದಿಗೆ ಸಂಯೋಗ-ವಿಯೋಗವಾಗುವುದರ ಹೆಸರು ಜನ್ಮ-ಮೃತ್ಯುವಾಗಿದೆ. ಈ ಶರೀರದಿಂದಾಗಿಯೇ ಪ್ರಾಣಿಗಳ ಅನೇಕ ಭೇದಗಳು ಕಣ್ಣಿಗೆ ಕಾಣಿಸುತ್ತವೆ.</p>
<p class="Text">ಪಂಚ ಜ್ಞಾನೇಂದ್ರಿಯ, ಪಂಚ ಕರ್ಮೇಂದ್ರಿಯ, ಪಂಚಪ್ರಾಣ ಹಾಗೂ ಮನ, ಬುದ್ಧಿ ಈ ಹದಿನೇಳು ತತ್ತ್ವಗಳಿಂದ ಉಂಟಾದ ಅವ್ಯಕ್ತ ಶರೀರದ ಹೆಸರು ಸೂಕ್ಷ್ಮಶರೀರವಾಗಿದೆ. ಮೃತ್ಯುವಾದಾಗ ಒಂದು ಸ್ಥೂಲಶರೀರದಿಂದ ಇನ್ನೊಂದು ಸ್ಥೂಲಶರೀರದಲ್ಲಿ ಗಮನಾಗಮನವಾಗುವುದು ಇದೇ ಆಗಿದೆ. ಇದರ ಗಮನಾಗಮನವನ್ನು ಆತ್ಮನಲ್ಲಿ ಆರೋಪಿಸುವುದರಿಂದ ಆತ್ಮನ ಗಮನಾಗಮನವೆಂದು ಹೇಳಲಾಗುತ್ತದೆ. ನಿಜವಾಗಿ ಆತ್ಮನು ಸರ್ವವ್ಯಾಪಿಯಾದ ಕಾರಣ ಅಚಲವಾಗಿದೆ. ಇದು ನಮ್ಮ ಇಂದ್ರಿಯಗಳ ವಿಷವಲ್ಲದ ಕಾರಣಸೂಕ್ಷ್ಮವೆಂದು ಹೇಳಿಸಿಕೊಳ್ಳುವುದು. ಸೂಕ್ಷ್ಮಶರೀರವು ಪ್ರಾಣಮಯವಾದ್ದರಿಂದ ವಾಯು ಪ್ರಧಾನವಾಗಿರುತ್ತದೆ. ಇದನ್ನು ಲಿಂಗಶರೀರವೆಂದೂ ಹೇಳುತ್ತಾರೆ. ಸ್ವಪ್ನಾವಸ್ಥೆಯಲ್ಲಿ ಜೀವಿಯು ಪ್ರಧಾನವಾಗಿ ಇದರೊಂದಿಗೆ ಸಂಬದ್ಧನಾಗಿರುತ್ತಾನೆ.</p>
<p class="Text">ಕಾರಣ ಶರೀರವು ಕೇವಲ ಪ್ರಕೃತಿಯಿಂದ ಉಂಟಾಗಿರುತ್ತದೆ. ಇದನ್ನು ಸ್ವಭಾವವೆಂದೂ ಹೇಳುತ್ತಾರೆ. ಸೂಕ್ಷ್ಮಶರೀರವು ಸ್ಥೂಲಶರೀರಕ್ಕಿಂತ ಸೂಕ್ಷ್ಮವಾಗಿದ್ದರೂ ಕಾರಣ ಶರೀರಕ್ಕಿಂತ ಸ್ಥೂಲವಾಗಿದೆ. ಗಾಢನಿದ್ದೆಯಲ್ಲಿ ಹಾಗೂ ಮೂರ್ಛೆಯಲ್ಲಿ ಜೀವಿಗೆ ಕೇವಲ ಈ ಕಾರಣಶರೀರದೊಂದಿಗೆ ಸಂಬಂಧವಿರುತ್ತದೆ. ಸ್ಥೂಲ ಮತ್ತು ಸೂಕ್ಷ್ಮಶರೀರಗಳೊಂದಿಗೆ ಅದರ ಸಂಬಂಧವಿರುವುದಿಲ್ಲ. ಮಹಾಪ್ರಳಯದಲ್ಲಿ ಮಹತತ್ತ್ವದವರೆಗೆ ಎಲ್ಲ ಪ್ರಾಕೃತಿಕ ಸೃಷ್ಟಿಯು ಮಹಾಕಾರಣ ಅರ್ಥಾತ್ ಮೂಲಪ್ರಕೃತಿ (ಅವ್ಯಾಕೃತ ಮಾಯೆ)ಯಲ್ಲಿ ಲೀನವಾದಾಗ ಜೀವಿಗಳು ಇದೇ ಕಾರಣಶರೀರದಿಂದ ಕೂಡಿಕೊಂಡು ಪ್ರಕೃತಿರೂಪೀ ಕಾರಣಾಬ್ಧಿಯಲ್ಲಿ ಲೀನವಾಗಿರುತ್ತವೆ ಮತ್ತು ಮಹಾಸರ್ಗದ (ಸೃಷ್ಟಿ) ಮೊದಲಲ್ಲಿ ಪ್ರಕೃತಿಯಲ್ಲಿ ಕ್ಷೋಭೆ ಉಂಟಾದಾಗ ಪುನಃ ಪೂರ್ವಕರ್ಮಗಳನುಸಾರವಾಗಿ ಸೂಕ್ಷ್ಮಶರೀರವನ್ನು ಪಡೆಯುತ್ತವೆ. ಮತ್ತೆ ಕ್ರಮಶಃ ಸ್ಥೂಲಶರೀರವನ್ನು ಗ್ರಹಿಸುತ್ತವೆ.</p>
<p class="Text">ಸುಷುಪ್ತಿ ಹಾಗೂ ಮೂರ್ಛೆಯ ಸ್ಥಿತಿಯಲ್ಲಿ ಮತ್ತು ಮಹಾಪ್ರಳಯದ ಸಮಯದಲ್ಲಿ ಇಂದ್ರಿಯ, ಮನ-ಬುದ್ಧಿಗಳಿಗೆ ಪ್ರಕೃತಿಯಿಂದ ಬೇರೆಯಾದ ಅಸ್ತಿತ್ವವಿರುವುದಿಲ್ಲ. ಆ ಇಂದ್ರಿಯ, ಮನ-ಬುದ್ಧಿಗಳು ತಮ್ಮ ಕಾರಣ-ಪ್ರಕೃತಿಯಲ್ಲಿ ಲೀನವಾಗಿ ಹೋಗುತ್ತವೆ. ಅದಕ್ಕಾಗಿ ಆಗ ಜೀವಿಗೆ ಸುಖ-ದುಃಖಗಳ ಅರಿವು ಆಗುವುದಿಲ್ಲ. ಅವುಗಳು ಕಾರಣ ಶರೀರದಲ್ಲಿ ಲೀನವಾಗುವ ಭಾವ ಇದೇ ಆಗಿದೆ.</p>
<p class="Text">(3) ಜಾಗ್ರತ್ ಅವಸ್ಥೆಯ ಅರ್ಥ ಎಚ್ಚರವಾಗಿರುವುದು. ನಮ್ಮ ಸ್ಥೂಲ, ಸೂಕ್ಷ್ಮ, ಕಾರಣ ಈ ಮೂರೂ ಶರೀರಗಳು ಒಟ್ಟಾಗಿ ಕಾರ್ಯಮಾಡುತ್ತಿರುವಾಗ, ಇಂದ್ರಿಯ, ಮನಸ್ಸಿನೊಂದಿಗೆ ಶರೀರವೂ ಚೇಷ್ಟೆಯಿಂದ ಕೂಡಿರುವಾಗ, ಕರ್ಮೇಂದ್ರಿಯಗಳು ಎಚ್ಚರವಾಗಿರುವಾಗ ಈ ಅವಸ್ಥೆಯನ್ನು ಜಾಗ್ರತ್-ಅವಸ್ಥೆಯೆಂದು ಹೇಳುತ್ತಾರೆ.</p>
<p class="Text">ನಮ್ಮ ಸ್ಥೂಲ ಶರೀರವು ನಿಶ್ಚೇಷ್ಟಿತವಾಗಿರುವಾಗ, ಕೇವಲ ಸೂಕ್ಷ್ಮಶರೀರ ಜಾಗ್ರತವಾಗಿದ್ದಾಗ, ಇಂದ್ರಿಯ, ಮನ, ಬುದ್ಧಿ ಇವುಗಳ ಚೇಷ್ಟೆ ಒಳಗಿಂದೊಳಗೆ ನಡೆಯುತ್ತಿರುತ್ತದೆ. ಮನ, ಬುದ್ಧಿ, ಇಂದ್ರಿಯಗಳ ಮೂಲಕ ನಾವು ಅನೇಕ ಪ್ರಕಾರದ ದೃಶ್ಯಗಳನ್ನು ಕಲ್ಪಿಸಿಕೊಂಡು ಸುಖ-ದುಃಖಗಳನ್ನು ಅನುಭವಿಸುತ್ತೇವೆ. ಸ್ಥೂಲಶರೀರವು ಒಂದೇ ಕಡೆಯಲ್ಲಿ ಮಲಗಿದ್ದರೂ ಸೂಕ್ಷ್ಮಶರೀರದ ಮೂಲಕ ಬೇರೆ-ಬೇರೆ ಕಡೆಗಳಲ್ಲಿ ಅಡ್ಡಾಡುತ್ತೇವೆ. ಭಿನ್ನ-ಭಿನ್ನ ಜನರೊಂದಿಗೆ ಭೇಟಿಯಾಗುತ್ತೇವೆ. ಯಾವಾಗ ನಮ್ಮ ಇಂದ್ರಿಯಗಳು ಸ್ಥೂಲಶರೀರದಿಂದ ಬೇರೆಯಾಗಿ ಕಾರ್ಯಮಾಡುತ್ತದೋ, ಸ್ಥೂಲ ವಿಷಯಗಳೊಂದಿಗೆ ಸಂಯೋಗವಾಗದಿದ್ದರೂ ಸೂಕ್ಷ್ಮವಿಷಯಗಳ ಉಪಭೋಗ ಮಾಡುತ್ತೇವೋ ಆ ಅವಸ್ಥೆಯ ಹೆಸರು ಸ್ವಪ್ನಾವಸ್ಥಾ ಎಂದಿದೆ. </p>
<p class="Text">ಗಾಢನಿದ್ದೆಯ ಸ್ಥಿತಿಯನ್ನು ಸುಷುಪ್ತಿ ಅವಸ್ಥೆ ಎಂದು ಹೇಳುತ್ತೇವೆ. ಇದರಲ್ಲಿ ಸ್ಥೂಲ ಮತ್ತು ಸೂಕ್ಷ್ಮ ಎರಡೂ ಶರೀರಗಳು ನಿಶ್ಚೇಷ್ಟಿತವಾಗಿ, ಎರಡರ ಕಾರ್ಯವು ನಿಂತು ಹೋಗಿರುತ್ತದೆ. ಕೇವಲ ಪ್ರಾಣಿಗಳ ವ್ಯಾಪಾರ ನಿಂತುಹೋಗುವುದಿಲ್ಲ. ಶ್ವಾಸೋಚ್ಛ್ವಾಸದ ಕ್ರಿಯೆ ನಡೆಯುತ್ತಾ ಇರುತ್ತದೆ. ಈ ಅವಸ್ಥೆಯಲ್ಲಿ ಇಂದ್ರಿಯಗಳು, ಮನ, ಬುದ್ಧಿ ಇವು ತಮ್ಮ ಕಾರಣವಾದ ಪ್ರಕೃತಿ ಅರ್ಥಾತ್ ಅಜ್ಞಾನದಲ್ಲಿ ಲೀನವಾಗುತ್ತವೆ. ಅದರಿಂದ ಆಗ ಜೀವಿಗೆ ಯಾವುದೇ ಪದಾರ್ಥದ ಯಾವುದೇ ಜ್ಞಾನವಿರುವುದಿಲ್ಲ. ಗಾಢನಿದ್ದೆಯಿಂದ ನಾವು ಎಚ್ಚೆತ್ತಾಗ ‘ಎಂತಹ ನಿದ್ದೆ ಬಂತು, ನನಗೆ ಎಚ್ಚರವೇ ಇರಲಿಲ್ಲ’ ಎಂದು ಹೇಳುತ್ತೇವೆ. ಸುಷುಪ್ತಿಯ ಅವಸ್ಥೆ ಮೂರ್ಛೆಯಂತೆಯೇ ಇರುತ್ತದೆ. ಇದರಲ್ಲಿ ಚಿಂತೆ, ಶೋಕ, ನೋವು ಮುಂತಾದವುಗಳೂ ಕೂಡ ಅಷ್ಟು ಸಮಯದವರೆಗಾದರೋ ನಾಶವೇ ಆಗುತ್ತವೆ. ಅದಕ್ಕಾಗಿ ನಾವು ತುಂಬಾ ಬಳಲುವಾಗ ಅಥವಾ ಮಾನಸಿಕ ಚಿಂತೆ ಹಾಗೂ ಶಾರೀರಿಕ ನೋವು ಇವುಗಳಿಂದ ವ್ಯಥಿತರಾದಾಗ ನಿದ್ದೆಯನ್ನು ಬಯಸುತ್ತೇವೆ.</p>
<p class="Text">ಜಾಗ್ರತ್-ಅವಸ್ಥೆಯಲ್ಲಿ ಸ್ಥೂಲ, ಸೂಕ್ಷ್ಮ, ಕಾರಣ ಈ ಮೂರೂ ಶರೀರದೊಂದಿಗೆ ಆತ್ಮನ ಸಂಬಂಧವಿರುತ್ತದೆ. ಸ್ವಪ್ನಾವಸ್ಥೆಯಲ್ಲಿ ಸೂಕ್ಷ್ಮ ಮತ್ತು ಕಾರಣ ಇವೆರಡೇ ಶರೀರದೊಂದಿಗೆ ಅದರ ಸಂಬಂಧ ಇರುತ್ತದೆ. ಸ್ಥೂಲಶರೀರದಿಂದ ಸಂಬಂಧ ಬಿಟ್ಟುಹೋಗುತ್ತದೆ, ಎಂದು ಮೇಲೆ ಹೇಳಿಯಾಗಿದೆ. ಸ್ಥೂಲಶರೀರವು ಬೇಕಾದರೆ ಕಲ್ಲುಗಳ ಮೇಲೆ ಬಿದ್ದಿರಲಿ, ಅಥವಾ ಅದರಲ್ಲಿ ಭಾರೀ ನೋವು ಇರಲಿ, ಸ್ವಪ್ನಾವಸ್ಥೆಯಲ್ಲಿ ನಾವು ಇಂದ್ರಲೋಕದಲ್ಲಿ ವಿಹಾರಮಾಡುತ್ತಿದ್ದರೆ ಅಷ್ಟು ಸಮಯದವರೆಗೆ ನಮ್ಮ ಸ್ಥೂಲಶರೀರಕ್ಕೆ ಚುಚ್ಚುವ ಕಲ್ಲುಗಳಿರಲಿ, ಆಗುವ ನೋವಿರಲಿ ಪೂರ್ಣವಾಗಿ ನಾವು ಮರೆತಿರುತ್ತೇವೆ. ಹೀಗೆಯೇ ನಾವು ಮೆತ್ತನೆಯ ಹಾಸಿಗೆಯಲ್ಲಿ ಮಲಗಿದ್ದೇವೆ, ಫ್ಯಾನ್ ತಿರುಗುತ್ತಾ ಇದೆ, ದಾಸಿಯರು ಕಾಲು ಒತ್ತುತ್ತಿರುವರು, ಎಲ್ಲ ರೀತಿಯಿಂದ ಸುರಕ್ಷಿತವಾಗಿದ್ದರೂ ಆಗ ಸ್ವಪ್ನದಲ್ಲಿ ನಾವು ಯಾವುದೋ ಗೊಂಡಾರಣ್ಯದಲ್ಲಿದ್ದೇವೆ, ಹುಲಿ ಬಂದು ನಮ್ಮನ್ನು ತಿನ್ನುತ್ತಿದೆ, ಅಥವಾ ನಾವು ನದಿಯಲ್ಲಿ ಮುಳುಗುತ್ತಿದ್ದೇವೆ, ಇಲ್ಲವೇ ಕಳ್ಳ-ಕಾಕರು ಬಂದು ನಮ್ಮನ್ನು ಹೊಡೆಯುತ್ತಾ ಇದ್ದರೆ ಆಗ ಈ ಸ್ಥೂಲಶರೀರದಿಂದ ಮಲಗಿದ ಮೆತ್ತನೆಯ ಹಾಸಿಗೆ ನಮಗೆ ಸುಖವನ್ನು ಕೊಡಲಾರದು. ನಮ್ಮ ಶಸ್ತ್ರಸಜ್ಜಿತ ಆಳು-ಕಾಳುಗಳು ಇದ್ದರೂ ಕೂಡ ಆ ಹುಲಿಯಿಂದ ಅಥವಾ ಕಳ್ಳರಿಂದ ನಮ್ಮನ್ನು ಕಾಪಾಡಲಾರರು, ನದಿಯಲ್ಲಿ ಮುಳುಗುವವರನ್ನು ಮೇಲೆತ್ತಲಾರರು.</p>
<p class="Text">ಸುಷುಪ್ತಿ ಅವಸ್ಥೆಯಲ್ಲಿ ನಮ್ಮ ಸಂಬಂಧ ಕೇವಲ ಕಾರಣಶರೀರದೊಂದಿಗಿರುತ್ತದೆ. ಸ್ಥೂಲ, ಸೂಕ್ಷ್ಮಶರೀರದೊಂದಿಗೆ ಇರುವುದಿಲ್ಲ. ಸ್ಥೂಲಶರೀರವು ಆಗ ಪೂರ್ಣವಾಗಿ ನಿಶ್ಚೇಷ್ಟಿತವಾಗಿ ಬಿದ್ದಿರುತ್ತದೆ ಹಾಗೂ ಸೂಕ್ಷ್ಮಶರೀರವು ತನ್ನ ಕಾರಣದಲ್ಲಿ ಲೀನವಾಗಿರುತ್ತದೆ, ಕೇವಲ ಪ್ರಾಣಗಳ ಕ್ರಿಯೆ ಮಾತ್ರ ನಡೆಯುತ್ತಿರುತ್ತದೆ. ಈ ಮೂರೂ ಅವಸ್ಥೆಗಳಿಗಿಂತ ವಿಲಕ್ಷಣವಾದ ನಾಲ್ಕನೆಯ ಅವಸ್ಥೆ ತುರಿಯಾವಸ್ಥೆಯಾಗಿದೆ. ಇದರಲ್ಲಿ ಆತ್ಮನಿಗೆ ಮೇಲೆ ಹೇಳಿದ ಮೂರೂ ಶರೀರಗಳೊಂದಿಗೆ ಯಾವುದೇ ಸಂಬಂಧವಿರುವುದಿಲ್ಲ. ಇದು ಜೀವನ್ಮುಕ್ತ ಮಹಾತ್ಮರ ಸ್ಥಿತಿಯಾಗಿದೆ. ಈ ನಾಲ್ಕನೆಯ ಅವಸ್ಥೆಯನ್ನು ಪಡೆದಾಗ ಜೀವಿಯ ವ್ಯಷ್ಟಿಭಾವವು ಇಲ್ಲವಾಗಿ ಅವನು ಸಮಷ್ಟಿಯಲ್ಲಿ ಸೇರಿಹೋಗುತ್ತಾನೆ. ಇದನ್ನೇ ಆತ್ಮನ ಸ್ವರೂಪಾವಸ್ಥೆಯೆಂದು ಹೇಳುತ್ತಾರೆ. ನಿಜವಾಗಿ ಇದು ಯಾವುದೇ ಅವಸ್ಥೆಯಾಗಿರದೆ ಆತ್ಮನ ಸ್ವರೂಪವೇ ಆಗಿದೆ. ಜಿಜ್ಞಾಸುಗಳಿಗೆ ಮೊದಲಿನ ಮೂರು ಅವಸ್ಥೆಗಳಿಗಿಂತ ಇದರ ವಿಲಕ್ಷಣತೆಯನ್ನು ಹೇಳಿಲಿಕ್ಕಾಗಿಯೇ ಇದಕ್ಕೆ ಅವಸ್ಥೆ ಎಂಬ ಸಂಜ್ಞೆ ಕೊಡಲಾಗಿದೆ. ಈ ಅವಸ್ಥೆಗಡರಿದ ಮಹಾಪುರುಷರಿಗೆ ಕೇವಲ ಬೇರೆಯವರು ನೋಡಲು ಮಾತ್ರ ಶರೀರಾದಿಗಳಲ್ಲಿ ಸಂಬಂಧವಿರುತ್ತದೆ. ನಿಜವಾಗಿ ಅವುಗಳೊಂದಿಗೆ ಯಾವುದೇ ಸಂಬಂಧವಿರುವುದಿಲ್ಲ. ತನ್ನದೆಂದು ಹೇಳುವ ಅವರ ಶರೀರಾದಿಗಳ ಸಂಚಾಲನೆಯು ಮತ್ತೆ ಪ್ರಾರಬ್ಧಕ್ಕನು ಸಾರ ಸಮಷ್ಟಿ ಚೇತನದ ಸಕಾಶದಿಂದ ಆಗುತ್ತಾ ಇರುತ್ತದೆ.</p>
<p class="Text">(4) ಕ್ಲೋರೋಫಾರಂ ಮುಂತಾದವುಗಳ ಪ್ರಯೋಗದಿಂದ ಶರೀರ, ಇಂದ್ರಿಯ, ಮನ, ಬುದ್ಧಿ ಇವುಗಳ ಸ್ಥಿತಿ ಸುಷುಪ್ತಿ ಅವಸ್ಥೆಯಲ್ಲಿ ಅಥವಾ ಸ್ವಾಭಾವಿಕ ಮೂರ್ಛೆಯಂತೆ ಆಗಿರುತ್ತದೆ. ಅರ್ಥಾತ್ ಆಗ ಸ್ಥೂಲಶರೀರವು ಪೂರ್ಣವಾಗಿ ನಿಶ್ಚೇಷ್ಟಿತವಾಗುತ್ತದೆ, ಸೂಕ್ಷ್ಮಶರೀರದ ಕ್ರಿಯೆಯು ನಿಂತುಹೋಗುತ್ತದೆ. ಕೇವಲ ಪ್ರಾಣಗಳ ಗತಿ ನಿಲ್ಲುವುದಿಲ್ಲ, ಶ್ವಾಸೋಚ್ಛ್ವಾಸ ಕ್ರಿಯೆ ನಡೆಯುತ್ತಾ ಇರುತ್ತದೆ. ಇಂದ್ರಿಯ, ಮನ, ಬುದ್ಧಿಗಳೇ ಸುಖ-ದುಃಖಗಳ ಅನುಭವದ ದ್ವಾರವಾಗಿವೆ. ಇವೆಲ್ಲವೂ ಆಗ ತನ್ನ ಕಾರಣವಾದ ಪ್ರಕೃತಿಯಲ್ಲಿ ಲೀನವಾಗಿ ಹೋಗಿರುತ್ತವೆ. ಆದ್ದರಿಂದ ಆ ಅವಸ್ಥೆಯಲ್ಲಿ ಅವಯವಗಳನ್ನು ಕಡಿದರೂ ನೋವಾಗುವುದಿಲ್ಲ ಹಾಗೂ ಅವುಗಳು ಕತ್ತರಿಸುವ ಅರಿವೂ ಇರುವುದಿಲ್ಲ. ಇದರಿಂದ ಡಾಕ್ಟರರು ಕೊಯ್ಯುವ ಸಮಯದಲ್ಲಿ ಆ ಕೆಲಸ ಸುಲಭವಾಗಲಿ, ರೋಗಿಗೆ ನೋವಾಗದಿರಲಿ ಎಂದು ಈ ದ್ರವ್ಯಗಳನ್ನು ಉಪಯೋಗಿಸುತ್ತಾರೆ.</p>
<p class="Text">(5) ಸ್ಥೂಲಶರೀರದಿಂದ ಸೂಕ್ಷ್ಮಶರೀರದೊಂದಿಗೆ ಜೀವಿಯು ಹೃದಯದ ಬಡಿತ ನಿಂತುಹೋದ ಮೇಲೆಯೇ ಹೊರಟು ಹೋಗುತ್ತಾನೆ. ಹೃದಯದ ಬಡಿತ ನಡೆಯುತ್ತಿರುವವರೆಗೆ ಜೀವಿಯ ಪ್ರಸ್ಥಾನ ತಿಳಿಯಲಾಗುವುದಿಲ್ಲ. ಹೃದಯದ ಗತಿ ನಿಂತುಹೋದ ಮೇಲೆಯೂ ಸ್ವಲ್ಪ ಸಮಯದವರೆಗೆ ಜೀವವು ಇರಬಲ್ಲದು ಹಾಗೂ ಬೇರೆಯವರಿಗೆ ತಿಳಿಯದಷ್ಟು ಹೃದಯದ ಬಡಿತ ಸೂಕ್ಷ್ಮವಾಗಿರುವ ಸಂಭವವೂ ಇರುತ್ತದೆ. ಆದ್ದರಿಂದ ಹೃದಯದ ಬಡಿತ ನಿಂತುಹೋದ ಮೇಲೆಯೂ ಜೀವಿಯ ಸ್ಥಿತಿ ಶರೀರದಲ್ಲಿ ಇರಬಲ್ಲದು. ಆದರೆ ಹೃದಯದ ಬಡಿತ ನಡೆಯುತ್ತಿರುವವರೆಗೆ ಜೀವವು ಇರುವುದು ನಿಶ್ಚಿತವಾಗಿದೆ.</p>
<p class="Text">(6) ಪ್ರಾಣಗಳು ಶರೀರದಿಂದ ವಿಯೋಗವಾದಾಕ್ಷಣವೇ ಜೀವಿಯ ಸೂಕ್ಷ್ಮ ಶರೀರವಾದರೋ ಆ ಕ್ಷಣವೇ ಬದಲಾಗುತ್ತದೆ. ಜೀವಿಗೆ ಕೊನೆಯ ಕ್ಷಣದಲ್ಲಿ ಯಾವ ಭಾವದ ಸ್ಮೃತಿ ಉಂಟಾಗುತ್ತದೋ ಅದೇ ಆಕಾರದ ಸೂಕ್ಷ್ಮಶರೀರ ಆಗಲೇ ಉಂಟಾಗುತ್ತದೆ. ಕ್ಯಾಮರಾ ಮೇಲೆ ಯಾವ ವಸ್ತುವಿನ ಪ್ರತಿಬಿಂಬ ಬೀಳುತ್ತದೋ, ಅದರ ‘ಲೆನ್ಸ್’ ಮೇಲೆ ಹಾಗೆಯೇ ಚಿತ್ರ ಮೂಡುತ್ತದೆ. ಹಾಗೆಯೇ ಸಾಯುವಾಗ ಅಂತಃಕರಣದಲ್ಲಿ ಯಾವ ಶರೀರದ ಚಿಂತನೆಯಾಗುತ್ತದೋ ಅವನ ಸೂಕ್ಷ್ಮಶರೀರವೂ ಅದೇ ಆಕಾರವಾಗಿ ಉಂಟಾಗುತ್ತದೆ. ಇನ್ನು ಸ್ಥೂಲಶರೀರದ ಮಾತು ಕ್ಯಾಮರಾಮೇಲೆ ಬಿದ್ದಿರುವ ಪ್ರತಿಬಿಂಬಕ್ಕನುಸಾರ ಪೋಟೋ ತಯಾರಿಸಲು ಸ್ವಲ್ಪ ಸಮಯ ಹಿಡಿಸುತ್ತದೆ. ಹಾಗೆಯೇ ಬದಲಾದ ಸೂಕ್ಷ್ಮಶರೀರಕ್ಕನುಸಾರ ಸ್ಥೂಲಶರೀರವು ರೂಪುಗೊಳ್ಳಲು ಸಮಯ ಹಿಡಿಯುತ್ತದೆ. ಈ ಸಮಯವು ಪ್ರಾಪ್ತವಾಗುವ ಯೋನಿಯ ಭೇದದಿಂದ ಹೆಚ್ಚು-ಕಡಿಮೆ ಆಗುತ್ತದೆ. ಊರ್ಧ್ವ, ಮಧ್ಯಮ ಮತ್ತು ಅಧಮ ಎಂಬ ಜೀವಿಯ ತ್ರಿವಿಧ ಗತಿಯನ್ನು ಗೀತೆ (14/18)ಯಲ್ಲಿ ಹೇಳಲಾಗಿದೆ. ಊರ್ಧ್ವಗತಿಗೆ ಹೋಗುವ ಜೀವರು ಧೂಮಮಾರ್ಗ ಅಥವಾ ಅರ್ಚಿರಾದಿ ಮಾರ್ಗದಿಂದ ಮೇಲಿನ ಲೋಕಗಳಿಗೆ ಹೋಗುತ್ತಾರೆ. ಮಧ್ಯಮ ಗತಿಯನ್ನು ಪಡೆಯುವವರು ಮನುಷ್ಯಯೋನಿಯಲ್ಲಿ ಹುಟ್ಟುತ್ತಾರೆ. ಅಧಮಗತಿಗೆ ಹೋಗುವ ಜೀವರು ಪಶು, ಪಕ್ಷಿ, ಕೀಟ, ಪತಂಗ ಮುಂತಾದ ತಿರ್ಯಕ್ ಯೋನಿಗಳಲ್ಲಿ ಅಥವಾ ವೃಕ್ಷಾದಿ ಸ್ಥಾವರಯೋನಿಯಲ್ಲಿ ಜನ್ಮ ಪಡೆಯುತ್ತಾರೆ, ಅಥವಾ ನರಕಕ್ಕೆ ಹೋಗುತ್ತಾರೆ.</p>
<p class="Text">ಸಕಾಮಭಾವದಿಂದ ಶುಭಕರ್ಮ ಅಥವಾ ಉಪಾಸನೆ ಮಾಡುವ ಜೀವರು ಧೂಮ ಮಾರ್ಗದಿಂದ ಚಂದ್ರಲೋಕಾದಿ ದಿವ್ಯಲೋಕಗಳಿಗೆ ಹೋಗಿ ದೇವಶರೀರವನ್ನು ಪಡೆಯುತ್ತಾರೆ. ಅವರಿಗೆ ಆ ದಿವ್ಯಲೋಕಗಳಿಗೆ ಹೋಗಲು ಗೀತಾದಿ ಶಾಸ್ತ್ರಗಳನುಸಾರ ಕ್ರಮವಾಗಿ ಧೂಮ, ರಾತ್ರಿ, ಕೃಷ್ಣಪಕ್ಷ, ದಕ್ಷಿಣಾಯನ ಮುಂತಾದವುಗಳ ಅಭಿಮಾನಿ ದೇವತೆಗಳ ಸ್ವರೂಪವನ್ನು ಪಡೆದು ಹೋಗಬೇಕಾಗುತ್ತದೆ. ಅಲ್ಲಿ ಅವರು ತಮ್ಮ ಪುಣ್ಯಗಳನುಸಾರ ಒಂದು ನಿಶ್ಚಿತ ಅವಯವರೆಗೆ ದಿವ್ಯ ಸುಖಗಳನ್ನು ಭೋಗಿಸಿ ಪುನಃ ಮರ್ತ್ಯಲೋಕದಲ್ಲಿ ಜನ್ಮಕ್ಕೆ ಬರುತ್ತಾರೆ.</p>
<p class="Text">ನಿಷ್ಕಾಮಕರ್ಮ ಅಥವಾ ನಿಷ್ಕಾಮ ಉಪಾಸನೆ ಮಾಡುವ ಜೀವರಲ್ಲಿ ಆತ್ಮಜ್ಞಾನ ಉಂಟಾಗಿ ಇಲ್ಲೇ ಮುಕ್ತರಾಗುವವರಾದರೋ ಎಲ್ಲೂ ಹೋಗುವುದು-ಬರುವುದು ಇರುವುದಿಲ್ಲ. ಅವರ ಪ್ರಾಣಗಳ ಉತ್ಕ್ರಮಣವಾಗುವುದಿಲ್ಲ. <span class="char-style-override-6">‘ನ ತಸ್ಯ ಪ್ರಾಣಾ ಉತ</span><span class="char-style-override-6">್ಕ್ರಾಮಂತಿ’ </span>(ಬೃ. ಉ. 4/4/6) ಇವರಿಗಿಂತ ಬೇರೆಯಾದ ಕೈವಲ್ಯಮುಕ್ತಿಯನ್ನು ಬಯಸದವರು ಕ್ರಮವಾಗಿ ಅಗ್ನಿ, ಜ್ಯೋತಿ, ಹಗಲು, ಶುಕ್ಲಪಕ್ಷ, ಉತ್ತರಾಯಣ ಮುಂತಾದವುಗಳ ಅಭಿಮಾನಿ ದೇವತೆಗಳ ಸ್ವರೂಪವನ್ನು ಪಡೆದುಕೊಂಡು ಅಮಾನವರ ಮೂಲಕ ದಿವ್ಯ ಅಪ್ರಾಕೃತ ಶರೀರದಿಂದ ಭಗವಂತನ ಪರಮಧಾಮಕ್ಕೆ ಕೊಂಡೊಯ್ಯಲಾಗುತ್ತದೆ. ಅಲ್ಲಿ ಅಧಿಕಾರಾನುಸಾರ ಭಗವಂತನ ಸಾಲೋಕ್ಯ, ಸಾಮೀಪ್ಯ, ಸಾರೂಪ್ಯ ಅಥವಾ ಸಾಯುಜ್ಯವನ್ನು ಪಡೆದು ಅಲೌಕಿಕ ಸುಖವನ್ನು ಅನುಭವಿಸುತ್ತಾರೆ. ಅವರು ಮತ್ತೆ ಮರಳಿ ಮರ್ತ್ಯಲೋಕಕ್ಕೆ ಬರುವುದಿಲ್ಲ.</p>
<p class="Text">ತಮ್ಮ ಕರ್ಮಾನುಸಾರ ಸತ್ತಬಳಿಕ ಮನುಷ್ಯಯೋನಿಯನ್ನು ಪಡೆಯುವ ಜೀವರು, ಅಥವಾ ಪಶು-ಪಕ್ಷಿ, ಕೀಟ-ಪತಂಗಾದಿ ಮೂಢಯೋನಿಯನ್ನು ಪಡೆಯುವ ಜೀವರು ವಾಯುರೂಪದಿಂದ ಆಯಾಯಾ ಯೋನಿಗಳ ಖಾದ್ಯ ಪದಾರ್ಥದಲ್ಲಿ ಪ್ರವೇಶಿಸುತ್ತಾರೆ. ಯಾವ ತಂದೆಯ ವೀರ್ಯದಿಂದ ಆ ಜೀವಿಯ ಜನ್ಮವಾಗಲಿದೆಯೋ, ಅವನು ಅದನ್ನು ತಿಂದು ಅದರ ವೀರ್ಯವಾದಾಗ ಆ ವೀರ್ಯದೊಂದಿಗೆ ತಾಯಿಯ ಗರ್ಭವನ್ನು ಪ್ರವೇಶಿಸುತ್ತದೆ. ಅಲ್ಲಿ ಆಯಾಯಾ ಯೋನಿಯ ಶರೀರವನ್ನು ಧರಿಸುತ್ತದೆ. ಇವರಿಂದ ಬೇರೆಯಾದ ಘೋರ ಪಾಪಮಾಡುವ ಜೀವರು ಯಾತನಾಶರೀರ ಪಡೆದುಕೊಂಡು ವಿವಿಧ ನರಕಗಳ ಕಷ್ಟಗಳನ್ನು ಭೋಗಿಸುತ್ತಾರೆ. ಭೋಗ ಮುಗಿದ ಬಳಿಕ ಪುನಃ ಮರ್ತ್ಯಲೋಕಕ್ಕೆ ಬಂದು ಸ್ಥೂಲಶರೀರವನ್ನು ಧರಿಸುತ್ತಾರೆ.</p>
<p class="Text">ಸೂಕ್ಷ್ಮಶರೀರದಿಂದ ಜೀವಿಯು ಬೇರೆ ಸ್ಥೂಲಶರೀರವನ್ನು ಪ್ರವೇಶಿಸಬಲ್ಲದು. ಪರಕಾಯಪ್ರವೇಶ ಸಿದ್ಧಿಯನ್ನು ಪಡೆದ ಯೋಗಿಗಳು ತಮ್ಮ ಸ್ಥೂಲಶರೀರದಿಂದ ಇಚ್ಛಾನುಸಾರ ಹೊರಟು ಬೇರೆ ಯಾವುದೇ ಮೃತಶರೀರದಲ್ಲಿ ಪ್ರವೇಶಿಸಬಲ್ಲರು. ಇಂತಹ ಅನೇಕ ಉದಾಹರಣೆಗಳು ಇತಿಹಾಸದಲ್ಲಿ ದೊರೆಯುತ್ತವೆ. ಇದಲ್ಲದೆ ಯೋಗಬಲದಿಂದ ಒಂದು ಶರೀರವನ್ನು ಬಿಟ್ಟು ಮತ್ತೊಂದು ಜೀವಿತ ಶರೀರದಲ್ಲಿಯೂ ಸೂಕ್ಷ್ಮಶರೀರದ ಮೂಲಕ ಪ್ರವೇಶಿಸುವ ಶಕ್ತಿಯೂ ಪಡೆಯಲಾಗುತ್ತದೆ. ಮಹಾಭಾರತ, ಶಾಂತಿಪರ್ವದ 320ನೇ ಅಧ್ಯಾಯದಲ್ಲಿ ಸುಲಭಾ ಹೆಸರಿನ ಓರ್ವ ಸಂನ್ಯಾಸಿನಿಯು ತನ್ನ ಯೋಗಬಲದಿಂದ ರಾಜಾ ಜನಕನ ಶರೀರದಲ್ಲಿ ಪ್ರವೇಶಿಸಿದ್ದಳೆಂಬ ಉಲ್ಲೇಖ ಬರುತ್ತದೆ.</p>
<p class="Text">(7) ಒಂದು ಜನ್ಮದಲ್ಲಿ ಪುರುಷರಾಗಿ ಹುಟ್ಟಿದವರು ಪ್ರಾಯಶಃ ಅವರು ಮುಂದಿನ ಜನ್ಮಗಳಲ್ಲಿಯೂ ಪುರುಷರೇ ಆಗಿ ಹುಟ್ಟುತ್ತಾರೆ. ಒಂದು ಜನ್ಮದಲ್ಲಿ ಸ್ತ್ರೀಯಾಗಿ ಹುಟ್ಟಿದವಳಿಗೆ ಪ್ರಾಯಶಃ ಮುಂದೆಯೂ ಬೇಕಾದರೆ ಯಾವುದೇ ಯೋನಿಯಲ್ಲಿ ಹುಟ್ಟಲಿ, ಸ್ತ್ರೀಯ ಶರೀರವೇ ಸಿಗಬಹುದು. ಆದರೆ ಇದೇನೂ ಬದಲಾಗದಿರುವ ನಿಯಮವೇನೂ ಅಲ್ಲ. ಇದರಲ್ಲಿಯೂ ಪರಿವರ್ತನೆಯಾಗಬಲ್ಲದು. ಗುಣ, ಕರ್ಮ, ಸ್ವಭಾವಕ್ಕನುಸಾರವಾಗಿಯೇ ಮನುಷ್ಯನಿಗೆ ಮತ್ತೊಂದು ದೇಹ ದೊರೆಯುತ್ತದೆ. ಯಾವನೇ ಗಂಡಸಿನ ಸ್ವಭಾವ ಈ ಜನ್ಮದಲ್ಲಿ ಹೆಂಗಸಿನಂತಾದರೆ, ಅವನಲ್ಲಿ ಹೆಂಗಸಿನಂತೆ ಗುಣಗಳು ಬಂದು ಬಿಟ್ಟಿದ್ದರೆ, ಅಥವಾ ಅವನು ಜೀವನವಿಡೀ ಸ್ತ್ರೀಯರ ಕೆಲಸಗಳನ್ನೇ ಮಾಡುತ್ತಿದ್ದರೆ ಅವನಿಗೆ ಮುಂದಿನ ಜನ್ಮದಲ್ಲಿ ಹೆಂಗಸಿನ ಶರೀರ ಸಿಗುವ ಸಂಭವವಿದೆ. ಹೀಗೆಯೇ ಯಾರೋ ಪುರುಷನ ಚಿತ್ತ ಅಂತ್ಯಕಾಲದಲ್ಲಿ ಸ್ತ್ರೀಯ ಚಿಂತನೆಯಲ್ಲಿ ತೊಡಗಿದ್ದರೆ ಆಗಲೂ ಅವನು ಮುಂದಿನ ಜನ್ಮದಲ್ಲಿ ಸ್ತ್ರೀಯಾಗುವ ಸಂಭವವಿದೆ. ಇದೇ ಮಾತು ಸ್ತ್ರೀಯರಿಗೂ ಅನ್ವಯಿಸುತ್ತದೆ. ಮುಂದಿನ ಜನ್ಮದ ಮಾತೇನು, ಇದೇ ಜನ್ಮದಲ್ಲಿ ಸ್ತ್ರೀಯು-ಪುರುಷನಾಗಿ, ಪುರುಷನು-ಸ್ತ್ರೀಯಾಗಿ ಪರಿವರ್ತನೆಯಾಗುವ ಮಾತು ಇತಿಹಾಸದಲ್ಲಿ ಬರುತ್ತದೆ. ಶಿಖಂಡಿಯು ಸ್ತ್ರೀಯಾಗಿದ್ದು ಪುರುಷನಾದ ವರ್ಣನೆ ಮಹಾಭಾರತದಲ್ಲಿ ದೊರೆಯುತ್ತದೆ. ಅರ್ವಾಚೀನ ಕಾಲದಲ್ಲಿಯೂ ಗೋಸ್ವಾಮಿ ತುಲಸೀದಾಸರ ವರದಿಂದ ಒಂದು ಹುಡುಗಿ ಹುಡುಗನಾಗಿ ಪರಿವರ್ತನೆಯಾದ ಮಾತು ಅವರ ಜೀವನಚರಿತ್ರೆಯಲ್ಲಿ ಬಂದಿದೆ. ವರ್ತಮಾನ ಕಾಲದಲ್ಲಿಯೂ ಇಂತಹ ಘಟನೆಗಳು ಯುರೋಪ್, ಅಮೇರಿಕಾ ಮುಂತಾದ ದೇಶಗಳಲ್ಲಿ ನಡೆದುದು ಕೇಳಲಾಗುತ್ತದೆ.</p>
<p class="Text">(8) ಒಮ್ಮೆ ಯಾರೇ ಜೀವಿಗೆ ಮನುಷ್ಯಯೋನಿ ಸಿಕ್ಕಿದರೆ ಎಂದೆಂದಿಗೂ ಅವನಿಗೆ ಮನುಷ್ಯಯೋನಿಯ ಪಟ್ಟವೇ ಸಿಗುತ್ತದೆ ಎಂದು ತಿಳಿಯಬಾರದು. ಹೀಗೆ ತಿಳಿಯುವುದರಿಂದ ಭಗವಂತನಿಗೆ ನಿರ್ದಯತೆ ಹಾಗೂ ವೈಷಮ್ಯದ ದೋಷ ತಟ್ಟೀತು ಮತ್ತು ಕರ್ಮಸಿದ್ಧಾಂತದಲ್ಲಿಯೂ ವಿರೋಧ ಬಂದೀತು. ಇದರ ಅರ್ಥ ಒಮ್ಮೆ ಮನುಷ್ಯಜನ್ಮ ಪಡೆದವನು ಬೇಕಾದರೆ ಎಷ್ಟೇ ಪಾಪಗಳನ್ನು ಮಾಡಿದರೂ ಅವನನ್ನು ಮನುಷ್ಯ ಯೋನಿಯಿಂದ ಕೆಳಗೆ ತಳ್ಳಲಾಗುವುದಿಲ್ಲ ಎಂದಾದೀತು. ಆದರೆ ವಿಷಯ ಹೀಗಿಲ್ಲ. ಜೀವಿಗಳ ಗುಣ-ಕರ್ಮಗಳನುಸಾರವೇ ಒಳ್ಳೆಯ-ಕೆಟ್ಟ ಯೋನಿಗಳು ದೊರೆಯುತ್ತವೆ (ಗೀತೆ 4/13; 13/21). ಒಳ್ಳೆಯ ಕರ್ಮಮಾಡಿದರೆ ನಮಗೆ ಮನುಷ್ಯಯೋನಿಯೇ ಏನು, ದೇವಯೋನಿಯೂ ಸಿಗಬಲ್ಲದು, ಭಗವಂತನ ಪ್ರಾಪ್ತಿಯೂ ಆಗಬಲ್ಲದು. ಆದರೆ ಮನುಷ್ಯನು ಪಾಪಗಳನ್ನು ಮಾಡಿದರೆ ಅವನಿಗೆ ಇನ್ನೊಮ್ಮೆ ಮನುಷ್ಯಯೋನಿ ಸಿಗುವ ಯಾವ ಕಾರಣವೂ ಉಳಿಯುವುದಿಲ್ಲ. ಪಾಪಿಗೂ ಪುನಃ ಮನುಷ್ಯಶರೀರ ಕೊಡುವುದು ಅವನ ಪಾಪಗಳನ್ನು ಪ್ರೋತ್ಸಾಹಿಸಿದಂತಾದೀತು. ಭಗವಂತನು ಹೀಗೆ ಎಂದೂ ಮಾಡಲಾರನು. ಪಾಪಿಜನರನ್ನು ಮನುಷ್ಯಯೋನಿಯಿಂದ ತಳ್ಳಿಬಿಡುವ ಹಾಗೂ ಪದೇ-ಪದೇ ಆಸುರೀಯೋನಿಗಳಲ್ಲಿ ತಳ್ಳಿಬಿಡುವ ಮಾತಾದರೋ ಸ್ವತಃ ಭಗವಾನ್ ಶ್ರೀಕೃಷ್ಣನು ತನ್ನ ಶ್ರೀಮುಖದಿಂದ ಹೇಳಿರುವನು (ಗೀತೆ 16/19-20). ಇತಿಹಾಸದಲ್ಲಿಯೂ ಪಾಪೀ ಜನರನ್ನು ಕೆಳಗಿನ ಯೋನಿಯಲ್ಲಿ ಹಾಗೂ ನರಕಾದಿಗಳಲ್ಲಿ ತಳ್ಳಿಬಿಡುವ ಮಾತು ಅಲ್ಲಲ್ಲಿ ಬಂದಿದೆ. ಪಾಪಿಗಳ ಮಾತಾದರೋ ಏನು, ರಾಜರ್ಷಿ ಭರತನಂತಹ ಧರ್ಮಾತ್ಮಾ, ತಪಸ್ವೀ, ಗೃಹತ್ಯಾಗೀ ಮನುಷ್ಯನು ಸಾಯುವಾಗ ಒಂದು ಜಿಂಕೆಯ ಮರಿಯಲ್ಲಿ ಅಂತಃಕರಣದ ವೃತ್ತಿಗಳು ಸಿಕ್ಕಿಕೊಂಡ ಕಾರಣ ಮೃಗಯೋನಿ (ಜಿಂಕೆಯ ಜನ್ಮ) ಪಡೆದ ಎಂಬ ಮಾತು ಶ್ರೀಮದ್ಭಾಗವತಾದಿ ಗ್ರಂಥಗಳಲ್ಲಿ ಬರುತ್ತದೆ. ಇವೆಲ್ಲ ಮಾತುಗಳಿಂದ ಮನುಷ್ಯನು ಸತ್ತಬಳಿಕ ಮನುಷ್ಯಯೋನಿಯೇ ಸಿಗುತ್ತದೆ ಎಂಬುದು ನಿಶ್ಚಿತವಿಲ್ಲ ಎಂದು ಸಿದ್ಧವಾಗುತ್ತದೆ. ಇದರಿಂದ ವರ್ತಮಾನ ಯುಗದಲ್ಲಿ ಮನುಷ್ಯರ ಆಚರಣೆಗಳನ್ನು ನೋಡಿದರೆ ಅವರಿಗೆ ಪುನಃ ಬೇಗನೇ ಮನುಷ್ಯಯೋನಿ ಸಿಗುವ ಸಂಭವ ಕಡಿಮೆಯೇ ಕಂಡುಬರುತ್ತದೆ. ಯುಕ್ತಿಯಿಂದಲಾದರೋ ಒಂದಾದ ಮೇಲೆ ಮತ್ತೊಂದು ಎಲ್ಲ ಜೀವರಿಗೆ ಮನುಷ್ಯನೇ ಆಗುವ ಸೌಭಾಗ್ಯ ಸಿಗಬೇಕು; ಏಕೆಂದರೆ ಮುಕ್ತಿಯ ಅಕಾರ ಮನುಷ್ಯಯೋನಿಯಲ್ಲೇ ಇದೆ, ಈ ನ್ಯಾಯದಿಂದಲೂ ಬೇಗನೆ ಮನುಷ್ಯಯೋನಿ ಸಿಗುವ ಸಂಭವವಿಲ್ಲವೆಂಬ ಮಾತು ತಿಳಿದುಬರುತ್ತದೆ. ಶಾಸ್ತ್ರಗಳಲ್ಲಿಯೂ ಮನುಷ್ಯಶರೀರವನ್ನು ಅತ್ಯಂತ ದುರ್ಲಭವೆಂದು ಹೇಳಲಾಗಿದೆ. ಇದರಿಂದಲೂ ಇದೇ ಮಾತು ಸಿದ್ಧವಾಗುತ್ತದೆ. ಮನುಷ್ಯಜನ್ಮದ ಅವಕಾಶವಾದರೋ ಭಗವಂತನು ಜೀವಿಗೆ ಯಾವಾಗಲಾದರೂ ಕೊಡುತ್ತಾನೆ.</p>
<p class="Text para-style-override-2">ಆದರೆ ಮನುಷ್ಯಯೋನಿಯ ಬಳಿಕ ಪುನಃ ಮನುಷ್ಯಯೋನಿ ಸಿಗುವುದೇ ಇಲ್ಲ ಎಂದು ಇದರಿಂದ ತಿಳಿಯಬಾರದು. ಮನುಷ್ಯನು ಉಚಿತವಾದ ಕರ್ಮ ಮಾಡಿದರಿಗೆ ಪುನಃ ಮನುಷ್ಯಯೋನಿಯೇ ಸಿಗಬಹುದು.<span></span></p>


<p class="Page-Break"> </p>
<p class="Chapter-Heading" id="toc_marker-9">7. ನಿರಾಕಾರ-ಸಾಕಾರ ತತ್ತ್ವ</p>
<p class="Text">ಒಂದು ಶುದ್ಧ ಬ್ರಹ್ಮವಲ್ಲದೆ ಬೇರೆ ಕಂಡುಬರುವುದೆಲ್ಲವೂ ವಾಸ್ತವವಾಗಿ ಇಲ್ಲ, ಕೇವಲ ಸ್ವಪ್ನದಂತೆ ಭಾಸವಾಗುತ್ತದೆ. ವೇದ, ವೇದಾಂತ, ಉಪನಿಷತ್ತುಗಳ ಸರ್ವೋಚ್ಚ ಸಿದ್ಧಾಂತ ಇದೇ ಆಗಿದೆ. ಇದೇ ಸ್ವಾಮಿ ಶಂಕರಾಚಾರ್ಯರ ಮತವಾಗಿದೆ ಹಾಗೂ ಇದೇ ನಿಜವಾಗಿ ನ್ಯಾಯಸಿದ್ಧ ಸಿದ್ಧಾಂತವಾಗಿದೆ. ಆದರೆ ಈ ಮಾತು ಸಾಮಾನ್ಯವಾಗಿ, ಸಹಜವಾಗಿ ಅತಿ ಎತ್ತರ ಮತ್ತು ಗೋಪನೀಯವಾದ್ದರಿಂದ ಇದನ್ನು ಪ್ರಕಟಗೊಳಿಸುವುದು ಅನುಚಿತವಾಗಿದೆ. ಈ ಸಿದ್ಧಾಂತವನ್ನು ಹೇಳುವವರು, ಕೇಳುವವರು ತುಂಬಾ ಕಡಿಮೆ ಜನರೇ ಇದ್ದಾರೆ. ಇದನ್ನು ಹೇಳುವವನು ಸ್ವತಃ ಈ ಸ್ಥಿತಿಗಡರಿದವನೇ ಅಧಿಕಾರಿಯಾಗಿದ್ದಾನೆ. ಹಾಗೂ ಕೇಳುವವನೂ ಕೂಡ ಕೇಳುವ ಜೊತೆಗೆ ಈ ಸ್ಥಿತಿ ಉಂಟಾಗುವವನೇ ಅಧಿಕಾರಿಯಾಗಿದ್ದಾನೆ. ಹೀಗಿಲ್ಲದವರು ಹೇಳಲು, ಕೇಳಲು ಅಧಿಕಾರಿಗಳಲ್ಲ. ರಾಗ-ದ್ವೇಷವಿರುವವರು, ಸಾಂಸಾರಿಕ ಲಾಭ-ಹಾನಿಗಳಲ್ಲಿ ದುಃಖಿತರೂ, ಹರ್ಷಿತರೂ ಆಗುವವರು, ಸುಖ - ದುಃಖಗಳನ್ನು ಬೇರೆ - ಬೇರೆಯಾಗಿ ಅನುಭವಿಸುವವರು, ವಿಷಯ ಲೋಲುಪರೂ, ಇಂದ್ರಿಯಾರಾಮರೂ ಇಂತಹವರಿಗೆ ಈ ಸಿದ್ಧಾಂತದ ಉಪದೇಶ ವಿಪರೀತವಾದ ಹಾನಿಯೂ ಆಗಬಲ್ಲದು. ಪ್ರಪಂಚವು ಸ್ವಪ್ನವತ್ ಆಗಿದೆ ಎಂದಾದರೆ ಅಸತ್ಯ, ವ್ಯಭಿಚಾರ, ಹಿಂಸೆ, ಕಪಟ-ಮೋಸ ಮುಂತಾದ ಪಾಪಗಳೂ, ಸ್ವಪ್ನದಂತೆ ಇವೆ ಎಂದು ಅವರು ತಿಳಿದುಕೊಂಡುಬಿಡುತ್ತಾರೆ. ಬೇಕಾದಹಾಗೆ ಮಾಡಿರಿ ಯಾವುದೇ ಹಾನಿಯಾದರೋ ಆಗಲಾರದು. ಹೀಗೆ ತಿಳಿದುಕೊಂಡು ಅವರು ಪರಿಶ್ರಮ ಸಾಧ್ಯವಾದ ಸತ್ಕರ್ಮಗಳನ್ನು ತ್ಯಜಿಸಿ ಬೇರೆ-ಬೇರೆ ರೂಪದಿಂದ ಪಾಪಾಚರಣೆಯಲ್ಲಿ ತೊಡಗುವರು; ಏಕೆಂದರೆ, ಸತ್ಕರ್ಮಗಳನ್ನು ಮಾಡುವುದಕ್ಕಿಂತ ಅವನ್ನು ಬಿಟ್ಟುಬಿಡುವುದು, ಪಾಪಕರ್ಮಗಳಲ್ಲಿ ತೊಡಗುವುದು ಸಹಜವಾಗಿದೆ. ಆದ್ದರಿಂದ ಅನಧಿಕಾರಿಗಳಿಗೆ ಈ ಸಿದ್ಧಾಂತವನ್ನು ಉಪದೇಶಿಸದಿರಲು ಶಾಸ್ತ್ರಗಳ ಆಜ್ಞೆ ಇದೆ; ಏಕೆಂದರೆ ಅನಧಿಕಾರೀ ಜನರು ಈ ಸಿದ್ಧಾಂತವನ್ನು ಯಥಾರ್ಥವಾಗಿ ಅರಿಯದೆ ಸತ್ಕರ್ಮಗಳನ್ನು ತ್ಯಜಿಸಿ ಬಿಡುತ್ತಾರೆ, ಜ್ಞಾನದ ಪ್ರಾಪ್ತಿ ಅವರಿಗಾಗುವುದಿಲ್ಲ. ಇದರಿಂದ ಉಭಯಭ್ರಷ್ಟರಾಗಿ ಹೋಗುತ್ತಾರೆ. ಅದಕ್ಕಾಗಿ ಶ್ರೀಭಗವಂತನು ಗೀತೆಯಲ್ಲಿಯೂ ಹೇಳಿರುವನು —</p>
<p class="Shlok">ನ ಬುದ್ಧಿಭೇದಂ ಜನಯೇದಜ್ಞಾನಾಂ ಕರ್ಮಸಂಗಿನಾಮ್ ।</p>
<p class="Shlok">ಜೋಷಯೇತ್ಸರ್ವಕರ್ಮಾಣಿ ವಿದ್ವಾನ್ಯುಕ್ತಃ ಸಮಾಚರನ್ ॥</p>
<p class="TXT-Right">(ಗೀತೆ 3/26)</p>
<p class="Text">‘ಪರಮಾತ್ಮನ ಸ್ವರೂಪದಲ್ಲಿ ಅಚಲವಾಗಿ ಸ್ಥಿತರಾದ ಜ್ಞಾನೀ ಪುರುಷರು - ಶಾಸ್ತ್ರವಿಹಿತವಾದ ಕರ್ಮಗಳಲ್ಲಿ ಆಸಕ್ತಿಯುಳ್ಳ ಅಜ್ಞಾನಿಗಳ ಬುದ್ಧಿಯಲ್ಲಿ ಭ್ರಮೆಯನ್ನು, ಅರ್ಥಾತ್ ಕರ್ಮಗಳಲ್ಲಿ ಅಶ್ರದ್ಧೆಯನ್ನು ಉಂಟುಮಾಡಬಾರದು. ಆದರೆ ಸ್ವಯಂ ಶಾಸ್ತ್ರ ವಿಹಿತ ಸಮಸ್ತ ಕರ್ಮಗಳನ್ನು ಚೆನ್ನಾಗಿ ಮಾಡುತ್ತಾ ಅವರಿಂದಲೂ ಅದೇ ಪ್ರಕಾರವಾಗಿ ಮಾಡಿಸಬೇಕು.’</p>
<p class="Text">ಜ್ಞಾನಿಯ ಕರ್ಮಗಳು ಅನಾಸಕ್ತ ಭಾವದಿಂದ ಸ್ವಾಭಾವಿಕವಾಗಿ ಆಗುತ್ತವೆ ಹಾಗೂ ಅಜ್ಞಾನಿಯ ಕರ್ಮಗಳು ಆಸಕ್ತಿಸಹಿತ ಆಗುತ್ತವೆ. ಜ್ಞಾನೀ ಮತ್ತು ಅಜ್ಞಾನಿಗಳ ಕರ್ಮಗಳಲ್ಲಿ ಇದೇ ಅಂತರವಿದೆ. ಶ್ರೀಗೀತೆಯಲ್ಲಿ ಹೇಳಿದೆ —</p>
<p class="Shlok">ಸಕ್ತಾಃ ಕರ್ಮಣ್ಯವಿದ್ವಾಂಸೋ ಯಥಾ ಕುರ್ವಂತಿ ಭಾರತ ।</p>
<p class="Shlok">ಕುರ್ಯಾದ್ವಿದ್ವಾಂಸ್ತಥಾಸಕ್ತಶ್ಚಿಕೀರ್ಷುರ್ಲೋಕಸಂಗ್ರಹಮ್ ॥</p>
<p class="TXT-Right">(ಗೀತೆ 3/25)</p>
<p class="Text">ಹೇ ಅರ್ಜುನ! ಕರ್ಮದಲ್ಲಿ ಆಸಕ್ತರಾದ ಅಜ್ಞಾನೀಜನರು ಯಾವ ಪ್ರಕಾರ ಕರ್ಮವನ್ನು ಮಾಡುತ್ತಾರೋ, ಆಸಕ್ತಿರಹಿತನಾದ ವಿದ್ವಾಂಸನೂ ಕೂಡ ಲೋಕ ಸಂಗ್ರಹವನ್ನು ಮಾಡಲಿಚ್ಛಿಸುತ್ತಾ ಅದೇ ಪ್ರಕಾರ ಕರ್ಮವನ್ನು ಮಾಡಲಿ.’</p>
<p class="Text">ಹೇಳುವ ತಾತ್ಪರ್ಯ — ಶುದ್ಧಬ್ರಹ್ಮನ ಚರ್ಚೆಯು ಕೇವಲ ಅಕಾರಿಗಳಲ್ಲಿಯೇ ಆಗಬೇಕೆಂಬುದೇ ಆಗಿದೆ.</p>
<p class="Text">ಒಂದು ಶುದ್ಧಬ್ರಹ್ಮನ ಹೊರತು ಬೇರೆ ಏನೂ ಇಲ್ಲವೆಂದಾದರೆ, ಇದರಿಂದ ಸೃಷ್ಟಿ ಮತ್ತು ಸೃಷ್ಟಿಕರ್ತಾ ಈಶ್ವರನೂ ಇಲ್ಲವೆಂದೇ ಸಿದ್ಧವಾಗುತ್ತದೆ ಹಾಗೂ ಹೀಗಿದ್ದರೆ ಇವುಗಳನ್ನು ಪ್ರತಿಪಾದಿಸುವ ಪ್ರಮಾಣಭೂತ ಶಾಸ್ತ್ರಗಳು, ಪ್ರತ್ಯಕ್ಷವಾಗಿ ಕಾಣುವ ಸೃಷ್ಟಿಯ ಸ್ಥಿತಿ ಏನಾದೀತು? ಎಂದು ಜನರು ಕೇಳಬಲ್ಲರು. ಇದರ ಉತ್ತರ ಆಕಾಶವು ನಿರಾಕಾರವಾಗಿದೆ, ಆಕಾಶಕ್ಕೆ   ಯಾವುದೇ ಆಕಾರವಿಲ್ಲ. ಆದರೆ ಎಂದಾದರೂ ಆಕಾಶದಲ್ಲಿ ಮೋಡಗಳು ಕಾಣಿಸಿಕೊಳ್ಳುವವು. ಆ ಮೋಡಗಳು ಆಕಾಶದಲ್ಲೇ ಉತ್ಪನ್ನವಾಗುತ್ತವೆ. ಅದರಲ್ಲೇ ಕಂಡುಬರುತ್ತವೆ, ಕೊನೆಗೆ ಅದೇ ಆಕಾಶದಲ್ಲಿ ಇಲ್ಲವಾಗುತ್ತವೆ. ಆಕಾಶದ ನಿಜವಾದ ಸ್ಥಿತಿಯಲ್ಲಿ ಯಾವುದೇ ವ್ಯತ್ಯಾಸವಾಗುವುದಿಲ್ಲ. ಆದರೆ ಅಕಾಶದ ಎಷ್ಟು ಸ್ಥಳ ಮೋಡಗಳಿಂದ ಆವೃತವಾಗುತ್ತದೋ, ಅಷ್ಟು ಅಂಶದಲ್ಲಿ ಅದರ ಒಂದು ವಿಶೇಷರೂಪ ಕಂಡುಬರುತ್ತದೆ ಹಾಗೂ ಅದರಲ್ಲಿ ವೃದ್ಧಿ ಮುಂತಾದ ಕ್ರಿಯೆಯೂ ಆಗುತ್ತವೆ.</p>
<p class="Text">ಇದೇ ಪ್ರಕಾರ ಒಂದೇ ಅನಂತ ಶುದ್ಧಬ್ರಹ್ಮನಲ್ಲಿ ಮಾಯೆಯಿಂದ ಆವೃತವಾಗಿ ಕಾಣುವಷ್ಟು ಅಂಶದ ಹೆಸರು ಸಗುಣ ಈಶ್ವರವಾಗಿದೆ. ವಾಸ್ತವವಾಗಿ ಈ ಸಗುಣ ಈಶ್ವರನು ಶುದ್ಧಬ್ರಹ್ಮನಿಂದ ಎಂದೂ ಯಾವುದೇ ಬೇರೆ ವಸ್ತುವಲ್ಲ, ಆದರೆ ಮಾಯೆಯ ಕಾರಣ ಬೇರೆಯಾಗಿ ಕಂಡುಬರುವುದರಿಂದ ಸಗುಣ ಈಶ್ವರನನ್ನು ಜನರು ಬೇರೆ ಎಂದು ತಿಳಿಯುತ್ತಾರೆ. ಇವನೇ ಭಿನ್ನರೂಪದಿಂದ ಕಂಡುಬರುವ ಸಗುಣ-ಚತನ್ಯ, ಸೃಷ್ಟಿಕರ್ತಾ ಈಶ್ವರನಾಗಿದ್ದಾನೆ. ಇವನನ್ನೇ ಆದಿಪುರುಷ, ಪುರುಷೋತ್ತಮ, ಮಾಯಾವಿಶಿಷ್ಟ ಈಶ್ವರ ಎಂದೂ ಹೇಳುತ್ತಾರೆ. ಆಕಾಶದ ಅಂಶದಲ್ಲಿ ಮೋಡಗಳಂತೆ ಈ ಸಗುಣ ಚೈತನ್ಯದಲ್ಲಿ ಕಂಡುಬರುವ ಸೃಷ್ಟಿಯು ಮಾಯೆಯ ಕಾರ್ಯವಾಗಿದೆ. ಮಾಯೆ ಸೃಷ್ಟಿಕರ್ತಾ ಈಶ್ವರನ ಶಕ್ತಿಯ ಹೆಸರಾಗಿದೆ. ಬೆಂಕಿ ಮತ್ತು ಅದರ ಸುಡುವ ಶಕ್ತಿ ಇರುವಂತೆ ಸೃಷ್ಟಿಕರ್ತಾ ಈಶ್ವರ ಹಾಗೂ ಅವನ ಶಕ್ತಿಮಾಯೆಯಾಗಿದೆ. ಇವನ್ನೇ ಪ್ರಕೃತಿ ಎಂದು ಹೇಳುತ್ತಾರೆ.</p>
<p class="Text">ಈ ಮಾಯೆ ಎಂದರೇನು? ಇದು ಹೇಗೆ ಉಂಟಾಗುತ್ತದೆ? ಇದೊಂದು ಬೇರೆ ವಿಷಯವಾಗಿದೆ. ಆದ್ದರಿಂದ ಈ ವಿಷಯದಲ್ಲಿ ಇಲ್ಲಿ ಏನೂ ಬರೆಯದೆ ಮೂಲ ವಿಷಯದ ಕುರಿತೇ ಬರೆಯಲಾಗುತ್ತದೆ. ಈ ವರ್ಣನೆಯಿಂದ ನಿರಾಕಾರ ಆಕಾಶದಂತೆ ಆ ಸರ್ವವ್ಯಾಪಿ ಅನಂತಚೇತನದ ಹೆಸರು ಬ್ರಹ್ಮವಾಗಿದೆ ಎಂದು ತಿಳಿಯಬೇಕು. ನಿಜವಾಗಿ ಆಕಾಶದ ದೃಷ್ಟಾಂತವೂ ಏಕದೇಶೀಯವಾಗಿದೆ; ಏಕೆಂದರೆ, ಆಕಾಶಕ್ಕಾದರೋ ಸೀಮೆ ಇದೆ. ಅದಕ್ಕೆ ಯಾವುದೇ ಆಕಾರವಿಲ್ಲದಿದ್ದರೂ ಅದರಲ್ಲಿ ಶಬ್ದರೂಪೀ ಒಂದು ಗುಣವೂ ಇದೆ. ಆದರೆ ಶುದ್ಧಬ್ರಹ್ಮನಾದರೋ ಅಸೀಮ, ಅನಂತ, ನಿರ್ಗುಣ, ಕೇವಲ (ನಿರಂಜನ) ಅದ್ವಿತೀಯವಾಗಿದೆ. ಅದಕ್ಕಾಗಿ ಅದು ಅನಿರ್ವಚನೀಯವಾಗಿದೆ. ಆದ್ದರಿಂದ ಅದರ ಉಪದೇಶವನ್ನು ಧರಿಸಲು ಸಮರ್ಥನಾದ ಕೇವಲ ಆ ಅಧಿಕಾರಿಗೆ ಮಾತ್ರ ಮಾಡಲಾಗುತ್ತದೆ. ಇದಾದರೋ ಶುದ್ಧಬ್ರಹ್ಮನ ಮಾತಾಯಿತು.</p>
<p class="Text">ಇದೇ ಶುದ್ಧಬ್ರಹ್ಮನ ಎಷ್ಟು ಅಂಶ (ಆಕಾಶದ ಮೇಘಗಳಿಂದ ಆವೃತ ಅಂಶದಂತೆ) ಬೇರೆಯಾಗಿ ಕಾಣುತ್ತದೋ ಅದೇ ಮಾಯಾವಿಶಿಷ್ಟ ಸೃಷ್ಟಿಕರ್ತಾ ಸಗುಣ ಈಶ್ವರನಾಗಿದ್ದಾನೆ ಮತ್ತು ಅದೇ ಪರಮಾತ್ಮನ ಒಂದಂಶದಲ್ಲಿ ಇಡೀ ಬ್ರಹ್ಮಾಂಡವಿದೆ. ಇರಲಿ!</p>
<p class="Text">ಈಗ ಇದಾದ ಬಳಿಕ ಸಾಕಾರ ಈಶ್ವರ ಅಂದರೆ ಅವತಾರದ ವಿಷಯಬರುತ್ತದೆ. ಆ ಸಗುಣ ಈಶ್ವರನು ಆವಶ್ಯಕತೆಯನ್ನು ಅರಿತಾಗ ಅವನು ತನ್ನ ಮಾಯೆಯನ್ನು ಅಧೀನವಾಗಿಸಿಕೊಂಡು ಯಾವ ರೂಪದಿಂದ ಕಾರ್ಯಮಾಡಬೇಕೋ, ಅದೇ ರೂಪದಿಂದ ಪ್ರಕಟನಾಗುತ್ತಾನೆ. ಎಂದೋ ಮನುಷ್ಯರೂಪದಿಂದ, ಎಂದೋ ವಾರಾಹ ಹಾಗೂ ನರಸಿಂಹರೂಪದಲ್ಲಿ, ಎಂದೋ ಮತ್ಸ್ಯ, ಕೂರ್ಮರೂಪದಿಂದ, ಕೆಲವು ಸಲ ಹಂಸ, ಅಶ್ವರೂಪದಿಂದ ಅವತರಿಸುತ್ತಾನೆ. ಹೀಗೆಯೇ ಆವಶ್ಯಕತೆಗನುಗುಣವಾಗಿ ಅನೇಕ ರೂಪಗಳಲ್ಲಿ ಸಾಕ್ಷಾತ್ ಈಶ್ವರನು ಅವತರಿಸಿ ಜನರಿಗೆ ದರ್ಶನವನ್ನು ಕೊಟ್ಟು ಕೃತಾರ್ಥಗೊಳಿಸುತ್ತಾನೆ. ಆದರೆ ಅವನು ಈ ಪ್ರಪಂಚದಲ್ಲಿ ಪ್ರಕಟನಾಗುವುದು ಪ್ರಾಕೃತ ಜೀವಿಗಳಂತಲ್ಲ. ಈಶ್ವರನು ಅವತರಿಸುವ ಸಮಯ ಮತ್ತು ಕಾರಣವನ್ನು ಭಗವಂತನು ಗೀತೆಯಲ್ಲಿ ಹೇಳಿರುವನು —</p>
<p class="Shlok">ಯದಾ ಯದಾ ಹಿ ಧರ್ಮಸ್ಯ ಗ್ಲಾನಿರ್ಭವತಿ ಭಾರತ ।</p>
<p class="Shlok">ಅಭ್ಯುತ್ಥಾನಮಧರ್ಮಸ್ಯ ತದಾತ್ಮಾನಂ ಸೃಜಾಮ್ಯಹಮ್ ॥</p>
<p class="Shlok">ಪರಿತ್ರಾಣಾಯ ಸಾಧೂನಾಂ ವಿನಾಶಾಯ ಚ ದುಷ್ಕೃತಾಮ್ ।</p>
<p class="Shlok">ಧರ್ಮಸಂಸ್ಥಾಪನಾರ್ಥಾಯ ಸಂಭವಾಮಿ ಯುಗೇ ಯುಗೇ ॥</p>
<p class="TXT-Right">(ಗೀತೆ 4/7-8)</p>
<p class="Text">‘ಹೇ ಭರತವಂಶೀಯ ಅರ್ಜುನನೇ! ಯಾವ-ಯಾವ ಕಾಲದಲ್ಲಿ ಧರ್ಮದ ಹಾನಿ ಮತ್ತು ಅಧರ್ಮದ ವೃದ್ಧಿಯಾಗುತ್ತದೆಯೋ, ಆವಾಗಲೆಲ್ಲಾ ನಾನು ನನ್ನ ಸ್ವರೂಪವನ್ನು ರಚಿಸುತ್ತೇನೆ, ಅರ್ಥಾತ್ ಸಾಕಾರರೂಪದಿಂದ ಜನರ ಮುಂದೆ ಪ್ರಕಟನಾಗುತ್ತೇನೆ. ಸಾಧುಪುರುಷರನ್ನು ಉದ್ಧಾರಮಾಡುವುದಕ್ಕಾಗಿಯೂ, ಪಾಪಕರ್ಮ ಮಾಡುವವರನ್ನು ವಿನಾಶಪಡಿಸಲಿಕ್ಕಾಗಿಯೂ ಮತ್ತು ಧರ್ಮವನ್ನು ಚೆನ್ನಾಗಿ ಸ್ಥಾಪಿಸುವುದಕ್ಕಾಗಿಯೂ ನಾನು ಯುಗ-ಯುಗಗಳಲ್ಲಿ ಪ್ರಕಟವಾಗುತ್ತೇನೆ.’</p>
<p class="Text">‘ನಾನು ಸಾಧುಗಳನ್ನು ಉದ್ಧಾರಮಾಡಲಿಕ್ಕಾಗಿ ಅವತರಿಸಿರುವೆನು ಎಂದು ಹೇಳುವಂತಹವರ ಅವತಾರ ಈಗ ಭೂಮಿಯಲ್ಲಿ ಎಲ್ಲಿಯೂ ಕಂಡುಬರುವುದಿಲ್ಲ. ಪ್ರಪಂಚದಲ್ಲಿ ಅನೇಕ ಸಾಧುಗಳು ದೊರೆಯಬಲ್ಲರು; ಆದರೆ ಆ ಸಾಧುಗಳ ಉದ್ಧಾರಕ್ಕಾಗಿ ಅವತರಿಸಿ ಬಂದಿರುವವರು, ಭಗವಾನ್ ಶ್ರೀಕೃಷ್ಣನಂತೆ ಹೀಗೆ ಹೇಳುವವರು ಯಾರೂ ಕಾಣುವುದಿಲ್ಲ.’</p>
<p class="Shlok">ಸರ್ವಧರ್ಮಾನ್ ಪರಿತ್ಯಜ್ಯ ಮಾಮೇಕಂ ಶರಣಂ ವ್ರಜ ।</p>
<p class="Shlok">ಅಹಂ ತ್ವಾಸರ್ವಪಾಪೇಭ್ಯೋ ಮೋಕ್ಷಯಿಷ್ಯಾಮಿ ಮಾ ಶುಚಃ ॥</p>
<p class="TXT-Right">(ಗೀತೆ 18/66)</p>
<p class="Text">‘ಸಂಪೂರ್ಣ ಧರ್ಮಗಳ ಆಶ್ರಯವನ್ನು ಅರ್ಥಾತ್ ಸಮಸ್ತ ಕರ್ತವ್ಯ ಕರ್ಮಗಳನ್ನು ನನ್ನಲ್ಲಿ ತ್ಯಾಗಮಾಡಿ (ಸಮರ್ಪಿಸಿ) ನೀನು ಕೇವಲ, ಸರ್ವಶಕ್ತಿವಂತ, ಸರ್ವಾಧಾರ ಪರಮೇಶ್ವರನಾದ ನನ್ನೋರ್ವನಿಗೇ ಶರಣು ಬಂದುಬಿಡು. ನಾನು ನಿನ್ನನ್ನು ಸಮಸ್ತ ಪಾಪಗಳಿಂದ ಮುಕ್ತನಾಗಿಸುವೆ. ನೀನು ಶೋಕಿಸಬೇಡ.’</p>
<p class="Text">‘ಇಂತಹ ಏಕಮಾತ್ರ ತನ್ನ ಶರಣಾಗತಿಯಿಂದ ಪಾಪಗಳಿಂದ ಮುಕ್ತರಾಗಿಸಿಬಿಡುವ ಮಾತುಕೊಡುವ ಯಾವ ಅವತಾರವು ಈಗ ಪ್ರಪಂಚದಲ್ಲಿ ಇಲ್ಲ.’</p>
<p class="Text">ಕೆಲದಿನಗಳ ಹಿಂದೆ ಓರ್ವ ಸಜ್ಜನರು ನನ್ನಲ್ಲಿ ಕೇಳಿದ್ದರು ಪೃಥ್ವಿಯಲ್ಲಿ ಪಾಪವಾದರೋ ತುಂಬಾ ಬೆಳೆದುಹೋಗಿದೆ. ಭಗವಂತನು ಅವತರಿಸುವ ಸಮಯ ಈಗ ಬಂದಿಲ್ಲವೇನು? ಬಂದಿದೆಯಾದರೆ ಭಗವಂತನು ಏಕೆ ಅವತರಿಸುವುದಿಲ್ಲ? ನಾನು ಹೇಳಿದೆ ನನಗೆ ತಿಳಿಯದು. ನಾನು ಎಲ್ಲವನ್ನೂ ತಿಳಿದವನಾಗಿದ್ದೇನೆ ಎಂದೇನೂ ಇಲ್ಲವಲ್ಲ. ಭಗವಂತನು ಏಕೆ ಅವತರಿಸುವುದಿಲ್ಲ. ಇದನ್ನು ಭಗವಂತನೇ ಬಲ್ಲನು. ಆದರೆ ಭಗವಂತನು ಅವತರಿಸುವುದರಿಂದ ನೀವು ಪ್ರಸನ್ನರಾಗುವಿರೋ ಇಲ್ಲವೋ ಎಂದು ಯಾರಾದರೂ ಕೇಳಿದರೆ, ನಾನು ಭಗವಂತನು ಅವತರಿಸುವುದರಿಂದ ತುಂಬಾ ಸಂತೋಷಪಡುವೆನೆಂದೇ ಹೇಳುವೆನು. ಏಕೆಂದರೆ, ಈಗ ಭಗವಂತನ ಅವತಾರವಾದರೆ ನನಗೂ ಅವನ ದರ್ಶನವಾಗಬಲ್ಲದು. ಒಂದೊಮ್ಮೆ ಯಾರಾದರೂ ಸರಳತೆಯಿಂದ ನಿಮ್ಮ ಅನುಮಾನದಿಂದ ಭಗವಂತನು ಅವತಾರವೆತ್ತುವ ಸಮಯ ಈಗ ಬಂದಿದೆಯೇ? ಇಲ್ಲವೇ? ಎಂದು ಕೇಳಿದರೆ ನಾನು ನನ್ನ ಅನುಮಾನದಿಂದ ಆ ಸಮಯ ಸಂಭವತಃ ಈಗ ಬಂದಿಲ್ಲ ಎಂದೇ ಹೇಳಬಲ್ಲೆನು. ಒಂದು ವೇಳೆ ಆ ಸಮಯ ಬಂದಿದ್ದರೆ ಭಗವಂತನು ಅವತರಿಸುತ್ತಿದ್ದನು. ಕಲಿಯುಗದಲ್ಲಿ ಹೇಗಾಗಬೇಕಾಗಿದೆಯೋ ಅಷ್ಟು ಹೆಚ್ಚು ಹಾನಿಯು ಈವರೆಗೆ ಆಗಿಲ್ಲ. ಭಗವಂತ ಬೇರೆ ಅವತಾರಗಳ ಸಮಯದಲ್ಲಿ ಎಷ್ಟು ಅತ್ಯಾಚಾರ ಬೆಳೆದಿತ್ತೋ, ಧರ್ಮ ಮತ್ತು ಧರ್ಮಪ್ರಾಣರಾದ ಋಷಿಗಳಿಗೆ ಎಂತಹ ದುರ್ದೆಶೆ ಆಗಿತ್ತೋ ಅಂತಹುದು ಈಗ ಆಗಲಿಲ್ಲ. ಭಗವಾನ್ ಶ್ರೀರಾಮಚಂದ್ರನ ಸಮಯದಲ್ಲಾದರೋ ರಾಕ್ಷಸರಿಂದ ಕೊಲ್ಲಲ್ಪಟ್ಟ ಋಷಿಗಳ ಎಲುಬುಗಳು ರಾಶಿ-ರಾಶಿಯೇ ಬಿದ್ದಿದ್ದವು.</p>
<p class="Text"><span class="char-style-override-6">ಪ್ರಶ್ನೆ — </span>ಋಷಿಗಳಲ್ಲಿ ರಾಕ್ಷಸರನ್ನು ವಧಿಸುವ ಸಾಮರ್ಥ್ಯವಿರಲಿಲ್ಲವೇನು? ಇದ್ದಿದ್ದರೆ ಅವರು ರಾಕ್ಷಸರನ್ನು ಏಕೆ ವಧಿಸಲಿಲ್ಲ?</p>
<p class="Text"><span class="char-style-override-6">ಉತ್ತರ — </span>ಋಷಿಗಳಿಗೆ ರಾಕ್ಷಸರನ್ನು ವಧಿಸುವ ಸಾಮರ್ಥ್ಯ ಇತ್ತು, ಆದರೆ ಅವರು ತಮ್ಮ ತಪೋಬಲವನ್ನು ಕಳೆದುಕೊಳ್ಳಲು ಬಯಸುತ್ತಿರಲಿಲ್ಲ. ವಿಶ್ವಾಮಿತ್ರರು ಮಹಾರಾಜಾ ದಶರಥನ ಬಳಿಗೆ ಬಂದು ಯಜ್ಞರಕ್ಷಣೆಗಾಗಿ ಶ್ರೀರಾಮ-ಲಕ್ಷ್ಮಣರನ್ನು ಕೇಳಿದಾಗಲೂ ಅವರು — ‘ನಾನು ಸ್ವತಃ ರಾಕ್ಷಸರ ವಧೆಯನ್ನು ಮಾಡಬಲ್ಲೆನು, ಆದರೆ ಅದರಿಂದ ನನ್ನ ತಪೋಶಕ್ತಿ ಕ್ಷೀಣವಾದೀತು; ಆದ್ದರಿಂದ ನಾನು ಅದನ್ನು ಮಾಡಬಯಸುವುದಿಲ್ಲ. ಶ್ರೀರಾಮ-ಲಕ್ಷ್ಮಣರ ಮೂಲಕ ರಾಕ್ಷಸರ ವಧೆಯಾದರೆ ನನ್ನ ಯಜ್ಞದ ರಕ್ಷಣೆ ಆದೀತು ಹಾಗೂ ನನ್ನ ತಪೋಬಲವು ಸುರಕ್ಷಿತವಾಗಿದ್ದೀತು. ಶ್ರೀರಾಮ-ಲಕ್ಷ್ಮಣರು ರಾಕ್ಷಸರನ್ನು ಸಹಜವಾಗಿ ಕೊಲ್ಲಬಲ್ಲರು, ಇದನ್ನು ನಾನು ಬಲ್ಲೆನು, ನೀನು ತಿಳಿಯೆ’ ಎಂದು ಹೇಳಿದ್ದರು. ಮಹಾರಾಜಾ ದಶರಥನು ಮೋಹದಿಂದಾಗಿ ಶ್ರೀರಾಮ-ಲಕ್ಷ್ಮಣರನ್ನು ಸಾಧಾರಣ ಹುಡುಗರೆಂದು ತಿಳಿದು ಮಕ್ಕಳಮೇಲಿನ ಪ್ರೀತಿಯಿಂದ ವಿಶ್ವಾಮಿತ್ರರಲ್ಲಿ — ‘ಸ್ವಾಮಿ! ನಾನು ಸ್ವತಃ ನಿಮ್ಮೊಡನೆ ಬರಲು ಸಿದ್ಧನಿದ್ದೇನೆ. ರಾವಣನೊಬ್ಬನನ್ನು ಬಿಟ್ಟು ಬೇರೆ ಎಲ್ಲ ರಾಕ್ಷಸರನ್ನು ಕೊಲ್ಲಬಲ್ಲೆನು. ನೀವು ರಾಮ-ಲಕ್ಷ್ಮಣರನ್ನು ಕರೆದುಕೊಂಡುಹೋಗದೆ ನನ್ನನ್ನು ಕರೆದುಕೊಂಡು ಹೋಗಿ’ ಎಂದು ವಿನಂತಿಸಿಕೊಂಡನು. ಹೀಗೆ ರಾಜನು ಮೋಹದಲ್ಲಿ ಬಿದ್ದಿರುವುದನ್ನು ಕಂಡು — ಭಗವಾನ್ ಶ್ರೀರಾಮನ ಮಹಿಮೆಯನ್ನು ತತ್ತ್ವದಿಂದ ತಿಳಿದಿರುವ ವಸಿಷ್ಠರು ಮಹಾರಾಜನಲ್ಲಿ — ‘ರಾಜನೇ! ನೀನು ಯಾವುದೇ ಚಿಂತೆ ಮಾಡಬೇಡ. ಇವರು ಸಾಧಾರಣ ಬಾಲಕರಲ್ಲ, ಇವರಿಗೆ ಯಾವುದೇ ಭಯವಿಲ್ಲ, ನೀನು ಸಂತೋಷವಾಗಿ ಇವರನ್ನು ವಿಶ್ವಾಮಿತ್ರರೊಂದಿಗೆ ಕಳಿಸಿಕೊಡು’ ಎಂದು ತಿಳಿಸಿ ಹೇಳಿದರು. ಈ ಪ್ರಸಂಗದಿಂದ — ಋಷಿಗಳು ಸಾಮರ್ಥ್ಯವಂತರಾಗಿದ್ದರು, ಆದರೆ ತಮ್ಮ ತಪೋಬಲವನ್ನು ಉಪಯೋಗಿಸಲು ಬಯಸುತ್ತಿರಲಿಲ್ಲ ಎಂದು ತಿಳಿದುಬರುತ್ತದೆ.</p>
<p class="Text">ಕಲಿಯುಗದಲ್ಲಿ ಇಷ್ಟರವರೆಗೆ ಭಗವಂತನು ಅವತರಿಸಿ ಬರಬೇಕಾದ ಸಮಯ ಒದಗಲಿಲ್ಲವೆಂದು ತಿಳಿಯುತ್ತದೆ. ಭಗವಂತನು ಸಾಮಾನ್ಯವಾಗಿ ಅವತರಿಸುವುದಿಲ್ಲ. ಮೊದಲಿಗಾದರೋ ಅವನು ಕಾರಕ (ಅಧಿಕಾರಿ) ಪುರುಷರಿಗೆ ತನ್ನ ಅಧಿಕಾರವನ್ನು ಒಪ್ಪಿಸಿ ಕಳಿಸುತ್ತಾನೆ. ಯಜಮಾನನು ತನ್ನ ಅಂಗಡಿಯನ್ನು ನೋಡಿಕೊಳ್ಳಲು ಮೊದಲು ವಿಶ್ವಾಸಿಯಾದ ಹೆಡ್ಕ್ಲಾರ್ಕ್ನನ್ನು ಕಳಿಸಿಕೊಡುತ್ತಾನೆ. ಆದರೆ ಅವನಿಂದ ಕೆಲಸ ಸಾಗದು, ನಾನೇ ಸ್ವತಃ ಹೋಗಬೇಕಾಗಿದೆ ಎಂದು ಕಂಡುಬಂದಾಗ ಸ್ವತಃ ಹೋಗುತ್ತಾನೆ. ಹೀಗೆಯೇ ಕಾರಕಪುರುಷರನ್ನು ಕಳಿಸಿಕೊಟ್ಟ ಬಳಿಕವೂ, ತಾನೇ ಅವತರಿಸುವ ಆವಶ್ಯಕತೆ ಕಂಡುಬಂದಾಗ ಭಗವಂತನು ಸ್ವಯಂ ಪ್ರಕಟನಾಗುತ್ತಾನೆ. ಭಗವತ್ ಕೃಪೆಯಿಂದ ತಮ್ಮ ಪುರುಷಾರ್ಥದ ಮೂಲಕ ಈ ಶ್ಲೋಕಕ್ಕನುಸಾರ ಸಿದ್ಧರಾದವರನ್ನೇ ಕಾರಕಪುರುಷರೆಂದು ಹೇಳುತ್ತಾರೆ.</p>
<p class="Shlok">ಅಗ್ನಿರ್ಜ್ಯೋತಿರಹಃ ಶುಕ್ಲಃ ಷಣ್ಮಾಸಾ ಉತ್ತರಾಯಣಮ್ ।</p>
<p class="Shlok">ತತ್ರ ಪ್ರಯಾತಾ ಗಚ್ಛಂತಿ ಬ್ರಹ್ಮ ಬ್ರಹ್ಮವಿದೋ ಜನಾಃ ॥</p>
<p class="TXT-Right">(ಗೀತೆ 8/24)</p>
<p class="Text">‘ಯಾವ ಮಾರ್ಗದಲ್ಲಿ ಜ್ಯೋತಿರ್ಮಯ ಅಗ್ನಿ ಅಭಿಮಾನಿದೇವತೆಯಾಗಿದ್ದಾನೋ, ಹಗಲಿನ ಅಭಿಮಾನಿದೇವತೆಯಾಗಿದ್ದಾನೋ, ಶುಕ್ಲಪಕ್ಷದ ಅಭಿಮಾನಿ ದೇವತೆಯಿದ್ದಾನೋ ಮತ್ತು ಉತ್ತರಾಯಣದ ಆರು ತಿಂಗಳ ಅಭಿಮಾನೀ ದೇವತೆಯಾಗಿದ್ದಾನೋ, ಆ ಮಾರ್ಗದಲ್ಲಿ ಸತ್ತಬಳಿಕ ಹೋದ ಬ್ರಹ್ಮವೇತ್ತರಾದ ಯೋಗೀಜನರು ಮೇಲೆ ಹೇಳಿದ ದೇವತೆಗಳ ಮೂಲಕ ಕ್ರಮವಾಗಿ ಕರೆದುಕೊಂಡು ಹೋದವರಾಗಿ ಬ್ರಹ್ಮವನ್ನು ಪಡೆಯುತ್ತಾರೆ.’</p>
<p class="Text">ಹೀಗೆ ಬೇರೆ-ಬೇರೆ ದೇವತೆಗಳ ಮೂಲಕ ಕ್ರಮದಿಂದ ಮುಂದರಿಯುತ್ತಾ ಕೊನೆಗೆ ಭಗವಂತನ ಸತ್ಯಲೋಕಕ್ಕೆ ತಲುಪುತ್ತಾರೆ. ಈ ಲೋಕಕ್ಕೆ ಹೋಗುವಂತಹ ಮಹಾತ್ಮರನ್ನು ಸ್ವಾಗತಿಸಲು ಭಗವಂತನ ಪಾರ್ಷದರು (ದಿವ್ಯಪುರುಷರು) ವಿಮಾನವನ್ನು ಎತ್ತಿಕೊಂಡು ಮುಂದೆ ಬರುತ್ತಾರೆ ಹಾಗೂ ಅವರನ್ನು ತುಂಬಾ ಆದರ-ಸತ್ಕಾರದೊಂದಿಗೆ ಭಗವಂತನ ಪರಮಧಾಮಕ್ಕೆ ಕೊಂಡುಹೋಗುತ್ತಾರೆ. ಆ ಪರಮಧಾಮವು ಪ್ರಳಯದಲ್ಲಿಯೂ ನಾಶವಾಗುವುದಿಲ್ಲ. ಅಲ್ಲಿ ಯಾವ ವಿಧದ ದುಃಖ, ಶೋಕಗಳು ಇರುವುದಿಲ್ಲ. ಒಮ್ಮೆ ಆ ಧಾಮದಲ್ಲಿ ತಲುಪಿದವರು ಮತ್ತೆ ಕರ್ಮ-ಬಂಧನಯುಕ್ತವಾದ ಜನ್ಮವನ್ನು ಪಡೆಯುವುದಿಲ್ಲ. ಇದೇ ಲೋಕವನ್ನು ಸಾಮಾನ್ಯವಾಗಿ ಶ್ರೀವಿಷ್ಣುವಿನ ಉಪಾಸಕರು ವೈಕುಂಠವೆಂದೂ, ಶ್ರೀಕೃಷ್ಣನ ಉಪಾಸಕರು ಗೋಲೋಕ ವೃಂದಾವನವೆಂದೂ, ಶ್ರೀರಾಮನ ಉಪಾಸಕರು ಸಾಕೇತ ಲೋಕವೆಂದೂ ಹೇಳುತ್ತಾರೆ. ಈ ಲೋಕಕ್ಕೆ ಹೋಗಿರುವ ಮಹಾತ್ಮರು ಮಹಾಪ್ರಳಯದವರೆಗೆ ಸುಖವಾಗಿ ಅಲ್ಲಿ ವಾಸಿಸುತ್ತಾ ಕೊನೆಗೆ ಶುದ್ಧಬ್ರಹ್ಮನಲ್ಲಿ ವಿಲೀನವಾಗುತ್ತಾರೆ.</p>
<p class="Text">ಇಂತಹವರಲ್ಲಿ ಯಾರಾದರೂ ಮಹಾಪುರುಷರು ಸೃಷ್ಟಿಕರ್ತಾ ಭಗವಂತನ ಪ್ರೇರಣೆಯಿಂದ ಅಥವಾ ತನ್ನ ಇಚ್ಛೆಯಿಂದ ಕೇವಲ ಜಗತ್ತಿನ ಹಿತವನ್ನು ಮಾಡಲಿಕ್ಕಾಗಿ ಪ್ರಪಂಚಕ್ಕೆ ಬಂದರೆ ಅವರನ್ನು ಕಾರಕ ಪುರುಷರೆಂದು ಹೇಳುತ್ತಾರೆ. ಇಂತಹವರ ದರ್ಶನ, ಸ್ಪರ್ಶ, ಭಾಷಣ, ಚಿಂತನದಿಂದಲೂ ಶ್ರದ್ಧೆಯುಳ್ಳ ಪುರುಷರ ಉದ್ದಾರವಾಗಬಲ್ಲದು. ವಸಿಷ್ಠರು, ಭಗವಾನ್ ವೇದವ್ಯಾಸರು ಮುಂತಾದವರು ಇಂತಹ ಮಹಾಪುರುಷರಾಗಿದ್ದರು. ಇಂತಹವರು ಜಗತ್ತಿನಲ್ಲಿ ಪ್ರಕಟರಾಗುವುದು ಕೇವಲ ಜಗತ್ತಿನ ಉದ್ದಾರಕ್ಕಾಗಿಯೇ ಇರುತ್ತದೆ. ಯಾವುದೋ ಕಾರಾಗೃಹದಲ್ಲಿ ಬಂಧಿತರಾದ ಕೈದಿಗಳನ್ನು ಮುಕ್ತರಾಗಿಸಲು ಯಾವುದೋ ವಿಶೇಷ ಸಂದರ್ಭದಲ್ಲಿ ರಾಜನ ಪ್ರತಿನಿಧಿಯೆಂದು ಅಕಾರಪಡೆದು ಕಾರಾಗಾರಕ್ಕೆ ಹೋಗಿ ಬಂಧಿತರಾದ ಕೈದಿಗಳನ್ನು ಬಂಧಮುಕ್ತರಾಗಿಸಿ, ಸ್ವತಂತ್ರವಾಗಿ ಹಿಂದಕ್ಕೆ ಬರುತ್ತಾನೆ. ಜೈಲಿಗೆ ಕೈದಿಗಳೂ ಹೋಗುತ್ತಾರೆ ಮತ್ತು ರಾಜಪ್ರತಿನಿಧಿಯೂ ಹೋಗುತ್ತಾನೆ. ಆದರೆ ಕೈದಿಯಾದರೋ ತಾನು ಮಾಡಿದ ಕೆಟ್ಟಕರ್ಮದ ಫಲವನ್ನು ಭೋಗಿಸಲಿಕ್ಕಾಗಿ ಪರವಶನಾಗಿ ಜೈಲಿಗೆ ಹೋಗುತ್ತಾನೆ. ರಾಜನ ಪ್ರತಿನಿಧಿಯು ಸ್ವತಂತ್ರವಾಗಿ ದಯೆಯಿಂದ ಬಂಧನದಲ್ಲಿದ್ದ ಕೈದಿಗಳನ್ನು ಮುಕ್ತರಾಗಿಸಲು ಜೈಲಿಗೆ ಹೋಗುತ್ತಾನೆ; ಇಷ್ಟೇ ಅಂತರವಿದೆ. ಈ ವಿಧವಾಗಿ ಕಾರಕಪುರುಷರೂ ಕೂಡ ಪ್ರಪಂಚದಲ್ಲಿ ಕೇವಲ ಬಂಧನದಲ್ಲಿ ಬಿದ್ದಿರುವ ಜೀವಿಗಳನ್ನು ಮುಕ್ತರಾಗಿಸಲೆಂದೇ ಪ್ರಕಟರಾಗುತ್ತಾರೆ. ಅವತಾರದಲ್ಲಿ ಮತ್ತು ಕಾರಕ ಪುರುಷರಲ್ಲಿ ಅವತಾರವಾದರೋ ಎಂದೂ ಜೀವಭಾವವನ್ನು ಪಡೆದಿರಲಿಲ್ಲ ಹಾಗೂ ಕಾರಕಪುರುಷರು ಎಂದೋ ಜೀವಭಾವವನ್ನು ಪಡೆದಿದ್ದರು; ಇಷ್ಟೇ ಅಂತರವಿದೆ. ಆದರೆ ಕಾರಕಪುರುಷರು ಭಗವತ್ ಕೃಪೆಯಿಂದ, ತಮ್ಮ ಪುರುಷಾರ್ಥದ ಮೂಲಕ ಕ್ರಮಮುಕ್ತಿಯಿಂದ ಕೊನೆಯಲ್ಲಿ ಈ ಸ್ಥಿತಿಯನ್ನು ಪಡೆದುಕೊಂಡರು. ಈಗಿನ ಕಾಲದಲ್ಲಿ ಅವತಾರ ಮತ್ತು ಕಾರಕಪುರುಷರು ಜಗತ್ತಿನಲ್ಲಿ ಕಂಡುಬರುವುದಿಲ್ಲ. ಜೀವನ್ಮುಕ್ತ ಮಹಾತ್ಮರು ದೊರೆಯಬಹುದು.</p>
<p class="Text">ಮುಕ್ತಿಯಲ್ಲಿ ಸದ್ಯೋಮುಕ್ತಿ ಮತ್ತು ಕ್ರಮಮುಕ್ತಿ ಎಂಬ ಎರಡು ವಿಧಗಳಿವೆ. ಇದೇ ದೇಹದಲ್ಲಿ ಅಜ್ಞಾನದಿಂದ ಪೂರ್ಣವಾಗಿ ಬಿಡುಗಡೆಹೊಂದಿ, ನಿತ್ಯ, ಸತ್ಯ, ಆನಂದ ಬೋಧಸ್ವರೂಪದಲ್ಲಿ ಸ್ಥಿತರಾಗುವವರು, ಜ್ಞಾನಾಗ್ನಿಯಿಂದ ಎಲ್ಲ ಕರ್ಮಗಳು ಸುಟ್ಟು ಹೋಗಿರುವವರು, ಯಾರ ದೃಷ್ಟಿಯಲ್ಲಿ ಅನಂತ, ಅಸೀಮ ಪರಮಾತ್ಮನೊಬ್ಬನ ಸತ್ತೆಯಿಲ್ಲದೆ ಜಗತ್ತಿನ ಬೇರೆ ಯಾವ ಅಸ್ತಿತ್ವವು ಸರ್ವಥಾ ಅಭಾವವಾಗಿದೆಯೋ ಇಂತಹ ಮಹಾಪುರುಷರನ್ನು ಜೀವನ್ಮುಕ್ತರೆಂದು ಹೇಳುತ್ತಾರೆ; ಇದರ ಹೆಸರೇ ಸದ್ಯೋಮುಕ್ತಿ ಎಂದಾಗಿದೆ. ಮೇಲೆ ಹೇಳಿದ ಕ್ರಮದಿಂದ ಲೋಕಾಂತರವಾಗಿ ಪರಮಧಾಮದವರೆಗೆ ತಲುಪಿದವರನ್ನು ಕ್ರಮಮುಕ್ತರೆಂದು ಹೇಳುತ್ತಾರೆ. ಈ ಮುಕ್ತಿಯಲ್ಲಿ — ಸಾಮೀಪ್ಯ, ಸಾರೂಪ್ಯ, ಸಾಲೋಕ್ಯ, ಸಾಯುಜ್ಯ ಎಂಬ ನಾಲ್ಕು ಭೇದಗಳಿವೆ. ಭಗವಂತನ ಸಮೀಪದಲ್ಲಿ ವಾಸಿಸುವ ಹೆಸರು ಸಾಮೀಪ್ಯವಾಗಿದೆ. ಭಗವಂತನಂತೆ ಸ್ವರೂಪ ಪಡೆಯುವುದು ಸಾರೂಪ್ಯವಾಗಿದೆ. ಭಗವಂತನ ಲೋಕದಲ್ಲಿ ವಾಸಿಸುವುದು ಸಾಲೋಕ್ಯವಾಗಿದೆ. ಭಗವಂತನಲ್ಲಿ ಸೇರಿಹೋಗುವುದು ಸಾಯುಜ್ಯವಾಗಿದೆ. ದಾಸ್ಯಭಾವದಿಂದ, ಮಾಧುರ್ಯಭಾವದಿಂದ ಭಗವಂತನ ಭಕ್ತಿ ಮಾಡುವವರಿಗೆ ಸಾಮೀಪ್ಯಮುಕ್ತಿ ದೊರೆಯುತ್ತದೆ. ಮಿತ್ರಭಾವದಿಂದ ಭಜಿಸುವವರಿಗೆ ಸಾರೂಪ್ಯಮುಕ್ತಿ, ವಾತ್ಸಲ್ಯಭಾವದಿಂದ ಭಜಿಸುವವರಿಗೆ ಸಾಲೋಕ್ಯಮುಕ್ತಿ, ವೈರಭಾವದಿಂದ ಅಥವಾ ಜ್ಞಾನಮಿಶ್ರಿತ ಭಕ್ತಿಯಿಂದ ಭಗವಂತನ ಉಪಾಸನೆ ಮಾಡುವವರಿಗೆ ಸಾಯುಜ್ಯಮುಕ್ತಿ ದೊರೆಯುತ್ತದೆ.</p>
<p class="Text">ಇಂತಹ ಮಹಾಪುರುಷರು ಈಗಲೂ ಜಗತ್ತಿನಲ್ಲಿ ಇದ್ದಾರೆ. ಮೊದಲು ಜೀವಭಾವವಿದ್ದು, ಬಳಿಕ ಪುರುಷಾರ್ಥದಿಂದ ಮುಕ್ತರಾದವರೇ ಜೀವನ್ಮುಕ್ತರಾಗಿರುತ್ತಾರೆ. ಶುಕದೇವರು ಹಾಗೂ ರಾಜಾಜನಕ ಇಂತಹವರಾಗಿದ್ದರು.</p>
<p class="Text">ಜೀವಿಗಳಲ್ಲಿ ಮೊದಲನೇ ಶ್ರೇಣಿಯ ಕೆಲವರು ಜೀವಭಾವದಿಂದ ಮುಕ್ತರಾಗಿ ಹೋಗಿರುವ ಮಹಾಪುರುಷರಿದ್ದಾರೆ. ಎರಡನೆಯವರು ದೈವೀಸಂಪತ್ತನ್ನು ಆಶ್ರಯಿಸಿ ಮುಕ್ತಿಯ ಮಾರ್ಗದಲ್ಲಿ ಸ್ಥಿತರಾದವರು ಹಾಗೂ ಮುಕ್ತಿಗೆ ತುಂಬಾ ಹತ್ತಿರ ತಲುಪಿದವರು ಈಗಲೂ ಸಿಗಬಲ್ಲರು. ಇವರಿಗೆ ಇದೇ ಜನ್ಮದಲ್ಲಿಯೇ ಮುಕ್ತಿಯಾದೀತು ಅಥವಾ ಕೆಲವರಿಗೆ ಇನ್ನೊಂದು ಜನ್ಮವನ್ನೂ ಎತ್ತಬೇಕಾದ ಸಂಭವವಿರುತ್ತದೆ. ಇಂತಹ ಪುರುಷರೂ ಕೂಡ ಜೀವನ್ಮುಕ್ತರಂತೆ ಕಾಮ-ಕ್ರೋಧ, ಹರ್ಷ-ಶೋಕ ಇವುಗಳಿಗೆ ಪ್ರಾಯಶಃ ಅಧೀನರಾಗುವುದಿಲ್ಲ.</p>
<p class="Text"><span class="char-style-override-6">ಪ್ರಶ್ನೆ — </span>ಪ್ರಾಚೀನಕಾಲದಲ್ಲಿಯೂ ಋಷಿಗಳಿಗೂ, ಮಹಾತ್ಮರಿಗೂ ಹರ್ಷ-ಶೋಕಗಳು ಉಂಟಾಗಿತ್ತು ಎಂದು ಗ್ರಂಥಗಳಲ್ಲಿ ಕಂಡುಬರುತ್ತದೆ. ಇದರ ಕಾರಣವೇನು?</p>
<p class="Text"><span class="char-style-override-6">ಉತ್ತರ — </span>ರಾಗ-ದ್ವೇಷದ ಕಾರಣದಿಂದ ಹರ್ಷ-ಶೋಕಗಳ ವಿಕಾರ ಉಂಟಾಗುವವರು ಜೀವನ್ಮುಕ್ತರೆಂದು ತಿಳಿಯಲಾಗುವುದಿಲ್ಲ. ಆದರೆ ಕರ್ತವ್ಯವಶರಾಗಿ, ಲೋಕ ಮರ್ಯಾದೆಗಾಗಿ ಕೆಲ-ಕೆಲ ಅಂಶಗಳಲ್ಲಿ ಮಹಾತ್ಮರಲ್ಲಿ ಹರ್ಷ-ಶೋಕಗಳ ವ್ಯವಹಾರ ಕಂಡುಬಂದರೆ ಯಾವುದೇ ಹಾನಿಯಿಲ್ಲ. ಭಗವಾನ್ ಶ್ರೀರಾಮಚಂದ್ರನಾದರೋ ಸೀತಾಪಹರಣವಾದಾಗ ಮತ್ತು ಲಕ್ಷ್ಮಣನಿಗೆ ಶಕ್ತಿತಾಕಿದಾಗ ತುಂಬಾ ವಿಲಾಪ ಮಾಡಿದ್ದನು. ಅದೂ ಕೂಡ ನೋಡಿದ, ಕೇಳಿದ ದೊಡ್ಡ-ದೊಡ್ಡವರಿಗೂ ಕೂಡ ಮೋಹಕ್ಕೆ ಒಳಗಾಗುವಂತಹ ಶಬ್ದಗಳಲ್ಲಿ, ಭಾವದಲ್ಲಿ ಇತ್ತು. ಆದರೆ ಅದು ಕೇವಲ ಭಗವಂತನ ಲೀಲೆಯಾಗಿತ್ತು ಹಾಗೂ ಅದರಲ್ಲಿ ಒಂದು ವಿಲಕ್ಷಣವಾದ ಮಾತು ಬೇರೆಯೇ ಆಗಿತ್ತು. ಭಗವಾನ್ ಶ್ರೀರಾಮನು ಸೀತೆಗಾಗಿ, ಲಕ್ಷ್ಮಣನಿಗಾಗಿ ವ್ಯಾಕುಲತೆಯಿಂದ ವಿಲಾಪಗೈದು ಜಗತ್ತಿಗೆ ಮಹಾನ್ ಪ್ರೇಮದ ಹಾಗೂ ತನ್ನ ಮೃದು ಸ್ವಭಾವದ ಭಾರೀ ದೊಡ್ಡ ಪಾಠವನ್ನು ಕೊಟ್ಟಿದ್ದನು. ಭಗವಂತನು ಗೀತೆಯಲ್ಲಿ ತನ್ನ ಈ ಸ್ವಭಾವವನ್ನು ಹೇಳಿರುವನು —</p>
<p class="Shlok">ಯೇ ಯಥಾ ಮಾಂ ಪ್ರಪದ್ಯಂತೇ ತಾಂಸ್ತಥೈವ ಭಜಾಮ್ಯಹಮ್ ।</p>
<p class="TXT-Right">(ಗೀತೆ 4/11)</p>
<p class="Text">‘ಯಾರು ನನ್ನನ್ನು ಹೇಗೆ ಭಜಿಸುತ್ತಾರೋ ನಾನೂ ಕೂಡ ಅವರನ್ನು ಹಾಗೆಯೇ ಭಜಿಸುತ್ತೇನೆ.’ ಇದಕ್ಕನುಸಾರವಾಗಿ ಭಗವಾನ್ ಶ್ರೀರಾಮನು ಸೀತೆಗಾಗಿ ವಿಲಾಪ ಮಾಡುವಾಗ ಮರಗಳಲ್ಲಿ, ರೆಂಬೆಗಳಲ್ಲಿ, ಎಲೆಗಳಲ್ಲಿ ಸಮಾಚಾರ ಕೇಳುತ್ತಾ-ಕೇಳುತ್ತಾ ಹೇಗೆ ಈಗ ರಾವಣನ ಕೈಯಲ್ಲಿ ಸಿಕ್ಕಿಬಿದ್ದ ಸೀತೆಯು ರಾಮನ ಪ್ರೇಮದಲ್ಲಿ ಮುಳುಗಿ ‘ರಾಮಾ! ರಾಮಾ!’ ಎಂದು ಸ್ಮರಿಸುತ್ತಿದ್ದಳೋ, ಹಾಗೆಯೇ ಶ್ರೀರಾಮನು ಸೀತೆಯ ಪ್ರೇಮ-ಬಂಧನದಲ್ಲಿ ಬಿದ್ದು, ಪ್ರೇಮದಿಂದ ವಿಹ್ವಲನಾಗಿ ‘ಸೀತಾ-ಸೀತಾ’ ಎಂದು ಕರೆಯುತ್ತಿರುವನು. ಹೀಗೆಯೇ ಲಕ್ಷ್ಮಣನಿಗಾಗಿ ವಿಲಪಿಸುತ್ತಾ ಭಗವಾನ್ ಶ್ರೀರಾಮನು ತನಗಾಗಿ ಲಕ್ಷ್ಮಣನು ವ್ಯಾಕುಲನಾಗಬಲ್ಲನೋ ಹಾಗೆಯೇ ಇಂದು ಲಕ್ಷ್ಮಣನಿಗಾಗಿ ವ್ಯಾಕುಲನಾಗಿರುವನು. ಇದರಿಂದ ನಾವುಗಳು ಭಗವಂತನನ್ನು ಹೇಗೆ ಭಜಿಸುವೆವೋ ಭಗವಂತನೂ ಕೂಡ ನಮಗಾಗಿ ಹಾಗೆಯೇ ಭಜಿಸಲು ಸಿದ್ಧನಿರುವನು ಎಂಬ ಪಾಠವನ್ನು ಕಲಿತುಕೊಳ್ಳಬೇಕು. ಇದಾದರೋ ಭಗವಂತನ ಮಾತಾಯಿತು. ಆದರೆ ಋಷಿ-ಮುನಿಗಳಲ್ಲಿಯೂ ಲೋಕವ್ಯವಹಾರದಲ್ಲಿ ಹರ್ಷ-ಶೋಕದಂತಹ ಭಾವ ಉಂಟಾಗಬಲ್ಲದು.</p>
<p class="Text">ಇದು ಜೀವನ್ಮುಕ್ತ, ಮುಕ್ತಿಯ ಸಮೀಪಕ್ಕೆ ತಲುಪಿದವರ ಮಾತಾಯಿತು. ಇನ್ನು ಪ್ರಪಂಚದಲ್ಲಿ ಇಂತಹ ಪುಣ್ಯಾತ್ಮರಾದ ಸಕಾಮಯೋಗಿಗಳೂ ಇದ್ದಾರೆ. ಅವರು —</p>
<p class="Shlok">ಧೂಮೋ ರಾತ್ರಿಸ್ತಥಾ ಕೃಷ್ಣಃ ಷಣ್ಮಾಸಾ ದಕ್ಷಿಣಾಯನಮ್ ।</p>
<p class="Shlok">ತತ್ರ ಚಾಂದ್ರಮಸಂ ಜ್ಯೋತಿರ್ಯೋಗೀ ಪ್ರಾಪ್ಯ ನಿವರ್ತತೇ ॥</p>
<p class="TXT-Right">(ಗೀತೆ 8/25)</p>
<p class="Text">‘ಯಾವ ಮಾರ್ಗದಲ್ಲಿ ಧೂಮಾಭಿಮಾನೀ ದೇವತೆಯಾಗಿದೆಯೋ, ರಾತ್ರಿಯ ಅಭಿಮಾನೀ ದೇವತೆಯಾಗಿದೆಯೋ, ಹಾಗೂ ಕೃಷ್ಣಪಕ್ಷದ ಅಭಿಮಾನೀ ದೇವತೆಯಾಗಿದೆಯೋ, ದಕ್ಷಿಣಾಯನದ ಆರು ತಿಂಗಳ ಅಭಿಮಾನೀ ದೇವತೆಯಾಗಿದೆಯೋ, ಆ ಮಾರ್ಗದಲ್ಲಿ ಸತ್ತುಪ್ರಯಾಣ ಬೆಳೆಸಿದ ಸಕಾಮ ಕರ್ಮಮಾಡಿದ ಯೋಗಿಯು ಮೇಲೆ ತಿಳಿಸಿದ ದೇವತೆಗಳ ಮೂಲಕ ಕ್ರಮವಾಗಿ ಕರೆದುಕೊಂಡು ಹೋದವರಾಗಿ ಚಂದ್ರನ ಜ್ಯೋತಿಯನ್ನು ಪಡೆದುಕೊಂಡು, ಸ್ವರ್ಗದಲ್ಲಿ ತಮ್ಮ ಶುಭ ಕರ್ಮಗಳ ಫಲವನ್ನು ಭೋಗಿಸಿ ಹಿಂದಿರುಗುತ್ತಾರೆ.’</p>
<p class="Text">ಈ ಶ್ಲೋಕಕ್ಕನುಸಾರ ಬೇರೆ-ಬೇರೆ ದೇವತೆಗಳ ಮೂಲಕ ಮುಂದುವರಿಯುತ್ತಾ ಚಂದ್ರನ ಜ್ಯೋತಿಯನ್ನು ಪಡೆದು, ಸ್ವರ್ಗದಲ್ಲಿ ತಮ್ಮ ಶುಭಕರ್ಮಗಳ ಫಲಗಳನ್ನು ಭೋಗಿಸಿ ಮರಳುತ್ತಾರೆ.</p>
<p class="Text">ಹಿಂದಿನ ಕಾಲದಲ್ಲಿ ಎಂಟೂ ಪ್ರಕಾರದ ಅಥವಾ ಅದರಲ್ಲಿ ಕೆಲ-ಕೆಲವು ಸಿದ್ಧಿಗಳು ಪ್ರಾಪ್ತರಾಗಿದ್ದ ಯೋಗಿಗಳು ಇರುತ್ತಿದ್ದರು. ವರ್ತಮಾನದಲ್ಲಿ ಈ ವಿದ್ಯೆ ಲುಪ್ತವಾಗಿಹೋಗಿದೆ. ವಾಸ್ತವವಾಗಿ ಕೇವಲ ಸಿದ್ಧಿಗಳ ಪ್ರಾಪ್ತಿಯಿಂದ ಪರಮ ಶ್ರೇಯಸ್ಸು ಕೂಡ ಆಗುವುದಿಲ್ಲ. ಸಿದ್ಧಿಗಳಿಂದ ಸಾಂಸಾರಿಕ ಸುಖ ಸಿಗಬಹುದು, ಆದರೆ ಮೋಕ್ಷವು ಸಿಗಲಾರದು. ಆದ್ದರಿಂದ ಶಾಸ್ತ್ರಕಾರರು ಈ ಸಿದ್ಧಿಗಳನ್ನು ಮೋಕ್ಷಕ್ಕೆ ಬಾಧಕ ಹಾಗೂ ಜಾಗತಿಕ ಸುಖಗಳ ಸಾಧಕವೆಂದು ತಿಳಿದಿರುವರು. ಸಿದ್ಧಿಗಳನ್ನು ಪಡೆದುಕೊಳ್ಳುವ ಯೋಗಿಗಳು ಪ್ರಾಯಶಃ ಸಿದ್ಧಿಗಳಲ್ಲೇ ಇದ್ದುಬಿಡುತ್ತಾರೆ; ಆದರೆ ಮೇಲೆ ಹೇಳಿದ ಮುಕ್ತಿಯ ಮಾರ್ಗದಲ್ಲಿ ಸ್ಥಿತರಾದ ಯೋಗಿಗಳಾದರೋ ಮೋಕ್ಷರೂಪೀ ಪರಮ ಸಿದ್ಧಿಯನ್ನು ಪಡೆದುಕೊಳ್ಳುತ್ತಾರೆ. ಅದಕ್ಕಾಗಿ ಅವರ ಶ್ರೇಣಿ ಇವರಿಗಿಂತ ತುಂಬಾ ಎತ್ತರವಾಗಿದೆ.</p>
<p class="Text"><span class="char-style-override-6">ಪ್ರಶ್ನೆ — </span>ಎಂಟು ಸಿದ್ಧಿಗಳು ಯಾವುವು? ಅವು ಹೇಗೆ ದೊರೆಯುತ್ತವೆ? ಅವುಗಳಿಂದ ಏನೇನು ಕೆಲಸ ಆಗುತ್ತದೆ?</p>
<p class="Text"><span class="char-style-override-6">ಉತ್ತರ — </span>ಸಿದ್ಧಿಗಳ ಹೆಸರು ಅಣಿಮಾ, ಗರಿಮಾ, ಮಹಿಮಾ, ಲಘಿಮಾ, ಪ್ರಾಪ್ತಿ, ಪ್ರಾಕಾಮ್ಯ, ಈಶಿತ್ವ, ವಶಿತ್ವ ಎಂದಾಗಿದೆ. ಇವುಗಳ ಪ್ರಾಪ್ತಿ ಅಷ್ಟಾಂಗಯೋಗದ ಸಾಧನೆಯಿಂದ ಆಗುತ್ತದೆ. ಈ ಸಿದ್ಧಿಗಳಿಂದ ಈ ಪ್ರಕಾರ ಕಾರ್ಯ ಆಗಬಲ್ಲದು </p>
<p class="Text"><span class="char-style-override-6">ಅಣಿಮಾ —</span> ತನ್ನ ಸ್ವರೂಪವನ್ನು ಅಣುವಿನಂತೆ ಮಾಡಿಕೊಳ್ಳುವುದು. ಇದನ್ನು ಶ್ರೀಹನುಮಂತನು ಲಂಕೆಯಲ್ಲಿ ಪ್ರವೇಶಿಸುವಾಗ ಹೀಗೆ ಮಾಡಿಕೊಂಡಿದ್ದನು.</p>
<p class="Text"><span class="char-style-override-6">ಗರಿಮಾ — </span>ಶರೀರವನ್ನು ಭಾರೀ ಭಾರವುಳ್ಳದ್ದಾಗಿ ಮಾಡುವುದು. ಇದನ್ನು ಕರ್ಣನುಸರ್ಪಾಸವನ್ನು ಬಿಟ್ಟಾಗ ಅರ್ಜುನನನ್ನು ಕಾಪಾಡಲು ಸಾರಥಿಯಾಗಿ ರಥದಲ್ಲಿ ಕುಳಿತಿರುವ ಭಗವಾನ್ ಶ್ರೀಕೃಷ್ಣನು ಮಾಡಿದ್ದನು ಹಾಗೂ ತನ್ನ ಭಾರದಿಂದ ಕುದುರೆಗಳ ಸಹಿತ ರಥವನ್ನು ನೆಲದಲ್ಲಿ ತಗ್ಗಿಸಿದ್ದನು.</p>
<p class="Text"><span class="char-style-override-6">ಮಹಿಮಾ — </span>ಶರೀರವನ್ನು ಭಾರೀ ವಿಶಾಲವಾಗಿಸುವುದು. ಇದನ್ನು ಭಗವಾನ್ ಶ್ರೀವಾಮನನು ತ್ರಿವಿಕ್ರಮನಾದಾಗ ಮಾಡಿದ್ದನು.</p>
<p class="Text"><span class="char-style-override-6">ಲಘಿಮಾ — </span>ಶರೀರವನ್ನು ತುಂಬಾ ಹಗುರವಾಗಿಸುವುದು.</p>
<p class="Text"><span class="char-style-override-6">ಪ್ರಾಪ್ತಿ — </span>ಇಚ್ಛಾನುಸಾರ ಪದಾರ್ಥಗಳನ್ನು ಪಡೆದುಕೊಳ್ಳುವುದು. ಇದನ್ನು ಭರದ್ವಾಜ ಮುನಿಗಳು ಭರತನ ಆತಿಥ್ಯದ ಸಮಯದಲ್ಲಿ ಪ್ರಯೋಗಿಸಿದ್ದರು.</p>
<p class="Text"><span class="char-style-override-6">ಪ್ರಾಕಾಮ್ಯ —</span> ಬಯಸಿದಂತೆ ಕೆಲಸವಾಗುವುದು.</p>
<p class="Text"><span class="char-style-override-6">ಈಶಿತ್ವ — </span>ಈಶ್ವರನಂತೆ ಸೃಷ್ಟಿರಚಿಸುವ ಸಾಮರ್ಥ್ಯ ಉಂಟಾಗುವುದು.</p>
<p class="Text"><span class="char-style-override-6">ವಶಿತ್ವ — </span>ತನ್ನ ಪ್ರಭಾವದಿಂದ ಯಾರನ್ನು ಬೇಕಾದರೂ ತನ್ನ ವಶವಾಗಿಸಿಕೊಳ್ಳುವುದು.</p>
<p class="Text">ಇವು ಎಂಟು ಸಿದ್ಧಿಗಳಾಗಿವೆ. ಇಂದಿನ ಕಾಲದಲ್ಲಿ ಈ ಸಿದ್ಧಿಗಳನ್ನು ವಶಪಡಿಸಿಕೊಂಡವರು ನೋಡಲು ಸಿಗುವುದಿಲ್ಲ. ಸತ್ಯಭಾಷಣದಿಂದ ವಾಣಿಯು ಸತ್ಯವಾಗುವುದು ಮುಂತಾದ ಉಪಸಿದ್ಧಿಗಳನ್ನು ಪಡೆದವರಾದರೋ ಎಲ್ಲಾದರೂ ಸಿಗಬಲ್ಲರು.</p>
<p class="Text"><span class="char-style-override-6">ಪ್ರಶ್ನೆ — </span>ಸತ್ಯ ಹೇಳುವವನ ವಾಣಿಯಿಂದ ಹೊರಟಿರುವುದೆಲ್ಲ ಶಬ್ದಗಳು ಸತ್ಯವಾಗುತ್ತವೇನು?</p>
<p class="Text"><span class="char-style-override-6">ಉತ್ತರ — </span>ಅವಶ್ಯವಾಗುತ್ತವೆ, ಉಪನಿಷತ್ತು ಮತ್ತು ಪುರಾಣಾದಿಗಳಲ್ಲಿ ಇದರ ಅನೇಕ ಪ್ರಮಾಣಗಳು ಇವೆ; ಇದರಿಂದ ಪ್ರಾಚೀನಕಾಲದಲ್ಲಿ ಹೀಗಾಗುತ್ತಿತ್ತು ಎಂಬುದು ಸಿದ್ಧವಾಗುತ್ತದೆ. ಸಣ್ಣವನಾದ ಋಷಿಕುಮಾರನು ರಾಜಾಪರೀಕ್ಷಿತನಿಗೆ ಶಾಪಕೊಟ್ಟಿದ್ದನು. ಅದಕ್ಕನುಸಾರವೇ ಸರಿಯಾದ ಸಮಯದಲ್ಲಿ ಸರ್ಪ ಬಂದು ಪರೀಕ್ಷಿತನಿಗೆ ಕಚ್ಚಿತು. ರಾಜಾನಹುಷನು ಇಂದ್ರಪದವಿಯಲ್ಲಿ ಆರೂಢನಾಗಿ ಋಷಿಗಳನ್ನು ತನ್ನ ಪಲ್ಲಕಿ ಹೊರುವಂತೆ ನೇಮಿಸಿದನು. ಕಾಮಾಂಧನಾಗಿ ಇಂದ್ರಾಣಿಯ ಬಳಿಗೆ ಹೊರಟನು. ‘ಶೀಘ್ರಂ ಸರ್ಪ’ (ಬೇಗನೆ ಹೋಗು) ಎಂದು ಹೇಳಿ ಋಷಿಗಳನ್ನು ಗದರಿಸಿದ್ದನು. ಆಗ ಋಷಿಗಳು ‘ನೀನು ಸರ್ಪನಾಗು’ ಎಂದು ಶಪಿಸಿದ್ದರು. ಅದರಂತೆ ಅವನು ಕೂಡಲೇ ಸರ್ಪವಾದನು. ರಾಜನು ಪ್ರಾರ್ಥಿಸಿದಾಗ ಅವನಿಗೆ ದ್ವಾಪರಯುಗದಲ್ಲಿ ಭೀಮನನ್ನು ನೀನು ಹಿಡಿದುಕೊಂಡಾಗ ಮಹಾರಾಜ ಯುಧಿಷ್ಠಿರನೊಂದಿಗೆ ನಿನ್ನ ಭೆಟ್ಟಿಯಾದೀತು. ಆಗ ನಿನ್ನ ಉದ್ಧಾರವಾದೀತು ಎಂದು ಋಷಿಗಳು ವರವನ್ನೂ ಕೊಟ್ಟರು. ಈ ಮಾತು ಸತ್ಯವಾಯಿತು. ಆದರಿಂದ ಸತ್ಯವಾದಿಯ ಮುಖದಿಂದ ಹೊರಟ ಪ್ರತಿಯೊಂದು ಶಬ್ದವೂ ಸತ್ಯವಾಗುತ್ತದೆ ಎಂಬುದು ಸಿದ್ಧವಾಗುತ್ತದೆ. ಯಾರಾದರೂ ಸತ್ಯವಾದಿಯು ಎಂದಾದರೂ ತಿಳಿದು-ತಿಳಿದು ಅಸತ್ಯ ಮಾತಾಡಿದರೆ ಅಷ್ಟು ಶಬ್ದಗಳು ಸತ್ಯವಾಗುವುದಿಲ್ಲ. ಮಹಾರಾಜಾ ಯುಧಿಷ್ಠಿರನು ತಿಳಿದು-ತಿಳಿದು ಅಶ್ವತ್ಥಾಮನು ಸತ್ತ ಸಂದಿಗ್ಧ ಮಾತು ಹೇಳಿದ್ದನು. ಆಗ ಅಶ್ವತ್ಥಾಮನು ಸಾಯಲಿಲ್ಲ. ಆದರೆ ಯಾರಾದರೂ ಕೇವಲ ಸತ್ಯವನ್ನೇ ಮಾತಾಡಿದರೆ ಅವನ ವಾಣಿ ಸತ್ಯವಾಗುವುದರಲ್ಲಿ ಯಾವ ಸಂದೇಹವೂ ಇಲ್ಲ.</p>
<p class="Text para-style-override-2">ಇಂದಿನಕಾಲದಲ್ಲಿಯೂ ಮನ, ಇಂದ್ರಿಯಗಳನ್ನು ವಶಪಡಿಸಿಕೊಂಡು, ತಿಂಗಳು ಗಟ್ಟಲೆ ಒಂದೇ ಹಾಸಿಗೆಯಲ್ಲಿ ಹೆಂಡತಿಯ ಜೊತೆಗೆ ಮಲಗಿದ್ದರೂ ಕಾಮೋದ್ರೇಕವಾಗದಿರುವವರು, ಬೇಕಾದ ಹಾಗೆ ಭೋಜನದ ಪದಾರ್ಥಗಳು ಇದಿರಿಗೆ ಇದ್ದರೂ ಅದನ್ನು ತಿನ್ನಬೇಕೆಂದು ಮನಸ್ಸಾಗದಿರುವವರು, ಕ್ರೋಧ, ಶೋಕದ ಭಾರೀ ದೊಡ್ಡ ಕಾರಣಗಳು ಇದಿರಾದರೂ ಸಿಟ್ಟು, ದುಃಖವಾಗದಿರುವವರು, ಕೆಲವರು ಸಿಗಬಲ್ಲರು. ಆದರೆ ದರ್ಶನ, ಸ್ಪರ್ಶನ, ಭಾಷಣ ಅಥವಾ ಚಿಂತನದಿಂದಲೇ ಮನುಷ್ಯರ ಉದ್ಧಾರವಾಗುವಂತಹ ಯಾವ ಮಹಾಪುರುಷರೂ ನೋಡಲು ಸಿಗಲಿಲ್ಲ. ದೇವಋಷಿ ಶ್ರೀನಾರದರ ದರ್ಶನ ಮತ್ತು ಉಪದೇಶದಿಂದ ಲಕ್ಷಾಂತರ ಜನರ ಉದ್ಧಾರವಾಗಿ ಹೋಯಿತು. ಶ್ರೀಶುಕದೇವರ ಉಪದೇಶದಿಂದ ಲಕ್ಷಾಂತರ ಜನರ ಶ್ರೇಯಸ್ಸಾಯಿತು. ಜೀವನ್ಮುಕ್ತ ಆಚಾರ್ಯರ ಚಿಂತನದಿಂದ ಅನೇಕ ಶಿಷ್ಯರ ಉದ್ಧಾರವಾಯಿತು. ಬಂಗಾಲದ ಶ್ರೀಚೈತನ್ಯ ಮಹಾಪ್ರಭುಗಳ ದರ್ಶನ, ಸ್ಪರ್ಶ, ಉಪದೇಶದಿಂದ ಸಾವಿರಾರು ಜನರ ಶ್ರೇಯಸ್ಸಾಯಿತು. ಇಂತಹವರಂತೂ ನೋಡಲು ಸಿಗುವುದೇ ಇಲ್ಲ. ಒಂದು ವೇಳೆ ಮನುಷ್ಯನು ಬಯಸಿದರೆ ದರ್ಶನ, ಸ್ಪರ್ಶನ, ಭಾಷಣ, ಚಿಂತನದಿಂದ ಜನರ ಉದ್ಧಾರವಾಗುವಂತಹ ಅಧಿಕಾರಿಯು ಆಗಬಲ್ಲನು.<span></span></p>


<p class="Page-Break"> </p>
<p class="Chapter-Heading" id="toc_marker-10">8. ನಿಜವಾದ ಸುಖ ಮತ್ತು ಅದರ ಪ್ರಾಪ್ತಿಯ ಉಪಾಯ</p>
<p class="Sub-Heading" id="toc_marker-10-1">ಭೌತಿಕ ಸುಖದಿಂದ ಹಾನಿ</p>
<p class="Text">ಈಗಿನ ಕಾಲದಲ್ಲಿ ಶಿಕ್ಷಿತರೇನು, ಅಶಿಕ್ಷಿತರೇನು ಸಾಮಾನ್ಯವಾಗಿ ಹೆಚ್ಚಿನ ಜನ ಸಮುದಾಯವು ಪ್ರಾಪಂಚಿಕ ಭೋಗ-ವಿಲಾಸವನ್ನೇ ನಿಜಸುಖವೆಂದು ತಿಳಿದುಕೊಂಡು ಕೇವಲ ಭೌತಿಕ ಉನ್ನತಿಯ ಪ್ರಯತ್ನದಲ್ಲೇ ಪ್ರವೃತ್ತರಾಗುತ್ತಿದ್ದಾರೆ. ಈ ವಿಷಯೇಂದ್ರಿಯ ಸಂಯೋಗ-ಜನಿತ ಭೌತಿಕ ಸುಖವು ನಾಶವುಳ್ಳದ್ದು, ಕ್ಷಣಿಕ, ಪರಿಣಾಮದಲ್ಲಿ ಸರ್ವಥಾ ದುಃಖರೂಪವಾಗಿದೆ ಎಂಬ ಪರಮ ಸತ್ಯವನ್ನು ಜನರು ಮರೆತುಬಿಟ್ಟಿರುವರು.</p>
<p class="Text">ಇಂದು ನಮ್ಮ ಅನೇಕ ಪಾಶ್ಚಾತ್ಯ ಶಿಕ್ಷಣಪಡೆದ ವಿದ್ವಾಂಸರಾದ ದೇಶಬಂಧುಗಳು ತಮ್ಮನ್ನು ದೊಡ್ಡ ವಿಚಾರವಾದಿಗಳು, ತರ್ಕನಿಪುಣರೆಂದೂ, ಬುದ್ಧಿವಂತರು ಎಂದೂ ತಿಳಿಯುತ್ತಿದ್ದಾರೆ. ಆಂಗ್ಲರ ಸಹವಾಸದಿಂದ ಹಾಗೂ ಅವರ ವಿಲಾಸಪ್ರಿಯತೆ, ಜಡ ಇಂದ್ರಿಯ ಚರಿತಾರ್ಥವನ್ನು ನೋಡಿ ಪಾಶ್ಚಾತ್ಯ ಸಭ್ಯತೆಯ ಮಾಯಾ-ಮರೀಚಿಕೆಯಿಂದ ಮೋಹಿತರಾಗುತ್ತಿದ್ದಾರೆ. ವೇದ-ಶಾಸ್ತ್ರಗಳಲ್ಲಿ ಹೇಳಿದ ಧರ್ಮದ ಸೂಕ್ಷ್ಮ ತತ್ತ್ವಗಳನ್ನು ತಿಳಿಯದೆ ಪ್ರಾಚೀನ ಆದರ್ಶ ಸಭ್ಯತೆಯನ್ನು ನಿಂದಿಸುತ್ತಿದ್ದಾರೆ. ನಮ್ಮ ಪ್ರಾಚೀನ ತ್ರಿಕಾಲಜ್ಞ ಋಷಿ-ಮುನಿಗಳ ವಿಚಾರಪರತೆ, ತರ್ಕಪಟುತ್ವ, ಬುದ್ಧಿಮತ್ತೆ ನಮ್ಮಿಂದ ಬಹಳ ಎತ್ತರವಾಗಿತ್ತು ಮತ್ತು ಅವರು ನಮ್ಮ ಉತ್ಕರ್ಷಕ್ಕಾಗಿ ತೋರಿದ ಪಥವೇ ನಮ್ಮಗಳಿಗೆ ನಿಜಸುಖದ ಪ್ರಾಪ್ತಿಯ ಯಥಾರ್ಥ ಮಾರ್ಗವಾಗಿದೆ ಎಂಬ ವಿಶ್ವಾಸ ಪ್ರಾಯಶಃ ಅವರ ಹೃದಯದಿಂದ ದೂರವಾಗಿದೆ. ಇಂತಹ ವಿಚಾರವುಳ್ಳ ಬಂಧುಗಳಿಗೆ ತಿಳಿಹೇಳಿ ನಮ್ಮ ಪ್ರಾಚೀನ ಆದರ್ಶಗಳತ್ತ ಆಕರ್ಷಿಸುವ ವಿಶೇಷ ಆವಶ್ಯಕತೆ ಇದೆ; ಇದರಿಂದಲೇ ಎಲ್ಲರ ಒಳಿತಿದೆ, ಮಂಗಲವಿದೆ.</p>
<p class="Text">ಆತ್ಮೀಯ ಬಂಧುಗಳೇ! ಪಾಶ್ಚಾತ್ಯ ಸಭ್ಯತೆಯು ವಾಸ್ತವವಾಗಿ ನಮ್ಮ ದೇಶ, ಧರ್ಮ, ಧನ, ಸುಖ, ಜಾತಿ, ಆಯುಸ್ಸು ವಿನಾಶಮಾಡುವಂತಹುದಾಗಿದೆ. ಈ ಸಭ್ಯತೆಯ ಸಂಸರ್ಗದಿಂದಲೇ ಇಂದು ನಮ್ಮ ದೇಶ ಪುರಾತನಕಾಲದ ಧರ್ಮಪಥದಿಂದ ವಿಚಲಿತವಾಗಿ ಅಧೋಗತಿಯ ಕಡೆಗೆ ಹೋಗುತ್ತಿದೆಯೇ ಎಂಬ ವಿಚಾರಮಾಡಿದಾಗ ನಿಮಗೆ ವಿದಿತವಾಗಬಹುದು. ಇದರಿಂದಲೇ ಇಂದು ನಮ್ಮ ಧರ್ಮಪ್ರಾಣ ಜಾತಿಯು ಅನಾರ್ಯೋಚಿತ ಹೇಡಿತನ, ಭೋಗಪರಾಯಣತೆಯ ಕಡೆಗೆ ಮುಂದರಿಯುತ್ತಿರುವುದು ಕಂಡುಬರುತ್ತಿದೆ. ನಮ್ಮ ಸಾಂಸಾರಿಕ ಸುಖಗಳನ್ನೂ ಕೂಡ ವಿನಾಶಮಾಡುತ್ತಿರುವ ಇಂತಹ ಸಭ್ಯತೆಯಿಂದ ನಿಜಸುಖವನ್ನು ಬಯಸುವುದು ವಿಡಂಬನೆಯೇ ಆಗಿದೆ.</p>
<p class="Text">ನಮ್ಮ ವೇಷ-ಭೂಷಣ, ಊಟ-ತಿಂಡಿ ಮತ್ತು ಆಚಾರ-ವ್ಯವಹಾರದ ತ್ಯಾಗದಿಂದಲೇ ಜಾತಿಯ ನಾಶವಾಗುತ್ತಿದೆ. ಯಾವ ಜಾತಿಯು ಈ ನಾಲ್ಕನ್ನು ರಕ್ಷಿಸುತ್ತಿದ್ದರೆ ನಮ್ಮ ಆದರ್ಶದಿಂದ ಕದಲಲಾರದು. ಅದರ ಅಸ್ತಿತ್ವ ನಾಶವಾಗುವುದು ಅಸಂಭವವೇ ಆಗಿದೆ. ಆದ್ದರಿಂದ ನಾವು ನಮ್ಮ ಪ್ರಾಚೀನ ಋಷಿ-ಮುನಿಗಳ ಮೂಲಕ ಆಚರಿಸಲ್ಪಟ್ಟ ಜೀವನ ಪದ್ಧತಿ, ವೇಷ-ಭೂಷಣ, ಸ್ವಭಾವ-ಸಭ್ಯತೆಯನ್ನೇ ಅನುಸರಿಸಬೇಕು. ಸ್ವಧರ್ಮವನ್ನು ತ್ಯಜಿಸುವುದು ಯಾವುದೇ ಸ್ಥಿತಿಯಲ್ಲಿ ಉಚಿತವಲ್ಲ. ಭಗವಂತನು ಗೀತೆಯಲ್ಲಿ ಹೇಳಿರುವನು —</p>
<p class="Shlok">ಶ್ರೇಯಾನ್ ಸ್ವಧರ್ಮೋ ವಿಗುಣಃ ಪರಧರ್ಮಾತ್ ಸ್ವನುಷ್ಠಿತಾತ್ ।</p>
<p class="Shlok">ಸ್ವಧರ್ಮೇ ನಿಧನಂ ಶ್ರೇಯಃ ಪರಧರ್ಮೋ ಭಯಾವಹಃ ॥</p>
<p class="TXT-Right">(ಗೀತೆ 3/35)</p>
<p class="Text">‘ಒಳ್ಳೆಯ ಪ್ರಕಾರದಿಂದ ಆಚರಣೆಗೆ ತರಲಾಗಿರುವ ಇನ್ನೊಬ್ಬರ ಧರ್ಮಕ್ಕಿಂತ ಗುಣರಹಿತವಾದರೂ ತನ್ನ ಧರ್ಮವು ಅತಿ ಉತ್ತಮವಾಗಿದೆ. ತನ್ನ ಧರ್ಮದಲ್ಲಾದರೋ ಸಾಯುವುದೂ ಕೂಡ ಶ್ರೇಯಸ್ಕರವಾಗಿದೆ ಮತ್ತು ಬೇರೆಯವರ ಧರ್ಮವು ಭಯವನ್ನುಂಟುಮಾಡುವುದಾಗಿದೆ.’</p>
<p class="Text">ಮೊಗಲರ ಶಾಸನ ಕಾಲದಲ್ಲಿ ಹಿಂದುಗಳು ಅವರ ಜೀವನ-ಪದ್ಧತಿ, ಸ್ವಭಾವ-ಸಭ್ಯತೆಗಳನ್ನು ಅನುಕರಣಮಾಡಲು ಪ್ರಾರಂಭಿಸಿದಂದಿನಿಂದ ಹಿಂದೂಜಾತಿ ಹಾಗೂ ಹಿಂದೂಧರ್ಮವು ಹ್ರಾಸವಾಗತೊಡಗಿತು. ನೋಡು-ನೋಡುತ್ತಿರುವಂತೆ ಎಂಟುಕೋಟಿ ಹಿಂದು ಸಹೋದರರು ಮುಸಲಮಾನರಾಗಿ ಪರಿವರ್ತಿತರಾದರು. ಗೋವು, ಬ್ರಾಹ್ಮಣರು, ದೇವತಾಮಂದಿರ ಇವುಗಳ ರಕ್ಷಕರಾಗಿದ್ದವರೇ ಶತ್ರುಗಳಾದರು. ಇದೆಲ್ಲವೂ ಮುಸಲ್ಮಾನರ ಸಭ್ಯತೆಯ, ಅವರ ಆಚಾರ-ವಿಚಾರಗಳ ಅನುಕರಣೆಯ ದುಷ್ಪರಿಣಾಮವೇ ಆಗಿದೆ.</p>
<p class="Text">ಈಗಲೂ ಎಲ್ಲೆಡೆ ಆಂಗ್ಲಶಿಕ್ಷಣದ್ದೇ ವಿಶೇಷ ಪ್ರಚಾರವಾಗುತ್ತಾ ಇದೆ. ಇದರಿಂದಲೇ ನಮ್ಮ ಜಾತಿಯಲ್ಲಿ ಇಂದು ಆಂಗ್ಲರ ವೇಷ-ಭೂಷಣ, ಊಟ-ತಿಂಡಿ, ಆಚಾರ ವಿಚಾರಗಳ ಪ್ರಚಾರ, ವಿಸ್ತಾರ ಬಹಳ ಜೋರಾಗಿ ಆಗುತ್ತಿದೆ. ಇದರ ಜೊತೆ-ಜೊತೆ ಹಿಂದೂಧರ್ಮ, ಹಿಂದುಜಾತಿಯ ಹ್ರಾಸ ಹಾಗೂ ಕ್ರಿಶ್ಚನ್ ಧರ್ಮದ ವೃದ್ಧಿ ವೇಗವಾಗಿ ಆಗುತ್ತಿವೆ. ಇಂತಹ ದುರ್ದೆಶೆ ನಮ್ಮ ಮುಂದೆ ಪ್ರತ್ಯಕ್ಷವಾಗಿದೆ. ಇದರಲ್ಲಿ ಯಾವುದೇ ಪ್ರಮಾಣದ ಆವಶ್ಯಕತೆ ಇಲ್ಲ. ಬೇರೆಯವರ ಅನುಕರಣೆಯಲ್ಲಿ ನಮ್ಮ ಜಾತೀಯ ಭಾವನೆಗಳನ್ನು ಬಿಡುವ ಪರಿಣಾಮ ಇದೇ ಆಗುತ್ತದೆ.</p>
<p class="Text">ಆದ್ದರಿಂದ ಪಾಶ್ಚಾತ್ಯ ಸಭ್ಯತೆ ಮತ್ತು ಅದರ ಅನುಕರಣೆ ನಮಗಾಗಿ ಯಾವ ಪ್ರಕಾರದಿಂದಲೂ ಹಿತಕರವಾಗಿಲ್ಲ. ಇದರಿಂದ ನಮ್ಮ ಧರ್ಮಮಯ ಭಾವನೆಗಳ ವಿನಾಶವಾಗುತ್ತದೆ ಹಾಗೂ ನಾವು ಕೇವಲ ಭೌತಿಕ ಉನ್ನತಿಯ ಹಿಂದೆ ಅಲೆಯುತ್ತಾ ನಿಜವಾದ ಲಾಭದಿಂದ ವಂಚಿತರಾಗಿರಲು ಬಾಧ್ಯರಾಗಬೇಕಾಗುತ್ತದೆ.</p>
<p class="Sub-Heading" id="toc_marker-10-2">ನಿಜಸುಖ</p>
<p class="Text">ದುರ್ಲಭವಾದ ಮನುಷ್ಯಜನ್ಮದ ಪ್ರಾಪ್ತಿಯಿಂದ ಏನಾದರೂ ಅತ್ಯಂತ ಉತ್ತಮ ಲಾಭವಾಗಬೇಕೆಂಬುದು ವಿಚಾರಮಾಡಿದಾಗ ಪ್ರತಿಯೋರ್ವ ಬುದ್ಧಿವಂತನಿಗೆ ಈ ಮಾತು ಅರಿವಿಗೆ ಬರಬಲ್ಲದು. ತಿನ್ನುವುದು, ಕುಡಿಯುವುದು, ಮಲಗುವುದು, ಮೈಥುನ ಮುಂತಾದ ಸಾಂಸಾರಿಕ ಭೋಗಜನಿತ ಸುಖವಾದರೋ ಪಶು-ಕೀಟಾದಿಗಳವರೆಗೆ ನೀಚ ಯೋನಿಗಳಲ್ಲಿಯೂ ಸಿಗಬಲ್ಲದು. ಮನುಷ್ಯಜೀವನದ ಆಯುಸ್ಸು ಕೂಡ ಇದೇ ಸುಖದ ಪ್ರಾಪ್ತಿಯಲ್ಲಿ ಕಳೆದುಹೋದರೆ ಮನುಷ್ಯಜನ್ಮ ಪಡೆದು ನಾವು ಏನು ಸಾಧಿಸಿದಂತಾಯಿತು? ಮನುಷ್ಯಜನ್ಮದ ಪರಮ ಧ್ಯೇಯವಾದರೋ ಆ ಸಾಟಿಯಿಲ್ಲದ ನಿಜಸುಖವನ್ನು ಪಡೆಯುವುದೇ ಆಗಿದೆ. ಅದಕ್ಕೆ ಸಮಾನವಾದ ಬೇರೆ ಯಾವುದೇ ಸುಖ ಇಲ್ಲವೇ ಇಲ್ಲ. ಆ ಸುಖವು ‘ಶ್ರಿಪರಮಾತ್ಮನ ಪ್ರಾಪ್ತಿ’ ಯೇ ಆಗಿದೆ.</p>
<p class="Sub-Heading" id="toc_marker-10-3">ಸಾಧನೆಯಲ್ಲಿ ಏಕೆ ತೊಡಗುವುದಿಲ್ಲ?</p>
<p class="Text">ಇಷ್ಟಿದ್ದರೂ ಹೆಚ್ಚಿನ ಜನರು ಕೇವಲ ಧನ, ಪತ್ನೀ, ಪುತ್ರಾದಿ ವಿಷಯಜನ್ಯ ಸುಖವನ್ನೇ ಪರಮಸುಖವೆಂದು ತಿಳಿದು ಅದರಲ್ಲೇ ಮೋಹಿತರಾಗಿರುತ್ತಾರೆ. ನಿಜವಾದ ಸುಖಕ್ಕಾಗಿ ಪ್ರಯತ್ನಮಾಡುವ ಕರ್ತವ್ಯಪರಾಯಣ ಪುರುಷರಾದರೋ ಕೆಲವೇ ವಿರಳವಾಗಿ ಸಿಗುವರು. ಶ್ರೀಭಗವಂತನು ಹೇಳಿರುವನು —</p>
<p class="Shlok">ಮನುಷ್ಯಾಣಾಂ ಸಹಸ್ರೇಷು ಕಶ್ಚಿದ್ಯತತಿ ಸಿದ್ಧಯೇ ।</p>
<p class="Shlok">ಯತತಾಮಪಿ ಸಿದ್ಧಾನಾಂ ಕಶ್ಚಿನ್ಮಾಂ ವೇತ್ತಿ ತತ್ತ್ವತಃ ॥</p>
<p class="TXT-Right">(ಗೀತೆ 7/3)</p>
<p class="Text">‘ಸಾವಿರಾರು ಮನುಷ್ಯರಲ್ಲಿ ಯಾರೋ ಒಬ್ಬನು ನನ್ನ ಪ್ರಾಪ್ತಿಗಾಗಿ ಯತ್ನಿಸುತ್ತಾನೆ ಮತ್ತು ಹಾಗೆ ಯತ್ನಿಸುವ ಯೋಗಿಗಳಲ್ಲಿ ಕೂಡ ಯಾರೋ ಒಬ್ಬನು ನನ್ನ ಪರಾಯಣನಾಗಿ ನನ್ನನ್ನು ತತ್ತ್ವದಿಂದ ಅರ್ಥಾತ್ ಯಥಾರ್ಥ ರೂಪದಿಂದ ತಿಳಿಯುತ್ತಾನೆ.’</p>
<p class="Text">ಭಗವಂತನು ಹೇಳಿದಂತೆ ಇಂದಿನ ಕಾಲದಲ್ಲಿಯೂ ಕೆಲವೇ ಸ್ವಲ್ಪ ಸಜ್ಜನರು ಈ ನಿಜಸುಖವನ್ನು ಪಡೆಯಲು ಬಯಸುವವರಲ್ಲಿಯೂ ವಿರಳರೇ ಕೊನೆಯ ಹಂತದವರೆಗೆ ತಲುಪುತ್ತಾರೆ. ಹೆಚ್ಚಿನ ಸಾಧಕರಾದರೋ ಸ್ವಲ್ಪ ಸಾಧನೆಗೈದು ನಿಂತುಬಿಡುತ್ತಾರೆ. ಅವರು ತಮ್ಮನ್ನು ಹೆಚ್ಚು ಉನ್ನತಸ್ಥಿತಿಗೆ ಕೊಂಡುಹೋಗಲಾರರು. ನನ್ನ ಅರಿವಿನಂತೆ ಕೆಳಗೆ ಬರೆದ ಕಾರಣಗಳೂ ಇರಬಲ್ಲವು —</p>
<p class="Text">(1) ಪ್ರಪಂಚದಲ್ಲಿ ಈ ಸಿದ್ಧಾಂತದ ಯೋಗ್ಯ ಪ್ರಚಾರ ಕಡಿಮೆ ಇದೆ; ಏಕೆಂದರೆ, ಇದರ ಪ್ರಚಾರಕರು ತ್ಯಾಗೀ, ವಿದ್ವಾನ್, ಸದಾಚಾರೀ, ಪರಿಶ್ರಮಿ, ನಿಜವಾದ ಮಹಾ ಪುರುಷರೇ ಆಗಬಲ್ಲರು.</p>
<p class="Text">(2) ಸಾಧಕರು ಸ್ವಲ್ಪವೇ ಉನ್ನತಿಯಲ್ಲೇ ತಮ್ಮನ್ನು ಕೃತಕೃತ್ಯವೆಂದು ತಿಳಿದುಕೊಂಡು ಹೆಚ್ಚಿನ ಸಾಧನೆಯ ಆವಶ್ಯಕತೆ ತಿಳಿಯುವುದಿಲ್ಲ.</p>
<p class="Text">(3) ಕೆಲವು ಸಾಧಕರು ಸ್ವಲ್ಪ ಸಾಧನೆಗೈದು ಬೇಸರ ಪಡುತ್ತಾರೆ. ಈ ಸಾಧನೆಯಿಂದ ತನ್ನ ವಿಶೇಷ ಉನ್ನತಿಯನ್ನು ತಿಳಿಯದೆ ಅವರು ಕಿಂಕರ್ತವ್ಯವಿಮೂಢರಾಗಿ ಹೋಗುತ್ತಾರೆ.</p>
<p class="Text">(4) ನಿಜವಾದ ಸುಖದಲ್ಲಿ ಜನರ ಶ್ರದ್ಧೆಯೂ ತುಂಬಾ ಕಡಿಮೆ ಇರುತ್ತದೆ. ಕಾರಣ, ವಿಷಯಸುಖದಂತೆ ಈ ಸಾಧನೆಯಲ್ಲಿ ಮೊದಲೇ ಸುಖ ಕಾಣುವುದಿಲ್ಲ. ಇದರಿಂದ ತತ್ಪರತೆಯ ಕೊರತೆ ಇರುತ್ತದೆ.</p>
<p class="Text">(5) ಕೆಲ ಜನರು ಈ ಸುಖವನ್ನು ಸಂಪಾದಿಸುವುದು ನಮ್ಮ ಶಕ್ತಿಯಿಂದ ಹೊರಗಿದೆ ಎಂದು ತಿಳಿದು ಇದರಿಂದ ಅವರು ನಿರಾಶರಾಗಿರುತ್ತಾರೆ.</p>
<p class="Text">ಇದಲ್ಲದೆ ಇನ್ನೂ ಅನೇಕ ಕಾರಣಗಳನ್ನು ಹೇಳಬಹುದು; ಆದರೆ ಇವೆಲ್ಲದರಲ್ಲಿ ನಿಜವಾದ ಕಾರಣ ಕೇವಲ ಅಜ್ಞಾನ, ಅಕರ್ಮಣ್ಯತೆಯೇ ಆಗಿದೆ. ಆದ್ದರಿಂದ ಮನುಷ್ಯನು ಎಚ್ಚರವಾಗಿ ಉತ್ಸಾಹದೊಂದಿಗೆ ಕರ್ತವ್ಯ ಪರಾಯಣನಾಗಿರಬೇಕು.</p>
<p class="Sub-Heading" id="toc_marker-10-4">ನಿಜಸುಖದ ಪ್ರಾಪ್ತಿಯ ಉಪಾಯ</p>
<p class="Text">ಶ್ರುತಿ ಹೇಳುತ್ತದೆ —</p>
<p class="Shlok">ಉತ್ತಿಷ್ಠತ ಜಾಗ್ರತ ಪ್ರಾಪ್ಯ ವರಾನ್ ನಿಬೋಧತ ।</p>
<p class="Shlok">ಕ್ಷುರಸ್ಯ ಧಾರಾ ನಿಶಿತಾ ದುರತ್ಯಯಾ ದುರ್ಗಂ ಪಥಸ್ತತ್ಕವಯೋ ವದಂತಿ ॥</p>
<p class="TXT-Right">(ಕಠ. 1/3/14)</p>
<p class="Text">‘ಏಳು ಎದ್ದೇಳು (ಸಾಧನೆಗಾಗಿ ಪ್ರಯತ್ನಶೀಲನಾಗು), ಅಜ್ಞಾನ ನಿದ್ದೆಯಿಂದ ಎಚ್ಚರನಾಗು ಹಾಗೂ ಶ್ರೇಷ್ಠ ವಿದ್ವಾಂಸರು ಯಾವ ಮಾರ್ಗವನ್ನು ಖಡ್ಗದ ತೀಕ್ಷ್ಣ ಅಲಗಿನಂತೆ ದುರ್ಲಂಘ್ಯ, ದುರ್ಗಮವೆಂದು ಹೇಳುವರೋ ಅದನ್ನು ಮಹಾಪುರುಷರ ಬಳಿಗೆ ಹೋಗಿ ಅರಿತುಕೋ.’</p>
<p class="Text">ಆದುದರಿಂದ ಈ ಭಗವತ್ ಸಾಕ್ಷಾತ್ಕಾರರೂಪೀ ಪರಮ ಶ್ರೇಯಸ್ಕರ ಹಾಗೂ ಪರಮಸುಖದ ಪ್ರಾಪ್ತಿಯ ಸಾಧನೆಯಲ್ಲಿ ಕಿಂಚಿತ್ತಾದರೂ ವಿಳಂಬ ಮಾಡಬಾರದು. ಇದೇ ಮನುಷ್ಯಜನ್ಮದ ಪರಮ ಕರ್ತವ್ಯವಾಗಿದೆ. ಇದೇ ಎಲ್ಲಕ್ಕಿಂತ ದೊಡ್ಡ ಹಾಗೂ ನಿಜವಾದ ಸುಖವಾಗಿದೆ. ಇದೇ ಸುಖದ ಮಹಿಮೆಯನ್ನು ತಿಳಿಸುತ್ತಾ ಭಗವಂತನು ಭಗವದ್ಗೀತೆಯಲ್ಲಿ ಹೇಳುತ್ತಾನೆ —</p>
<p class="Shlok">ಸುಖಮಾತ್ಯಂತಿಕಂ ಯತ್ತದ್ಭುದ್ಧಿಗ್ರಾಹ್ಯಮತೀಂದ್ರಿಯಮ್ ।</p>
<p class="Shlok">ವೇತ್ತಿ ಯತ್ರ ನ ಚೈವಾಯಂ ಸ್ಥಿತಶ್ಚಲತಿ ತತ್ತ್ವತಃ ॥</p>
<p class="TXT-Right">(ಗೀತೆ 6/21)</p>
<p class="Shlok">ಯಂ ಲಬ್ಧ್ವಾ ಚಾಪರಂ ಲಾಭಂ ಮನ್ಯತೇ ನಾಕಂ ತತಃ ।</p>
<p class="Shlok">ಯಸ್ಮಿನ್ ಸ್ಥಿತೋ ನ ದುಃಖೇನ ಗುರುಣಾಪಿ ವಿಚಾಲ್ಯತೇ ॥</p>
<p class="TXT-Right">(ಗೀತೆ 6/22)</p>
<p class="Shlok">ತಂ ವಿದ್ಯಾದ್ದುಃಖಸಂಯೋಗವಿಯೋಗಂ ಯೋಗಸಂಜ್ಞಿತಮ್ ।</p>
<p class="Shlok">ಸ ನಿಶ್ಚಯೇನ ಯೋಕ್ತವ್ಯೋ ಯೋಗೋಽನಿರ್ವಿಣ್ಣಚೇತಸಾ ॥</p>
<p class="TXT-Right">(ಗೀತೆ 6/23)</p>
<p class="Text">‘ಇಂದ್ರಿಯಗಳಿಂದ ಅತೀತವಾದ ಕೇವಲ ಶುದ್ಧವಾದ ಸೂಕ್ಷ್ಮಬುದ್ಧಿಯ ಮೂಲಕ ಗ್ರಹಿಸಲು ಯೋಗ್ಯವಾದ ಯಾವ ಅನಂತವಾದ ಆನಂದವಿದೆಯೋ; ಅದನ್ನು ಯಾವ ಅವಸ್ಥೆಯಲ್ಲಿ ಅನುಭವಿಸುತ್ತಾನೋ ಮತ್ತು ಯಾವ ಅವಸ್ಥೆಯಲ್ಲಿ ಸ್ಥಿತನಾದ ಈ ಯೋಗಿಯು ಪರಮಾತ್ಮನ ಸ್ವರೂಪದಿಂದ ಎಂದಿಗೂ ವಿಚಲಿತನಾಗುವುದಿಲ್ಲವೋ ಮತ್ತು ಪರಮಾತ್ಮನ ಪ್ರಾಪ್ತಿರೂಪೀ ಯಾವ ಲಾಭವನ್ನು ಪಡೆದುಕೊಂಡು ಅದಕ್ಕಿಂತ ಅಕವಾದ ಬೇರೆ ಯಾವುದೇ ಲಾಭವನ್ನು ಮನ್ನಿಸುವುದಿಲ್ಲವೋ ಮತ್ತು ಪರಮಾತ್ಮನ ಪ್ರಾಪ್ತಿರೂಪೀ ಅವಸ್ಥೆಯಲ್ಲಿ ಸ್ಥಿತನಾದ ಯೋಗಿಯು ಭಾರೀ ದೊಡ್ಡ ದುಃಖದಿಂದಲೂ ಕೂಡ ವಿಚಲಿತನಾಗುವುದಿಲ್ಲವೋ, ಯಾವುದು ದುಃಖರೂಪೀ ಸಂಸಾರದ ಸಂಯೋಗದಿಂದ ರಹಿತವಾಗಿದೆಯೋ, ಹಾಗೂ ಯಾವುದರ ಹೆಸರು ಯೋಗವೆಂಬುದಾಗಿದೆಯೋ ಅದನ್ನು ತಿಳಿಯಬೇಕು. ಆ ಯೋಗವನ್ನು ಬೇಸರಿಸದೆ ಅರ್ಥಾತ್ ಧೈರ್ಯ ಮತ್ತು ಉತ್ಸಾಹದಿಂದ ಕೂಡಿದ ಚಿತ್ತದಿಂದ ನಿಶ್ಚಯಪೂರ್ವಕವಾಗಿ ಮಾಡುವುದು ಕರ್ತವ್ಯವಾಗಿದೆ.’</p>
<p class="Text">ಈ ನಿಜಸುಖದ ಪ್ರಾಪ್ತಿಯ ಉಪಾಯ ಕಠಿಣವಾಗಿದ್ದರೂ ಅಸಾಧ್ಯವಲ್ಲ. ಶ್ರೀಪರಮಾತ್ಮನಿಗೆ ಶರಣಾಗುವುದರಿಂದ ಕಷ್ಟವಾಗಿದ್ದರೂ ಅದು ಸರ್ವಥಾ ಸರಳ, ಸುಖಸಾಧ್ಯ ಮತ್ತು ಅತ್ಯಂತ ಸಹಜವಾಗುತ್ತದೆ. ಭಗವದ್ಗೀತೆಯಲ್ಲಿ ಭಗವಂತನು ಸ್ವಯಂ ಪ್ರತಿಜ್ಞಾಪೂರ್ವಕ ಹೇಳುತ್ತಾನೆ —</p>
<p class="Shlok">ಮಾಂ ಹಿ ಪಾರ್ಥ ವ್ಯಪಾಶ್ರಿತ್ಯ ಯೇಽಪಿ ಸ್ಯುಃ ಪಾಪಯೋನಯಃ ।</p>
<p class="Shlok">ಸ್ತ್ರಿಯೋ ವೈಶ್ಯಾಸ್ತಥಾ ಶೂದ್ರಾಸ್ತೇಽಪಿ ಯಾಂತಿ ಪರಾಂ ಗತಿಮ್ ॥</p>
<p class="Shlok">ಕಿಂ ಪುನರ್ಬ್ರಾಹ್ಮಣಾಃ ಪುಣ್ಯಾ ಭಕ್ತಾ ರಾಜರ್ಷಯಸ್ತಥಾ ।</p>
<p class="Shlok">ಅನಿತ್ಯಮಸುಖಂ ಲೋಕಮಿಮಂ ಪ್ರಾಪ್ಯ ಭಜಸ್ವಮಾಮ್ ॥</p>
<p class="TXT-Right">(ಗೀತೆ 9/32-33)</p>
<p class="Text">‘ಹೇ ಅರ್ಜುನಾ! ಸ್ತ್ರೀಯರು, ವೈಶ್ಯರು, ಶೂದ್ರರು ಹಾಗೂ ಪಾಪಯೋನಿಗಳು ಮುಂತಾದ ಯಾರೇ ಆಗಿರಲಿ, ಅವರೂ ಕೂಡ ನನ್ನಲ್ಲಿ ಶರಣಾಗಿ ಪರಮಗತಿಯನ್ನೇ ಪಡೆಯುತ್ತಾರೆ. ಪುಣ್ಯಶೀಲರಾದ ಬ್ರಾಹ್ಮಣರು ಹಾಗೂ ರಾಜರ್ಷಿ ಭಕ್ತಜನರು ನನ್ನಲ್ಲಿ ಶರಣಾಗಿ ಪರಮಗತಿಯನ್ನು ಪಡೆಯುತ್ತಾರೆ. ಇದರಲ್ಲಿ ಹೇಳುವುದಾದರೂ ಏನಿದೆ! ಅದಕ್ಕಾಗಿ ಸುಖರಹಿತವಾದ ಕ್ಷಣಭಂಗುರವಾದ ಈ ಮನುಷ್ಯಶರೀರವನ್ನು ಪಡೆದುಕೊಂಡು ನೀನು ನಿರಂತರ ನನ್ನನ್ನೇ ಭಜಿಸು.’</p>
<p class="Text">ಆದ್ದರಿಂದ ಸಾಧಕನು ಪರಮಾತ್ಮನ ಮೇಲೆ ದೃಢವಿಶ್ವಾಸವಿರಿಸಿ, ಅವನಿಗೆ ಶರಣಾಗಿ ತನ್ನ ಉನ್ನತಿಯ ಪ್ರತಿಬಂಧಕ ಕಾರಣಗಳನ್ನು ಕೆಳಗೆ ಬರೆದ ಉಪಾಯಗಳಿಂದ ದೂರಗೊಳಿಸುವ ಪ್ರಯತ್ನಮಾಡಬೇಕು.</p>
<p class="Text">(1) ಸಾಧಕನ ಅಭಿಪ್ರಾಯದಂತೆ ಅವನಿಗೆ ಜಗತ್ತಿನಲ್ಲಿ ಎಲ್ಲಕ್ಕಿಂತ ಉತ್ತಮ ಸದಾಚಾರೀ, ತ್ಯಾಗಿ, ಜ್ಞಾನೀ, ಮಹಾತ್ಮನೆಂದು ಕಂಡರೆ, ಅವರ ಬಳಿಗೆ ಹೋಗಿ, ಅವರ ಆಜ್ಞಾನುಸಾರ ಸಾಧನೆಯಲ್ಲಿ ತತ್ಪರತೆಯಿಂದ ತೊಡಗಬೇಕು. ಅವರ ಮಾತುಗಳಲ್ಲಿ ಪೂರ್ಣ ವಿಶ್ವಾಸವಿರಿಸಬೇಕು. ಅವರ ಬಳಿಗೆ ಹೋಗಿ ‘ಕಿಂ ಕರ್ತವ್ಯವಿಮೂಢ’ ಆಗಬಾರದು. ತನ್ನ ಬುದ್ಧಿಗೆ ಪ್ರಧಾನತೆ ಕೊಡಬಾರದು. ಅವರು ತೋರಿದ ಸಾಧನೆಯು ಸರಿಯಾಗಿ ಅರ್ಥವಾಗದಿದ್ದರೆ, ನಮ್ರತೆಯಿಂದ ಕೇಳಿಕೊಂಡು ತನ್ನ ಸಮಾಧಾನ ಮಾಡಿಕೊಳ್ಳಬೇಕು, ಸಾಧನೆಯಲ್ಲಿ ತೊಡಗಿದ ಬಳಿಕವೂ ಕೆಲಕಾಲದವರೆಗೆ ಪ್ರತ್ಯಕ್ಷವಾಗಿ ಸುಖವು ಕಂಡುಬರದಿದ್ದರೂ, ಪರಿಣಾಮದಲ್ಲಿ ಆಗುವ ಪರಮಹಿತದ ಬಗ್ಗೆ ವಿಶ್ವಾಸವಿರಿಸಿ, ಅವರ ಆಜ್ಞೆಯನ್ನು ಪಾಲಿಸುವುದರಲ್ಲಿ ಎಂದಿಗೂ ವಿಮುಖನಾಗಬಾರದು. ಶ್ರೀಭಗವಂತನು ಹೇಳುತ್ತಾನೆ —</p>
<p class="Shlok">ತದ್ವಿದ್ಧಿ ಪ್ರಣಿಪಾತೇನ ಪರಿಪ್ರಶ್ನೇನ ಸೇವಯಾ ।</p>
<p class="Shlok">ಉಪದೇಕ್ಷ್ಯಂತಿ ತೇ ಜ್ಞಾನಂ ಜ್ಞಾನಿನಸ್ತತ್ತ್ವದರ್ಶಿನಃ ॥</p>
<p class="TXT-Right">(ಗೀತೆ 4/34)</p>
<p class="Text">‘ಆ ಜ್ಞಾನವನ್ನು ನೀನು ತತ್ತ್ವದರ್ಶಿಗಳಾದ ಜ್ಞಾನಿಗಳ ಬಳಿಗೆ ಹೋಗಿ ತಿಳಿದುಕೋ. ಅವರಿಗೆ ಚೆನ್ನಾಗಿ ಶ್ರದ್ಧೆಯಿಂದ ದಂಡವತ್ ಪ್ರಣಾಮ ಮಾಡುವುದರಿಂದ, ಅವರ ಸೇವೆಮಾಡುವುದರಿಂದ ಮತ್ತು ಕಪಟವನ್ನು ಬಿಟ್ಟು ಸರಳತಾಪೂರ್ವಕವಾಗಿ ಪ್ರಶ್ನೆಮಾಡುವುದರಿಂದ ಪರಮಾತ್ಮತತ್ತ್ವವನ್ನು ಚೆನ್ನಾಗಿ ತಿಳಿದಿರುವ ಆ ಜ್ಞಾನಿಗಳೂ, ಮಹಾತ್ಮರೂ ನಿನಗೆ ತತ್ತ್ವಜ್ಞಾನದ ಉಪದೇಶವನ್ನು ಮಾಡುವರು.’</p>
<p class="Text">(2) ಈ ಸಾಧನೆಯನ್ನು ನನಗೆ ಎಂದಾದರೂ ಬಿಡುವುದಿದೆ ಎಂದು ಸಾಧಕನು ಎಂದೂ ಯೋಚಿಸಬಾರದು. ಈ ಸಾಧನೆಯೇ ನನಗೆ ಪರಮಧನ, ಪರಮಕರ್ತವ್ಯ, ಪರಮಾಮೃತ, ಪರಮಸುಖ, ನನ್ನ ಪ್ರಾಣಗಳ ಆಧಾರವಾಗಿದೆ ಎಂದು ಅವನು ತಿಳಿದಿರಬೇಕು. ಪರಮಾತ್ಮನ ಜ್ಞಾನವಾದ ಬಳಿಕ ನಮಗೆ ಸಾಧನೆಯ ಆವಶ್ಯಕತೆ ಏನಿದೆ? ಎಂದು ಜನರು ತಿಳಿಯುತ್ತಾರೆ. ಇದು ಅವರ ತಪ್ಪು ಆಗಿದೆ. ಯಾವ ಸಾಧನೆಯಿಂದ ಅಂತಃಕರಣಕ್ಕೆ ಪರಮಶಾಂತಿಯು ಪ್ರಾಪ್ತವಾಗಿರುವಾಗ ಅವನು ಅದನ್ನು ಏನೆಂದು ಬಿಡಬಲ್ಲನು? ಪರಮಾತ್ಮನ ಪ್ರಾಪ್ತಿಯಾದ ಮೇಲೆ ಆ ಮಹಾಪುರುಷನ ಸ್ಥಿತಿಯನ್ನು ನೋಡಿಯಾದರೋ ದುರಾಚಾರೀ ಮನುಷ್ಯನಿಗೂ ಸಾಧನೆಯಲ್ಲಿ ಪ್ರವೃತ್ತಿ ಉಂಟಾಗುತ್ತದೆ. ಅವರನ್ನು ನೋಡಿ ಸಾಧನಹೀನ ಜನರೂ ಕೂಡ ಸಾಧನೆಯಲ್ಲಿ ತೊಡಗುತ್ತಾರೆ. ಅವರಿಗೆ ತನ್ನದಾದ ಮಾತಾದರೂ ಏನಿರುತ್ತದೆ? ಇಷ್ಟಿದ್ದರೂ ಸ್ವಲ್ಪವೇ ಉನ್ನತಿಯಲ್ಲಿ ತನ್ನನ್ನು ಕೃತಕೃತ್ಯನೆಂದು ತಿಳಿಯುವವರು ಭಾರೀ ಮರವೆಯಲ್ಲಿ ಬಿದ್ದಿರುತ್ತಾರೆ. ಮರವೆಯಿಂದ ಸಾಧನೆಯಲ್ಲಿ ದೊಡ್ಡ ವಿಘ್ನ ಉಂಟಾಗುತ್ತದೆ. ಈ ಮರವೆಯೇ ಸಾಧಕನ ಅಧಃಪತನ ಮಾಡುವಂತಹುದು. ಆದ್ದರಿಂದ ಇದರಿಂದ ಸದಾಕಾಲ ಬದುಕುಳಿಯಬೇಕು.</p>
<p class="Text">(3) ಕರ್ತವ್ಯಪರಾಯಣ, ಭಗವತ್ ಶರಣಾಗತ ಪುರುಷನಿಗೆ ಯಾವುದೇ ಕಾರ್ಯವೂ ದುಃಸಾಧ್ಯವಿಲ್ಲ ಎಂಬ ಮಾತಿನಲ್ಲಿ ಸಾಧಕನು ದೃಢವಿಶ್ವಾಸವಿರಿಸಬೇಕು. ಅವನು ಬಹುದೊಡ್ಡ ಕೆಲಸವನ್ನು ಕೂಡ ಸಹಜವಾಗಿ ಮಾಡಬಲ್ಲನು. ಈ ಶಕ್ತಿಯು ನಿಜವಾಗಿ ಪ್ರತಿಯೋರ್ವ ಮನುಷ್ಯನಲ್ಲಿದೆ. ತನ್ನ ಶಕ್ತಿಯ ಅಭಾವವನ್ನು ತಿಳಿಯುವುದೆಂದರೆ ತನ್ನನ್ನು ಪತನವಾಗಿಸಿಕೊಳ್ಳುವುದಾಗಿದೆ. ಉತ್ಸಾಹೀ ಪುರುಷನಿಗಾಗಿ ಕಷ್ಟಸಾಧ್ಯವಾದ ಕಾರ್ಯವೂ ಕೂಡ ಸುಲಭಸಾಧ್ಯವಾಗುತ್ತದೆ.</p>
<p class="Text">(4) ಪ್ರತಿಯೋರ್ವ ಸಾಧಕನು ತಾನೇ - ತನ್ನ ಪರೀಕ್ಷೆಯನ್ನು ಮಾಡಿಕೊಳ್ಳುತ್ತಾ ಇರಬೇಕು. ಸೂಕ್ಷ್ಮದೃಷ್ಟಿಯಿಂದ ವಿಚಾರಮಾಡಿದಾಗ ತನ್ನಲ್ಲಿ ಅಡಗಿದ್ದ ದೋಷಗಳೂ ಕೂಡ ಪ್ರತ್ಯಕ್ಷವಾಗಿ ಕಂಡುಬರತೊಡಗುತ್ತವೆ. ಸಾಧಕನು ತನ್ನ ಮನಸ್ಸು ತನ್ನ ಈನ, ಶುದ್ಧ, ಏಕಾಗ್ರ ವಿಷಯಗಳಿಂದ ವಿರಕ್ತವಾಗಿದೆಯೋ ಇಲ್ಲವೋ ಎಂದು ನೋಡಿಕೊಳ್ಳಬೇಕು. ಕಾರಣ ಮನಸ್ಸು ಮತ್ತು ಇಂದ್ರಿಯಗಳ ಮೇಲೆ ಪೂರ್ಣಹಿಡಿತ (ಅಕಾರ) ಉಂಟಾಗುವವರೆಗೆ ಪರಮಾತ್ಮನ ಪ್ರಾಪ್ತಿ ಬಹಳ ದೂರವಿರುತ್ತದೆ. ಭಗವಂತ ಹೇಳುತ್ತಾನೆ —</p>
<p class="Shlok">ಅಸಂಯತಾತ್ಮನಾ ಯೋಗೋ ದುಷ್ಪ್ರಾಪ ಇತಿ ಮೇ ಮತಿಃ ।</p>
<p class="Shlok">ವಶ್ಯಾತ್ಮನಾ ತು ಯತತಾ ಶಕ್ಯೋಽವಾಪ್ತುಮುಪಾಯತಃ ॥</p>
<p class="TXT-Right">(ಗೀತೆ 6/36)</p>
<p class="Text">‘ಯಾರು ಮನಸ್ಸನ್ನು ವಶಪಡಿಸಿಕೊಳ್ಳಲಿಲ್ಲವೋ ಅಂತಹ ಪುರುಷರ ಮೂಲಕ ಯೋಗವು ಪಡೆಯಲಶಕ್ಯವಾಗಿದೆ. ಆದರೆ ಮನಸ್ಸನ್ನು ವಶಪಡಿಸಿಕೊಂಡಿರುವ ಪ್ರಯತ್ನಶೀಲರಾದ ಪುರುಷರ ಮೂಲಕ ಸಾಧನೆಯಿಂದ ಅದು ಪ್ರಾಪ್ತವಾಗುವುದು ಸಹಜವಾಗಿದೆ. ಇದು ನನ್ನ ಮತವಾಗಿದೆ.’</p>
<p class="Text">ಆದುದರಿಂದ ಸಾಧಕನು ಮೊಟ್ಟಮೊದಲು ಮನಸ್ಸನ್ನು ತನ್ನ ಅಧೀನ, ಶುದ್ಧ, ಏಕಾಗ್ರವಾಗಿಸಿಕೊಳ್ಳಬೇಕು. ಇದಕ್ಕಾಗಿ ಶಾಸ್ತ್ರಗಳಲ್ಲಿ ಮುಖ್ಯವಾಗಿ ಎರಡು ಉಪಾಯಗಳನ್ನು ಹೇಳಲಾಗಿದೆ.</p>
<p class="Text para-style-override-8">(1) ಅಭ್ಯಾಸ ಮತ್ತು (2) ವೈರಾಗ್ಯ</p>
<p class="Text">ಶ್ರೀಭಗವಂತನು ಹೇಳಿರುವನು —</p>
<p class="Shlok">ಅಸಂಶಯಂ ಮಹಾಬಾಹೋ ಮನೋ ದುರ್ನಿಗ್ರಹಂ ಚಲಮ್ ।</p>
<p class="Shlok">ಅಭ್ಯಾಸೇನ ತು ಕೌಂತೇಯ ವೈರಾಗ್ಯೇಣ ಚ ಗೃಹ್ಯತೇ ॥</p>
<p class="TXT-Right">(ಗೀತೆ 6/35)</p>
<p class="Text">ಹೇ ಮಹಾಬಾಹುವೇ! ನಿಸ್ಸಂದೇಹವಾಗಿ ಮನಸ್ಸು ಚಂಚಲ ಮತ್ತು ಕಷ್ಟದಿಂದ ವಶವಾಗುವಂತಹುದಾಗಿದೆ; ಆದರೆ ಹೇ ಕುಂತೀಪುತ್ರನಾದ ಅರ್ಜುನನೇ! ಇದು ಅಭ್ಯಾಸದಿಂದ ಮತ್ತು ವೈರಾಗ್ಯದಿಂದ ವಶವಾಗುತ್ತದೆ.’</p>
<p class="Text">ಹೀಗೆಯೇ ಪಾತಂಜಲಯೋಗದರ್ಶನದಲ್ಲಿಯೂ ಹೇಳಿದೆ —</p>
<p class="Shlok">ಅಭ್ಯಾಸವೈರಾಗ್ಯಾಭ್ಯಾಂ ತನ್ನಿರೋಧಃ ।</p>
<p class="TXT-Right">(1/12)</p>
<p class="Text">‘ಅಭ್ಯಾಸ ಮತ್ತು ವೈರಾಗ್ಯದಿಂದ ಅವುಗಳ (ಚಿತ್ತವೃತ್ತಿಗಳ) ನಿರೋಧವಾಗುತ್ತದೆ.’</p>
<p class="Text">ಅಭ್ಯಾಸ ಮತ್ತು ವೈರಾಗ್ಯಗಳ ವಿಸ್ತೃತ ವ್ಯಾಖ್ಯೆಯನ್ನು ಮೇಲೆ ಹೇಳಿದ ಗ್ರಂಥಗಳಲ್ಲಿ ನೋಡಬೇಕು. ಆದರೆ ಭಗವಂತನು ಅಭ್ಯಾಸದ ಸ್ವರೂಪವನ್ನು ಮುಖ್ಯವಾಗಿ ಈ ಪ್ರಕಾರ ಹೇಳಿರುವನು —</p>
<p class="Shlok">ಯತೋ ಯತೋ ನಿಶ್ಚರತಿ ಮನಶ್ಚಂಚಲಮಸ್ಥಿರಮ್ ।</p>
<p class="Shlok">ತತಸ್ತತೋ ನಿಯಮ್ಯೈತದಾತ್ಮನ್ಯೇವ ವಶಂ ನಯೇತ್ ॥</p>
<p class="TXT-Right">(ಗೀತೆ 6/26)</p>
<p class="Text">‘ಈ ಅಸ್ಥಿರವಾಗಿರುವ ಮತ್ತು ಚಂಚಲವಾದ ಮನಸ್ಸು ಯಾವ-ಯಾವ ಶಬ್ದಾದಿ ವಿಷಯಗಳ ನಿಮಿತ್ತದಿಂದ ಜಗತ್ತಿನಲ್ಲಿ ವಿಹರಿಸುತ್ತದೆಯೋ, ಆಯಾಯಾ ವಿಷಯಗಳಿಂದ ತಡೆದು ಎಂದರೆ ಹಿಂದಕ್ಕೆಳೆದುಕೊಂಡು ಅದನ್ನು ಪದೇ ಪದೇ ಪರಮಾತ್ಮನಲ್ಲಿಯೇ ತೊಡಗಿಸಬೇಕು.’</p>
<p class="Text">ವೈರಾಗ್ಯದ ಸಂಬಂಧದಲ್ಲಿ ಭಗವಂತನು ಹೇಳಿರುವನು —</p>
<p class="Shlok">ಯೇ ಹಿ ಸಂಸ್ಪರ್ಶಜಾ ಭೋಗಾ ದುಃಖಯೋನಯ ಏವ ತೇ ।</p>
<p class="Shlok">ಆದ್ಯಂತವಂತಃ ಕೌಂತೇಯ ನ ತೇಷು ರಮತೇ ಬುಧಃ ॥</p>
<p class="TXT-Right">(ಗೀತೆ 5/22)</p>
<p class="Text">‘ಈ ಇಂದ್ರಿಯ ಹಾಗೂ ವಿಷಯಗಳ ಸಂಯೋಗದಿಂದ ಉತ್ಪನ್ನವಾಗುವ ಯಾವ ಸಮಸ್ತ ಭೋಗಗಳಿವೆಯೋ ಅವು ಒಂದೊಮ್ಮೆ ವಿಷಯೀ-ಪುರುಷರಿಗೆ ಸುಖರೂಪವಾಗಿ ಭಾಸವಾಗುತ್ತವೆಯಾದರೂ ಸಹ ನಿಸ್ಸಂದೇಹವಾಗಿ ದುಃಖಕ್ಕೆ ಕಾರಣವಾಗಿವೆ ಮತ್ತೂ ಆದಿ-ಅಂತ್ಯವುಳ್ಳವುಗಳು ಅರ್ಥಾತ್ ಅನಿತ್ಯವಾಗಿವೆ. ಅದಕ್ಕಾಗಿ ಹೇ ಅರ್ಜುನಾ! ಬುದ್ಧಿವಂತರಾದ, ವಿವೇಕಿ ಪುರುಷರು ಅವುಗಳಲ್ಲಿ ರಮಿಸುವುದಿಲ್ಲ.’</p>
<p class="Text">ಈ ಪ್ರಕಾರ ಅಭ್ಯಾಸ-ವೈರಾಗ್ಯದಿಂದ ಮನಸ್ಸನ್ನು ಶುದ್ಧ, ತನ್ನ ಈನ, ಏಕಾಗ್ರ, ವೈರಾಗಸಂಪನ್ನವಾಗಿಸಿಕೊಂಡು ಭಗವಂತನ ಸ್ವರೂಪದಲ್ಲಿ ನಿರಂತರ ಅಚಲ-ಸ್ಥಿರವಾಗಿಸಲು ಧ್ಯಾನದ ಸಾಧನೆ ಮಾಡಬೇಕು ಭಗವಂತನು ಹೀಗೆ ಹೇಳಿರುವನು—</p>
<p class="Shlok">ಸಂಕಲ್ಪಪ್ರಭವಾನ್ ಕಾಮಾಂಸ್ತ್ಯಕ್ತ್ವಾ ಸರ್ವಾನಶೇಷತಃ ।</p>
<p class="Shlok">ಮನಸೈವೇಂದ್ರಿಯಗ್ರಾಮಂ ವಿನಿಯಮ್ಯ ಸಮಂತತಃ ॥</p>
<p class="Shlok">ಶನೈಃ ಶನೈರುಪರಮೇದ್ಬುದ್ಧ್ಯಾ ಧೃತಿಗೃಹೀತಯಾ ।</p>
<p class="Shlok">ಆತ್ಮಸಂಸ್ಥಂ ಮನಃ ಕೃತ್ವಾ ನ ಕಿಂಚಿದಪಿ ಚಿಂತಯೇತ್ ॥</p>
<p class="TXT-Right">(ಗೀತೆ 6/24-25)</p>
<p class="Text">‘ಸಂಕಲ್ಪದಿಂದ ಉತ್ಪನ್ನವಾಗುವ ಸಂಪೂರ್ಣ ಕಾಮನೆಗಳನ್ನು ನಿಶ್ಶೇಷರೂಪದಿಂದ ತ್ಯಾಗಮಾಡಿ ಮತ್ತು ಮನಸ್ಸಿನ ಮೂಲಕ ಇಂದ್ರಿಯಗಳ ಸಮುದಾಯವನ್ನು ಎಲ್ಲ ಕಡೆಗಳಿಂದಲೂ ಪೂರ್ಣವಾಗಿ ತಡೆದುಕೊಂಡು ಕ್ರಮ-ಕ್ರಮವಾಗಿ ಅಭ್ಯಾಸಮಾಡುತ್ತ ಉಪರತಿಯನ್ನು ಪಡೆದು ಹಾಗೂ ಧೈರ್ಯದಿಂದ ಕೂಡಿದ ಬುದ್ಧಿಯ ಮೂಲಕ ಮನವನ್ನು ಪರಮಾತ್ಮನಲ್ಲಿ ಸ್ಥಿತಗೊಳಿಸಿ, ಪರಮಾತ್ಮನಲ್ಲದೆ ಮತ್ತೇನನ್ನೂ ಕೂಡ ಚಿಂತಿಸಬಾರದು.’</p>
<p class="Text">ಅಭ್ಯಾಸ ಮತ್ತು ವೈರಾಗ್ಯದ ಪ್ರಭಾವದಿಂದ ಮನಸ್ಸು ಶುದ್ಧ, ಸ್ವಾಧೀನ, ಏಕಾಗ್ರ, ವಿರಕ್ತವಾದ ಬಳಿಕ ಅದನ್ನು ಪರಮಾತ್ಮನ ಚಿಂತನದಲ್ಲಿ ತೊಡಗಿಸಲು ಬಹಳ ಸುಲಭವಾಗುತ್ತದೆ. ಆದರೆ ಮೇಲೆ ಹೇಳಿದ ಎರಡೂ ಉಪಾಯಗಳನ್ನು ಪೂರ್ಣವಾಗಿ ಉಪಯೋಗಿಸದೆಯೂ ಮನುಷ್ಯನು ಕೇವಲ ಪರಮಾತ್ಮನಿಗೆ ಶರಣಾಗಿ, ಅವನ ನಾಮ-ಜಪ ಹಾಗೂ ಸ್ವರೂಪ ಚಿಂತನೆಯಲ್ಲಿ ತತ್ಪರನಾದರೆ ಈ ಪ್ರಕಾರದ ಅಭ್ಯಾಸದಿಂದಲೂ ಎಲ್ಲವೂ ಆಗಬಲ್ಲದು. ಸಾಧಕನ ಮನಸ್ಸು ಬೇಗನೇ ಶುದ್ಧ, ಏಕಾಗ್ರ ಮತ್ತು ಅವನ ಅಧೀನವಾಗಬಲ್ಲದು. ಇದರಲ್ಲಿ ಯಾವುದೇ ಸಂಶಯವಿಲ್ಲ.</p>
<p class="Text">ಮಹರ್ಷಿ ಪತಂಜಲಿಯವರು ಕೂಡ ಉಪಾಯವನ್ನು ಹೇಳುವಾಗ ತಿಳಿಸುತ್ತಾರೆ —</p>
<p class="Shlok">‘ಈಶ್ವರ ಪ್ರಣಿಧಾನಾದ್ವಾ’</p>
<p class="TXT-Right">(ಯೋಗ ಸೂ. 1/23)</p>
<p class="Text">‘ಅರ್ಥಾತ್ ಅಭ್ಯಾಸ ಮತ್ತು ವೈರಾಗ್ಯವಾದರೋ ಮನಸ್ಸಿನ ನಿರೋಧಮಾಡಲು ಉಪಾಯಗಳು ಇದ್ದೇ ಇವೆ. ಸಾಧಕನು ಈ ಉಪಾಯಗಳನ್ನು ಬಳಸಿಕೊಂಡಷ್ಟು ಬೇಗನೆ ಅವನ ಮನುಸ್ಸು ನಿರುದ್ಧವಾಗುತ್ತದೆ. ಆದರೆ ಈಶ್ವರಪ್ರಣಿಧಾನ (ಶರಣಾಗತಿ)ದಿಂದಲೂ ಮನಸ್ಸು ಬಹುಬೇಗನೇ ಸಮಾಸ್ಥವಾಗಬಲ್ಲದು.</p>
<p class="Text">ಇದರಿಂದ ಜಪ, ತಪ, ವ್ರತ, ದಾನ, ಲೋಕಸೇವೆ, ಸತ್ಸಂಗ, ಶಾಸ್ತ್ರಗಳ ಮನನ ಮುಂತಾದ ಎಲ್ಲ ಸಾಧನೆಗಳೂ ಇದೇ ಧ್ಯಾನಕ್ಕಾಗಿಯೇ ಹೇಳಿವೆ ಹಾಗೂ ಮಾಡಲಾಗುತ್ತವೆ.</p>
<p class="Text">ಸಾಧನಕಾಲದಲ್ಲಿ ಅಧಿಕಾರಭೇದದಿಂದ ಧ್ಯಾನದ ಸಾಧನೆಯಲ್ಲಿಯೂ ಅನೇಕ ಭೇದಗಳಿರುತ್ತವೆ. ಎಲ್ಲ ಮನುಷ್ಯರ ಅಭಿರುಚಿಯು ಒಂದೇ ಪ್ರಕಾರದ ಸಾಧನೆಯಲ್ಲಿ ಇರುವುದಿಲ್ಲ. ಒಂದೇ ಗಂತವ್ಯ ಸ್ಥಾನಕ್ಕೆ ಮುಟ್ಟಲು ಅನೇಕ ಮಾರ್ಗಗಳು ಇರುತ್ತವೆ. ಹೀಗೆಯೇ ಫಲರೂಪದಲ್ಲಿ ಒಂದೇ ಪರಮ ವಸ್ತುವಿನ ಪ್ರಾಪ್ತಿಯಾಗುವುದಿದ್ದರೂ ಸಾಧನೆಯ ಪ್ರಕಾರಗಳಲ್ಲಿ ಅಂತರವಿರುತ್ತದೆ. ಕೆಲವರು ಏಕತ್ವಭಾವದಿಂದ ಸಚ್ಚಿದಾನಂದಘನ ಪರಮಾತ್ಮನ ನಿರಾಕಾರ ರೂಪದ ಧ್ಯಾನಮಾಡಿದರೆ, ಕೆಲವರು ಸ್ವಾಮಿ-ಸೇವಕ ಭಾವದಿಂದ ಸರ್ವವ್ಯಾಪಿ ಪರಮೇಶ್ವರನ ಚಿಂತನೆ ಮಾಡುತ್ತಾರೆ. ಕೆಲವರು ಭಗವಂತನ ವಿಶ್ವರೂಪದ್ದಾದರೆ, ಕೆಲವರು ಚತುರ್ಭುಜ ಶ್ರೀವಿಷ್ಣುವಿನ, ಕೆಲವರು ಮುರಲೀಮನೋಹರ ಶ್ರೀಕೃಷ್ಣ ಸ್ವರೂಪದ್ದಾದರೆ, ಕೆಲವರ ಮರ್ಯಾದಾ ಪುರುಷೋತ್ತಮ ಶ್ರೀರಾಮರೂಪದ ಧ್ಯಾನವನ್ನೂ, ಮತ್ತೆ ಕೆಲವರು ಕಲ್ಯಾಣಮಯ ಶಿವನ ಧ್ಯಾನವನ್ನೂ ಮಾಡುತ್ತಾರೆ.</p>
<p class="Shlok">ಜ್ಞಾನಯಜ್ಞೇನ ಚಾಪ್ಯನ್ಯೇ ಯಜಂತೋ ಮಾಮುಪಾಸತೇ ।</p>
<p class="Shlok">ಏಕತ್ವೇನ ಪೃಥಕ್ತ್ವೇನ ಬಹುಧಾ ವಿಶ್ವತೋಮುಖಮ್ ॥</p>
<p class="TXT-Right">(ಗೀತೆ 9/15)</p>
<p class="Text">ಆದ್ದರಿಂದ ಯಾವ ಸಾಧಕನಿಗೆ ಪರಮಾತ್ಮನ ಯಾವ ರೂಪದಲ್ಲಿ ಹೆಚ್ಚು ಪ್ರೀತಿ, ಶ್ರದ್ಧೆ ಇರುತ್ತದೋ, ಅವನು ನಿರಂತರ ಅವನನ್ನೇ ಚಿಂತಿಸುತ್ತಿರಲಿ. ಎಲ್ಲದರ ಪರಿಣಾಮ ಒಂದೇ ಆಗಿದೆ, ಪರಿಣಾಮದ ಸಂಬಂಧದಲ್ಲಿ ಕಿಂಚಿತ್ತಾದರೂ ಸಂಶಯವಿರಿಸುವ ಆವಶ್ಯಕತೆ ಇಲ್ಲ.</p>
<p class="Text">ಪ್ರಾಯಶಃ ಸಾಧಕರಲ್ಲಿ ಎರಡು ಶ್ರೇಣಿಗಳು ಇರುತ್ತವೆ. ಒಂದು ಅಭೇದರೂಪದಿಂದ ಅರ್ಥಾತ್ ಏಕತ್ವಭಾವದಿಂದ ಉಪಾಸನೆ ಮಾಡುವವರದ್ದು, ಮತ್ತೊಂದು ಸ್ವಾಮಿ-ಸೇವಕ ಭಾವದಿಂದ ಭಕ್ತಿ ಮಾಡುವವರದ್ದು. ಇವರಲ್ಲಿ ಅಭೇದರೂಪದಿಂದ ಉಪಾಸನೆಮಾಡುವವರಿಗೆ ಕೇವಲ ಒಂದೇ ಶುದ್ಧ ಸಚ್ಚಿದಾನಂತಘನ ಪೂರ್ಣಬ್ರಹ್ಮ ಪರಮಾತ್ಮನ ರೂಪದಲ್ಲಿಯೇ ನಿರಂತರ ಏಕತ್ವಭಾವದಿಂದ ಸ್ಥಿತರಾಗಿರುವುದು ಧ್ಯಾನದ ಸರ್ವೋತ್ತಮ ಸಾಧನೆಯಾಗಿದೆ. ಆದರೆ ಎರಡನೆಯ ಸ್ವಾಮಿ-ಸೇವಕ ಭಾವದಿಂದ ಉಪಾಸನೆ ಮಾಡುವ ಭಕ್ತರಿಗಾಗಿ ಶಾಸ್ತ್ರಗಳಲ್ಲಿ ಧ್ಯಾನದ ತುಂಬಾ ಪ್ರಕಾರಗಳನ್ನು ಹೇಳಲಾಗಿವೆ.</p>
<p class="Text">ಧ್ಯಾನ ಮಾಡುವ ಪದ್ಧತಿಯನ್ನು ತಿಳಿಯದಿರುವ ಕಾರಣ ಧ್ಯಾನವು ನಮಗೆ ಸರಿಯಾಗಿ ಆಗುವುದಿಲ್ಲ. ಸಾಧಕನಾದರೋ ಪರಮಾತ್ಮನ ಧ್ಯಾನಮಾಡಲು ಬಯಸುತ್ತಾನೆ, ಆದರೆ ಅವನ ಧ್ಯಾನ ಪ್ರಪಂಚದ್ದಾಗುತ್ತದೆ. ಈ ತೊಂದರೆ ಎಲ್ಲೆಡೆ ಗೋಚರಿಸುತ್ತದೆ, ಕೇಳಲಾಗುತ್ತದೆ. ಅದಕ್ಕಾಗಿ ಪರಮಾತ್ಮನಲ್ಲಿ ಮನಸ್ಸನ್ನು ನೆಡಲು ಇರುವ ವಿಧಿಗಳನ್ನು ತಿಳಿದುಕೊಳ್ಳುವ ಆವಶ್ಯಕತೆ ಬಹಳವಿದೆ. ಶಾಸ್ತ್ರಕಾರರು ಅನೇಕ ಪ್ರಕಾರದ ಧ್ಯಾನದ ವಿಧಿಗಳನ್ನು ತಿಳಿಸುವ ಪ್ರಯತ್ನ ಮಾಡಿರುವರು. ಅವುಗಳಲ್ಲಿ ಕೆಲವುಗಳ ದಿಗ್ದರ್ಶನ ಇಲ್ಲಿ ಸಂಕ್ಷೇಪವಾಗಿ ಮಾಡಿಸಲಾಗುತ್ತದೆ.</p>
<p class="Text">ಪರಮಾತ್ಮನ ಚಿಂತನವಾದರೋ ನಿರಂತರ. ಎದ್ದಾಗ, ಕೂತಾಗ, ನಡೆದಾಗ, ತಿಂದಾಗ, ಉಂಡಾಗ, ಮಲಗಿದಾಗ, ಮಾತಾಡುವಾಗ, ಎಲ್ಲ ರೀತಿಯ ಕೆಲಸ ಮಾಡುವಾಗ, ಎಲ್ಲಾ ಹೊತ್ತಿನಲ್ಲಿಯೂ ಮಾಡಬೇಕು. ಆದರೆ ಸಾಧಕನು ಮುಖ್ಯವಾಗಿ ಧ್ಯಾನದ ನಿಮಿತ್ತದಿಂದ ಕುಳಿತಾಗಲಾದರೋ ಗೌಣರೂಪದಿಂದಲೂ ಅವನು ತನ್ನ ಅಂತಃಕರಣದಲ್ಲಿ ಸಾಂಸಾರಿಕ ಸಂಕಲ್ಪಗಳನ್ನು ಮೇಲೇಳಲು ಬಿಡಬಾರದು ಹಾಗೂ ಏಕಾಂತ ಶುದ್ಧ ಪ್ರದೇಶದಲ್ಲಿ ಕುಳಿತು ಧ್ಯಾನದ ಸಾಧನೆಯನ್ನು ಪ್ರಾರಂಭಿಸಬೇಕು.</p>
<p class="Text">ಶ್ರೀಭಗವದ್ಗೀತೆಯಲ್ಲಿ ಹೇಳಿದೆ —</p>
<p class="Shlok">ಶುಚೌ ದೇಶೇ ಪ್ರತಿಷ್ಠಾಪ್ಯ ಸ್ಥಿರಮಾಸನಮಾತ್ಮನಃ ।</p>
<p class="Shlok">ನಾತ್ಯುಚ್ಛ್ರಿತಂ ನಾತಿನೀಚಂ ಚೈಲಾಜಿನಕುಶೋತ್ತರಮ್ ॥</p>
<p class="Shlok">ತತ್ರೈಕಾಗ್ರಂ ಮನಃ ಕೃತ್ವಾ ಯತಚಿತ್ತೇಂದ್ರಿಯಕ್ರಿಯಃ ।</p>
<p class="Shlok">ಉಪವಿಶ್ಯಾಸನೇ ಯುಂಜ್ಯಾದ್ಯೋಗಮಾತ್ಮವಿಶುದ್ಧಯೇ ॥</p>
<p class="TXT-Right">(ಗೀತೆ 6/11-12)</p>
<p class="Text">‘ಶುದ್ಧವಾದ ಭೂಮಿಯ ಮೇಲೆ ಕ್ರಮವಾಗಿ ಕುಶ, ಮೃಗಚರ್ಮ ಮತ್ತು ವಸ್ತ್ರಗಳನ್ನು ಹಾಸಿ, ಬಹಳ ಎತ್ತರವಿಲ್ಲದಂತೆ ಮತ್ತು ಬಹಳ ತಗ್ಗಿಲ್ಲದಂತೆ ತನ್ನ ಆಸನವನ್ನು ಸ್ಥಿರವಾಗಿ ಸ್ಥಾಪನೆ ಮಾಡಿ ಆ ಆಸನದಲ್ಲಿ ಕುಳಿತುಕೊಂಡು, ಚಿತ್ತ ಮತ್ತು ಇಂದ್ರಿಯಗಳ ಕ್ರಿಯೆಗಳನ್ನು ವಶದಲ್ಲಿಟ್ಟುಕೊಂಡು, ಮನಸ್ಸನ್ನು ಏಕಾಗ್ರಗೊಳಿಸಿ, ಅಂತಃಕರಣದ ಶುದ್ಧಿಗಾಗಿ ಯೋಗದ ಅಭ್ಯಾಸವನ್ನು ಮಾಡಬೇಕು.’</p>
<p class="Shlok">ಸಮಂ ಕಾಯಶಿರೋಗ್ರೀವಂ ಧಾರಯನ್ನಚಲಂ ಸ್ಥಿರಃ ।</p>
<p class="Shlok">ಸಂಪ್ರೇಕ್ಷ್ಯ ನಾಸಿಕಾಗ್ರಂ ಸ್ವಂ ದಿಶಶ್ಚಾನವಲೋಕಯನ್ ॥</p>
<p class="TXT-Right">(ಗೀತೆ 6/13)</p>
<p class="Text">‘ಶರೀರ, ತಲೆ ಮತ್ತು ಕುತ್ತಿಗೆಯನ್ನು ನೇರವಾಗಿ ಮತ್ತು ಅಚಲವಾಗಿ ಇಟ್ಟುಕೊಂಡು ಮತ್ತು ಸ್ಥಿರವಾಗಿ ತನ್ನ ಮೂಗಿನ ತುದಿಯಲ್ಲಿ ದೃಷ್ಟಿಯನ್ನು ನಿಲ್ಲಿಸಿ<span class="char-style-override-7">*</span> ಬೇರೆ ದಿಕ್ಕುಗಳನ್ನು ನೋಡದೆ ಭಗವಂತನ ಧ್ಯಾನ ಮಾಡಬೇಕು.’</p>
<p class="Footnotes"><span class="char-style-override-5">* </span>ಇದರಲ್ಲಿ ದೃಷ್ಟಿಯನ್ನು ನಾಸಿಕಾಗ್ರದಲ್ಲಿ ಇರಿಸಲು ಹೇಳಲಾಗಿದೆ; ಆದರೆ ಯಾರಿಗೆ ಕಣ್ಣುಗಳನ್ನು ಮುಚ್ಚಿ ಧ್ಯಾನ ಮಾಡುವ ಅಭ್ಯಾಸವಿದೆಯೋ ಅವರು ಕಣ್ಣುಗಳನ್ನು ಮುಚ್ಚಿಯೂ ಧ್ಯಾನ ಮಾಡಬಲ್ಲರು. ಇದರಲ್ಲಿ ಯಾವುದೇ ಹಾನಿಯಿಲ್ಲ.</p>
<p class="Text">ಧ್ಯಾನ ಮಾಡುವ ಸಾಧಕನಿಗೆ ತನ್ನ ಶರೀರದ ಮತ್ತು ಪ್ರಪಂಚದ ಜ್ಞಾನವಿರುವ ತನಕ ಧ್ಯಾನದೊಂದಿಗೆ ನಾಮಜಪದ ಅಭ್ಯಾಸ ಅವಶ್ಯವಾಗಿ ಇರಬೇಕೆಂಬ ಮಾತು ವಿಶೇಷವಾಗಿ ಜ್ಞಾಪಕದಲ್ಲಿರಿಸಿಕೊಳ್ಳಬೇಕು. ನಾಮಜಪದ ಆಸರೆ ಇಲ್ಲದಿರುವಾಗ ಬಹಳ ಹೊತ್ತಿನವರೆಗೆ ನಾಮಿಯ ಸ್ವರೂದಲ್ಲಿ ಮನಸ್ಸು ನಿಲ್ಲುವುದಿಲ್ಲ. ನಿದ್ದೆ, ಆಲಸ್ಯ, ಬೇರೆ-ಬೇರೆ ಸಾಂಸಾರಿಕ ಸ್ಫುರಣೆಗಳು ವಿಘ್ನರೂಪದಿಂದ ಬಂದು ಮನಸ್ಸನ್ನು ಮುತ್ತಿಕೊಳ್ಳುತ್ತವೆ. ನಾಮಿಯ ನೆನಪು ಮಾಡಿಕೊಡುವ ಮುಖ್ಯವಾದ ಆಧಾರ ನಾಮವೇ ಆಗಿದೆ. ನಾಮವು ನಾಮಿಯ ನೆನಪನ್ನು ಮರೆಯಗೊಡುವುದಿಲ್ಲ. ನಾಮದಿಂದ ಧ್ಯಾನದಲ್ಲಿ ಪೂರ್ಣ ಸಹಾಯತೆ ಸಿಗುತ್ತದೆ. ಆದ್ದರಿಂದ ಧ್ಯಾನಮಾಡುವಾಗ ಧ್ಯೇಯದಲ್ಲಿ ಪೂರ್ಣರೂಪದಿಂದ ತಲ್ಲೀನವಾಗುವವರೆಗೆ ನಾಮಜಪ ಎಂದಿಗೂ ಬಿಡಬಾರದು. ಇದಾದರೋ ಧ್ಯಾನದ ಸಂಬಂಧದಲ್ಲಿ ಸಾಧಾರಣ ಮಾತುಗಳಾದುವು. ಈಗ ಧ್ಯಾನದ ಕೆಲವು ವಿಧಿಗಳನ್ನು ಬರೆಯಲಾಗುತ್ತದೆ.</p>
<p class="Sub-Heading" id="toc_marker-10-5">ಅಭೇದೋಪಾಸನೆಗನುಸಾರ ಧ್ಯಾನದ ವಿಧಿ</p>
<p class="Text">ಏಕತ್ವಭಾವದಿಂದ ಪರಮಾತ್ಮನ ಉಪಾಸನೆ ಮಾಡುವ ಸಾಧಕರು ಮೇಲೆ ಹೇಳಿದ ಕ್ರಮದಿಂದ ಆಸನದಲ್ಲಿ ಕುಳಿತು, ಮನಸ್ಸಿನಲ್ಲಿರುವ ಸಮಸ್ತ ಸಂಕಲ್ಪಗಳನ್ನು ತ್ಯಜಿಸಿ ಈ ಪ್ರಕಾರ ಭಾವಿಸಬೇಕು.</p>
<p class="Text">(1) ಓರ್ವ ಆನಂದಘನ ಜ್ಞಾನಸ್ವರೂಪ ಪೂರ್ಣಬ್ರಹ್ಮ ಪರಮಾತ್ಮನೇ ಪರಿಪೂರ್ಣನಾಗಿದ್ದಾನೆ. ಅವನಲ್ಲದೆ ಬೇರೆ ಏನೂ ಇಲ್ಲ, ಆ ಬ್ರಹ್ಮನ ಜ್ಞಾನವೂ ಆ ಬ್ರಹ್ಮನಿಗೆ ಇದೆ. ಅವನು ಸ್ವಯಂ ಜ್ಞಾನಸ್ವರೂಪನಾಗಿದ್ದಾನೆ. ಅವನ ಅಭಾವವೆಂದೂ ಆಗುವುದಿಲ್ಲ. ಅದರಿಂದಾಗಿ ಅವನನ್ನು ಸತ್ಯ, ಸನಾತನ, ನಿತ್ಯನೆಂದು ಹೇಳುತ್ತಾರೆ. ಅವನು ಸೀಮಾರಹಿತ, ಅಪಾರ ಮತ್ತು ಅನಂತನಾಗಿದ್ದಾನೆ. ಮನ, ಬುದ್ಧಿ, ಅಹಂಕಾರ, ದೃಷ್ಟಾ, ದೃಶ್ಯ, ದರ್ಶನ ಮುಂತಾದ ಇರುವುದೆಲ್ಲವೂ ಆ ಬ್ರಹ್ಮನಲ್ಲೇ ಆರೋಪಿತವಾಗಿ, ಬ್ರಹ್ಮಸ್ವರೂಪವೇ ಆಗಿವೆ. ವಾಸ್ತವವಾಗಿ ಒಂದು ಪೂರ್ಣಬ್ರಹ್ಮ ಪರಮಾತ್ಮನಲ್ಲದೆ ಬೇರೆ ಯಾವುದೇ ವಸ್ತು ಇಲ್ಲ. ಈ ಸಮಸ್ತ ಪ್ರಪಂಚವು ಸ್ವಪ್ನದಂತೆ ಆ ಪರಮಾತ್ಮನಲ್ಲಿ ಕಲ್ಪಿತವಾಗಿದೆ.</p>
<p class="Shlok">‘ಸತ್ಯಂ ಜ್ಞಾನಮನಂತಂ ಬ್ರಹ್ಮ’</p>
<p class="Text">‘ಬ್ರಹ್ಮ ಸತ್ಯ, ಚೇತನ ಮತ್ತು ಅನಂತವಾಗಿದೆ.’ ಈ ಶ್ರುತಿಗನುಸಾರ ಅವನು ಆನಂದಘನ, ಸತ್ಯರೂಪ, ಬೋಧಸ್ವರೂಪ, ಪರಮಾತ್ಮಾ ಆಗಿದ್ದಾನೆ. ‘ಬೋಧ’ ಅವನಿಂದ ಭಿನ್ನವಾದ ಯಾವುದೇ ಅವನ ಗುಣ ಅಥವಾ ಉಪಾ ಇಲ್ಲವೇ ಶಕ್ತಿವಿಶೇಷವಲ್ಲ. ಹೀಗೆಯೇ ‘ಸತ್’ ಕೂಡ ಅವನಿಂದ ಭಿನ್ನಗುಣವಲ್ಲ. ಅವನು ಎಂದೆಂದಿನಿಂದಲೂ ಇದ್ದಾನೆ ಮತ್ತು ಸದಾಕಾಲ ಇರುತ್ತಾನೆ. ಅದಕ್ಕಾಗಿ ವೇದ-ಶಾಸ್ತ್ರಗಳು ಅವನನ್ನು ‘ಸತ್’ ಎಂದು ಹೇಳುತ್ತವೆ. ವಾಸ್ತವದಲ್ಲಾದರೋ ಆ ಪರಮಾತ್ಮನು ಸತ್-ಅಸತ್ ಎರಡರಿಂದಲೂ ಆಚೆ ಇದ್ದಾನೆ.</p>
<p class="Shlok">‘ನ ಸತ್ತನ್ನಾಸದುಚ್ಯತೇ’</p>
<p class="TXT-Right">(ಗೀತೆ 13/12)</p>
<p class="Text">ಈ ಪ್ರಕಾರ ಅಂತಃಕರಣದಲ್ಲಿ ಬ್ರಹ್ಮನ ಅಚಿಂತ್ಯ ಸ್ವರೂಪದ ದೃಢಭಾವನೆಗೈದು ಜಪದ ಸ್ಥಾನದಲ್ಲಿ ಪದೇ-ಪದೇ ಕೆಳಗೆ ಬರೆದಿರುವಂತೆ ಪರಮಾತ್ಮನ ವಿಶೇಷಣಗಳನ್ನು ಮನಸ್ಸಿನಲ್ಲೇ ಭಾವನೆಗೈದು, ಅದನ್ನು ಉಚ್ಚರಿಸುತ್ತಿರಬೇಕು. ವಾಸ್ತವವಾಗಿ ಬ್ರಹ್ಮನು ನಾಮರೂಪಗಳಿಂದ ಅತೀತನಾಗಿದ್ದಾನೆ. ಆದರೆ ಅವನ ಆನಂದಸ್ವರೂಪದ ಸೂರ್ತಿಗಾಗಿ ಈ ವಿಶೇಷಣಗಳ ಕಲ್ಪನೆ ಮಾಡಲಾಗಿದೆ. ಆದ್ದರಿಂದ ಸಾಧಕನು ಚಿತ್ತದ ಸಮಸ್ತ ವೃತ್ತಿಗಳನ್ನು ಆನಂದರೂಪೀ ಬ್ರಹ್ಮನಲ್ಲಿ ತಲ್ಲೀನವಾಗಿಸಿ ‘ಪೂರ್ಣ ಆನಂದ’, ‘ಅಪಾರ ಆನಂದ’, ‘ಶಾಂತ ಆನಂದ’, ‘ಘನ ಆನಂದ’, ‘ಬೋಧಸ್ವರೂಪ ಆನಂದ’, ‘ಜ್ಞಾನಸ್ವರೂಪ ಆನಂದ’, ‘ಪರಮ ಆನಂದ’, ‘ನಿತ್ಯ ಆನಂದ’, ‘ಸತ್ ಆನಂದ’, ‘ಚೇತನ ಆನಂದ’ ‘ಆನಂದವೇ ಆನಂದ’, ‘ಒಂದೇ ಆನಂದವೇ ಆನಂದ’ ಈ ಪ್ರಕಾರ ಬ್ರಹ್ಮನ ವಿಶೇಷಣಗಳನ್ನು ಚಿಂತಿಸುತ್ತಾ ಒಂದು ಆನಂದವಲ್ಲದೆ ಬೇರೆ ಏನೂ ಇಲ್ಲ ಎಂಬ ಭಾವವನ್ನು ಉತ್ತರೋತ್ತರ ದೃಢಮಾಡುತ್ತಾ ಇರಬೇಕು. ಇದರ ಜೊತೆಗೆ ಅವನು ತನ್ನ ಮನಸ್ಸನ್ನು ತುಂಬಾ ಚರುಕಾಗಿ ಆ ಆನಂದಮಯ ಬ್ರಹ್ಮನಲ್ಲಿ ತನ್ಮಯಗೊಳಿಸುತ್ತಾ ಆ ಎಲ್ಲ ವಿಶೇಷಣಗಳನ್ನು ಆ ಆನಂದಮಯ ಪರಮಾತ್ಮನಿಂದ ಅಭಿನ್ನವಾಗಿ ತಿಳಿಯುತ್ತಿರಬೇಕು. ಈ ಪ್ರಕಾರ ಮನನ ಮಾಡುತ್ತಾ-ಮಾಡುತ್ತಾ ಮನಸ್ಸಿನ ಸಮಸ್ತ ಸಂಕಲ್ಪಗಳು ಆ ಪರಮಾತ್ಮನಲ್ಲಿ ವಿಲೀನವಾದಾಗ, ಒಂದು ಬೋಧಸ್ವರೂಪ, ಆನಂದಘನ ಪರಮಾತ್ಮನಲ್ಲದೆ ಬೇರೆ ಯಾವುದೇ ಅಸ್ತಿತ್ವದ ಸಂಕಲ್ಪ ಮನಸ್ಸಿನಲ್ಲಿ ಇರದಿದ್ದಾಗ, ಆ ಆನಂದಮಯ ಅಚಿಂತ್ಯ ಪರಮಾತ್ಮನಲ್ಲಿ ನಿಶ್ಚಲತೆಯೊಂದಿಗೆ ಅವನ ಸ್ಥಿತಿ ಉಂಟಾಗುತ್ತದೆ. ಈ ಪ್ರಕಾರದಿಂದ ನಿತ್ಯ-ನಿಯಮದಿಂದ ಧ್ಯಾನದ ಅಭ್ಯಾಸ ಮಾಡುತ್ತಾ-ಮಾಡುತ್ತಾ ಸಾಧನೆ ಪರಿಪಕ್ವವಾದಾಗ; ಸಾಧಕನ ಜ್ಞಾನದಲ್ಲಿ ತನ್ನ ಹಾಗೂ ಪ್ರಪಂಚದ ಸತ್ತೆಯು ಬ್ರಹ್ಮನಿಂದ ಭಿನ್ನವಾಗಿರದಿದ್ದಾಗ; ಜ್ಞಾತಾ, ಜ್ಞಾನ, ಜ್ಞೇಯ ಎಲ್ಲವೂ ಒಂದು ವಿಜ್ಞಾನಾನಂದಘನ ಬ್ರಹ್ಮಸ್ವರೂಪವಾದಾಗ ಅವನು ಕೃತಾರ್ಥನಾಗುತ್ತಾನೆ. ಮತ್ತೆ ಸಾಧಕ, ಸಾಧನೆ ಮತ್ತು ಸಾಧ್ಯ ಎಲ್ಲವೂ ಅಭಿನ್ನವಾಗಿ, ಎಲ್ಲವೂ ಒಂದು ಆನಂದಸ್ವರೂಪವಾಗುತ್ತವೆ. ಮತ್ತೆ ಆವನ ಆ ಸ್ಥಿತಿಯು ಹಾಗೆಯೇ ಆಗಿರುತ್ತದೆ. ನಡೆದಾಡುವುದು, ಕುಳಿತು-ಏಳುವುದು ಹಾಗೂ ಬೇರೆ ಎಲ್ಲ ಕಾರ್ಯಗಳು ಯಥಾವಿಧಿ, ಯಥಾ ಸಮಯದಲ್ಲಿ ಆಗುತ್ತಿದ್ದರೂ ಅವನ ಸ್ಥಿತಿಯಲ್ಲಿ ಕಿಂಚಿತ್ತಾದರೂ ವ್ಯತ್ಯಾಸವಾಗುವುದಿಲ್ಲ. ಭಗವಂತನು ಹೇಳುತ್ತಾನೆ —</p>
<p class="Shlok">ಸರ್ವಭೂತಸ್ಥಿತಂ ಯೋ ಮಾಂ ಭಜತ್ಯೇಕತ್ವಮಾಸ್ಥಿತಃ ।</p>
<p class="Shlok">ಸರ್ವಥಾ ವರ್ತಮಾನೋಽಪಿ ಸಯೋಗೀ ಮಯಿ ವರ್ತತೇ ॥</p>
<p class="TXT-Right">(ಗೀತೆ 6/31)</p>
<p class="Text">‘ಯಾವ ಪುರುಷನು ಏಕೀಭಾವದಲ್ಲಿ ಸ್ಥಿತನಾಗಿ, ಸಮಸ್ತ ಭೂತಗಳಲ್ಲಿ ಆತ್ಮರೂಪದಿಂದ ಸ್ಥಿತನಾದ, ಸಚ್ಚಿದಾನಂದಘನ, ವಾಸುದೇವನಾದ ನನ್ನನ್ನು ಭಜಿಸುತ್ತಾನೋ ಆ ಯೋಗಿಯು ಎಲ್ಲ ಪ್ರಕಾರದಿಂದ ವರ್ತಿಸುತ್ತಿದ್ದರೂ ಸಹ ನನ್ನಲ್ಲಿಯೇ ವರ್ತಿಸುತ್ತಾನೆ. ಅರ್ಥಾತ್ ಅವನ ಎಲ್ಲ ಕ್ರಿಯೆಗಳು ಭಗವಂತನೊಂದಿಗೆ ನಡೆಯುತ್ತವೆ.’</p>
<p class="Text">ವಾಸ್ತವವಾಗಿ ಅವನು ಎಂದಿಗೂ ಪ್ರಪಂಚವನ್ನು ಅಥವಾ ತನ್ನನ್ನು ಬ್ರಹ್ಮನಿಂದ ಬೇರೆಯಾಗಿ ನೋಡುವುದಿಲ್ಲ. ಅದಕ್ಕಾಗಿ ಪುನಃ ಎಂದೂ ಅವನ ಜನ್ಮವಾಗುವುದಿಲ್ಲ. ಅವನು ಎಂದೆಂದಿಗೂ ಮುಕ್ತನಾಗಿ ಹೋಗುತ್ತಾನೆ. ಗೀತೆಯಲ್ಲಿ ಹೇಳಿದೆ —</p>
<p class="Shlok">ತದ್ ಬುದ್ಧಯಸ್ತದಾತ್ಮಾನಸ್ತನ್ನಿಷ್ಠಾಸ್ತತ್ಪರಾಯಣಾಃ ।</p>
<p class="Shlok">ಗಚ್ಛಂತ್ಯಪುನರಾವೃತ್ತಿಂ ಜ್ಞಾನನಿರ್ಧೂತಕಲ್ಮಷಾ ॥</p>
<p class="TXT-Right">(ಗೀತೆ 5/17)</p>
<p class="Text">‘ಯಾರ ಮನಸ್ಸು ಪರಮಾತ್ಮನಲ್ಲಿ ತದ್ರೂಪವಾಗಿದೆಯೋ, ಯಾರ ಬುದ್ಧಿಯು ಪರಮಾತ್ಮನಲ್ಲಿ ತದ್ರೂಪವಾಗಿದೆಯೋ ಮತ್ತು ಸಚ್ಚಿದಾನಂದಘನ ಪರಮಾತ್ಮನಲ್ಲಿಯೇ ಯಾರಿಗೆ ನಿರಂತರವಾದ ಏಕೀಭಾವದ ಸ್ಥಿತಿಯಿದೆಯೋ ಅಂತಹ ಪರಮಾತ್ಮ ಪರಾಯಣರಾದ ಪುರುಷರು ಜ್ಞಾನದ ಮೂಲಕ ಪಾಪರಹಿತರಾಗಿ ಅಪುನರಾವೃತ್ತಿಯನ್ನು ಅರ್ಥಾತ್ ಪರಮಗತಿಯನ್ನು ಪಡೆಯುತ್ತಾರೆ’ ಇದೇ ಮೇಲೆ ಹೇಳಿದ ಧ್ಯಾನದ ಫಲವಾಗಿದೆ.</p>
<p class="Sub-Heading" id="toc_marker-10-6">ಅಭೇದೋಪಾಸನೆಯ ಧ್ಯಾನದ ಎರಡನೆಯ ಯುಕ್ತಿ </p>
<p class="Shlok">ಯಚ್ಛೆದ್ವಾಙ್ಮನಸೀ ಪ್ರಾಜ್ಞಸ್ತದ್ಯಚ್ಛೇಜ್ಜ್ಞಾನ ಆತ್ಮನಿ ।</p>
<p class="Shlok">ಜ್ಞಾನಮಾತ್ಮನಿ ಮಹತಿ ನಿಯಚ್ಛೇತ್ ತದ್ಯಚ್ಛೇಚ್ಛಾಂತ ಆತ್ಮನಿ ॥</p>
<p class="TXT-Right">(ಕಠ. 1/3/13)</p>
<p class="Text">‘ಬುದ್ಧಿವಂತ ಪುರುಷನು ವಾಣಿಯೇ ಮುಂತಾದ ಸಮಸ್ತ ಇಂದ್ರಿಯಗಳನ್ನು ಮನಸ್ಸಿನಲ್ಲಿ ನಿರೋಧಮಾಡಲಿ, ಮನಸ್ಸನ್ನು ಬುದ್ಧಿಯಲ್ಲಿ ನಿರೋಧಮಾಡಲಿ, ಬುದ್ಧಿಯನ್ನು ಮಹತ್ತತ್ತ್ವದಲ್ಲಿ ಅರ್ಥಾತ್ ಸಮಷ್ಟಿ ಬುದ್ಧಿಯಲ್ಲಿ ನಿರೋಧಮಾಡಲಿ, ಆ ಸಮಷ್ಟಿ ಬುದ್ಧಿಯ ನಿರೋಧ ಶಾಂತಾತ್ಮಾ ಪರಮಾತ್ಮನಲ್ಲಿ ಮಾಡಲಿ.’</p>
<p class="Text">ಏಕಾಂತ ಸ್ಥಳದಲ್ಲಿ ಕುಳಿತುಕೊಂಡು ಹತ್ತು ಇಂದ್ರಿಯಗಳ ವಿಷಯಗಳನ್ನು ಅದರ ಮೂಲಕ ಗ್ರಹಿಸದೆ ಅರ್ಥಾತ್-ಸಮಸ್ತ ಇಂದ್ರಿಯಗಳ ವ್ಯಾಪಾರವನ್ನು ತಡೆದು ಮನದ ಮೂಲಕ ಕೇವಲ ಪರಮಾತ್ಮನ ಸ್ವರೂಪವನ್ನು ಪದೇ-ಪದೇ ಮನನ ಮಾಡುತ್ತಾ ಇರುವುದೇ ವಾಣಿಯೇ ಮುಂತಾದ ಇಂದ್ರಿಯಗಳನ್ನು ಮನಸ್ಸಿನಲ್ಲಿ ‘ನಿರೋಧ’ ಮಾಡುವುದಾಗಿದೆ. ಇದಾದ ಬಳಿಕ ಮನನಗೈದ ಪರಮಾತ್ಮನ ಸ್ವರೂಪದ ವಿಷಯದಲ್ಲಿ ಇರುವ ಎಲ್ಲ ವಿಕಲ್ಪಗಳೆಲ್ಲವನ್ನು ಬಿಟ್ಟು ಒಂದು ನಿಶ್ಚಯದಲ್ಲಿ ಸ್ಥಿತನಾಗಿ ಚಿತ್ತವು ಶಾಂತವಾಗುವುದು ಅಂದರೆ ಅಂತಃಕರಣದಲ್ಲಿ ಯಾವುದೇ ಚಂಚಲಾತ್ಮಕವಾದ ವೃತ್ತಿಯ ಅಸ್ತಿತ್ವ ಕಿಂಚಿತ್ತೂ ಉಳಿಯದೆ ಏಕಮಾತ್ರ ವಿಜ್ಞಾನದ ಪ್ರಕಾಶವಾಗುವುದೇ ‘ಮನಸ್ಸನ್ನು ಬುದ್ಧಿಯಲ್ಲಿ ನಿರೋಧ’ ಮಾಡುವುದಾಗಿದೆ. ಧ್ಯಾನದ ಈ ಪ್ರಕಾರದ ಸ್ಥಿತಿಯಲ್ಲಿ ಧ್ಯಾತೃವಿಗೆ ತನ್ನ ಮತ್ತು ಧ್ಯೇಯವಸ್ತು ಪರಮಾತ್ಮನ ಬೋಧ ಇರುತ್ತದೆ. ಆದರೆ ಇದಾದ ಬಳಿಕ ಆ ಸರ್ವವ್ಯಾಪೀ ಸಚ್ಚಿದಾನಂದಘನ ಪೂರ್ಣಬ್ರಹ್ಮನ ಸ್ವರೂಪವನ್ನು ನಿಶ್ಚಯಮಾಡುವಂತಹ ಬುದ್ಧಿ-ವೃತ್ತಿಯ ಸ್ವತಂತ್ರ ಸತ್ತೆಯೂ ಸಮಷ್ಟಿ ಜ್ಞಾನದಲ್ಲಿ ತನ್ಮಯವಾಗುತ್ತದೆ. ಯಾವಾಗ ಧ್ಯಾತಾ, ಧ್ಯಾನ, ಧ್ಯೇಯ ಇವುಗಳ ಸಮಸ್ತ ಭೇದ ಇಲ್ಲವಾಗಿ ಕೇವಲ ಒಂದೇ ಜ್ಞಾನಸ್ವರೂಪ ಪೂರ್ಣಬ್ರಹ್ಮ ಪರಮಾತ್ಮನ ಸ್ವರೂಪದ್ದೇ ಬೋಧ ಉಳಿದುಹೋಗುತ್ತದೋ, ಆಗಿನ ಅವಸ್ಥೆಯನ್ನು ‘ಬುದ್ಧಿಯನ್ನು ಸಮಷ್ಟಿಬುದ್ಧಿಯಲ್ಲಿ ನಿರೋಧ’ ಮಾಡುವುದೆಂದು ಹೇಳುತ್ತಾರೆ.</p>
<p class="Text">ಇದಾದ ಬಳಿಕ ಇನ್ನೊಂದು ಅನಿರ್ವಚನೀಯ ಸ್ಥಿತಿ ಉಂಟಾಗುತ್ತದೆ. ಅದರಲ್ಲಿ ಧ್ಯಾತಾ, ಧ್ಯಾನ, ಧ್ಯೇಯ ಇವುಗಳ ಭಿನ್ನ-ಭಿನ್ನ ಸಂಸ್ಕಾರಗಳೂ ಉಳಿಯುವುದಿಲ್ಲ. ಕೇವಲ ಒಂದು ಶುದ್ಧ, ಬೋಧಸ್ವರೂಪ ಸಚ್ಚಿದಾನಂದಘನ ಪರಮಾತ್ಮನು ಮಾತ್ರ ಉಳಿಯುವನು. ಇದಲ್ಲದೆ ಬೇರೆ ಯಾವುದರ ಭಿನ್ನ ಅಸ್ತಿತ್ವವು ಯಾವ ರೀತಿಯಿಂದಲೂ ಇರುವುದಿಲ್ಲ. ಇದನ್ನೇ ‘ಸಮಷ್ಟಿ ಬುದ್ಧಿಯನ್ನು ಶಾಂತಾತ್ಮನಲ್ಲಿ ನಿರೋಧ’ ಮಾಡುವುದು ಎಂದು ಹೇಳುತ್ತಾರೆ.</p>
<p class="Text">ಇದನ್ನೇ ನಿರ್ಬೀಜ ಸಮಾ, ಶುದ್ಧಬ್ರಹ್ಮನ ಪ್ರಾಪ್ತಿ ಅಥವಾ ಕೈವಲ್ಯಪದದ ಪ್ರಾಪ್ತಿ ಎಂದೂ ಹೇಳುತ್ತಾರೆ. ಇದೇ ಅಂತಿಮಸ್ಥಿತಿಯಾಗಿದೆ. ವಾಣಿಯು ಈ ಅವಸ್ಥೆಯನ್ನು ವರ್ಣಿಸಲಾರದು, ಮನಸ್ಸು ಇದನ್ನು ಮನನ ಮಾಡಲಾರದು; ಏಕೆಂದರೆ, ಇದು ಮನಸ್ಸು, ವಾಣಿ, ಬುದ್ಧಿಯ ಆಚೆಯ ವಿಷಯವಾಗಿದೆ, ಇದೇ ಮೋಕ್ಷವಾಗಿದೆ.</p>
<p class="Text">ಈ ಸ್ಥಿತಿಯನ್ನು ಪಡೆದ ಪುರುಷನು ಕೃತಕೃತ್ಯನಾಗುತ್ತಾನೆ. ಅವನಿಗಾಗಿ ಮತ್ತೆ ಯಾವುದೇ ಕರ್ತವ್ಯ ಶೇಷವಾಗಿ ಉಳಿಯುವುದಿಲ್ಲ. ಶ್ರೀಗೀತೆಯಲ್ಲಿ ಹೇಳಿದೆ —</p>
<p class="Shlok">ಯಸ್ತ್ವಾತ್ಮರತಿರೇವ ಸ್ಯಾದಾತ್ಮತೃಪ್ತಶ್ಚ ಮಾನವಃ ।</p>
<p class="Shlok">ಆತ್ಮನ್ಯೇವ ಚ ಸಂತುಷ್ಟಸ್ತಸ್ಯ ಕಾರ್ಯಂ ನ ವಿದ್ಯತೇ ॥</p>
<p class="TXT-Right">(ಗೀತೆ 3/17)</p>
<p class="Text">‘ಆದರೆ ಯಾವ ಮನುಷ್ಯನು ಆತ್ಮನಲ್ಲಿಯೇ ರಮಮಾಣನಾಗಿರುವನೋ, ಆತ್ಮನಲ್ಲಿಯೇ ತೃಪ್ತನಾಗಿರುವನೋ ಹಾಗೂ ಆತ್ಮನಲ್ಲಿಯೇ ಸಂತುಷ್ಟನಾಗಿರುತ್ತಾನೋ ಅವನಿಗಾಗಿ ಯಾವ ಕರ್ತವ್ಯವೂ ಇರುವುದಿಲ್ಲ.’</p>
<p class="Text">ಅಭೇದೋಪಾಸನೆಗನುಸಾರ ಪರಮಾತ್ಮನನ್ನು ಧ್ಯಾನ ಮಾಡುವ ಇನ್ನೂ ಬಹಳ ಪ್ರಕಾರಗಳು ಇವೆ, ಎಲ್ಲದರ ಅಭಿಪ್ರಾಯ ಪ್ರಾಯಶಃ ಒಂದೇ ಆಗಿದೆ. ಏಕತ್ವಭಾವದಿಂದ ಉಪಾಸನೆ ಮಾಡುವವರಿಗಾಗಿ ಭಗವದ್ಗೀತೆಯ ಈ ಶ್ಲೋಕವನ್ನು ನಿರಂತರ ಸ್ಮರಣೆಯಲ್ಲಿರಿಸುವುದು ಅತ್ಯಂತ ಲಾಭಪ್ರದವಾಗಿದೆ.</p>
<p class="Shlok">ಬಹಿರಂತಶ್ಚ ಭೂತಾನಾಮಚರಂ ಚರಮೇವ ಚ ।</p>
<p class="Shlok">ಸೂಕ್ಷ್ಮತ್ವಾತ್ತದವಿಜ್ಞೇಯಂ ದೂರಸ್ಥಂ ಚಾಂತಿಕೇ ಚ ತತ್ ॥</p>
<p class="TXT-Right">(ಗೀತೆ 13/15)</p>
<p class="Text">‘ಅವನು ಎಲ್ಲಾ ಚರಾಚರ ಪ್ರಾಣಿಗಳ ಹೊರಗೆ ಒಳಗೆ ಪರಿಪೂರ್ಣನಾಗಿದ್ದಾನೆ ಮತ್ತು ಚರಾಚರರೂಪಿಯೂ ಸಹ ಅವನೇ ಆಗಿದ್ದಾನೆ ಮತ್ತು ಅವನು ಸೂಕ್ಷ್ಮನಾಗಿರುವುದರಿಂದ ಅವಿಜ್ಞೇಯನಾಗಿದ್ದಾನೆ<span class="char-style-override-7">1</span> ಹಾಗೂ ಅತಿ ಸಮೀಪದಲ್ಲಿ<span class="char-style-override-7">2</span> ಮತ್ತು ದೂರದಲ್ಲಿಯೂ<span class="char-style-override-7">3</span> ಇರುವವನು ಅವನೇ ಆಗಿದ್ದಾನೆ.’</p>
<p class="Footnotes">1. ಸೂರ್ಯನ ಕಿರಣಗಳಲ್ಲಿ ಇರುವ ಜಲವು ಸೂಕ್ಷ್ಮವಾದ್ದರಿಂದ ಸಾಧಾರಣ ಮನುಷ್ಯರ ಅರಿವಿಗೆ ಬರುವುದಿಲ್ಲ, ಹಾಗೆಯೇ ಸರ್ವವ್ಯಾಪಿ ಪರಮಾತ್ಮನೂ ಸೂಕ್ಷ್ಮನಾಗಿರುವುದರಿಂದ ಸಾಧಾರಣ ಮನುಷ್ಯರ ಅರಿವಿಗೆ ಬರುವುದಿಲ್ಲ. </p>
<p class="Footnotes">2. ಆ ಪರಮಾತ್ಮನು ಸರ್ವತ್ರ ಪರಿಪೂರ್ಣ ಮತ್ತು ಎಲ್ಲರ ಆತ್ಮನಾಗಿರುವುದರಿಂದ ಅತ್ಯಂತ ಸಮೀಪದಲ್ಲಿ ಇರುವನು. </p>
<p class="Footnotes">3. ಶ್ರದ್ಧಾರಹಿತ ಅಜ್ಞಾನೀ ಪುರುಷರಿಗೆ ತಿಳಿಯದ ಕಾರಣ ಬಹಳ ದೂರವಾಗಿದ್ದಾನೆ.</p>
<p class="Text">ಆದ್ದರಿಂದ ಅಭೇದೋಪಾಸನೆಯಲ್ಲಿ ರುಚಿ ಇರುವ ಸಾಧಕರು ಮೇಲೆ ಹೇಳಿದ ಪ್ರಕಾರದಿಂದ ಸಾಧನೆಯಲ್ಲಿ ಬೇಗನೇ ತತ್ಪರರಾಗಿರಬೇಕು.</p>
<p class="Sub-Heading" id="toc_marker-10-7">ವಿಶ್ವರೂಪ ಪರಮಾತ್ಮನ ಧ್ಯಾನದ ವಿಧಿ</p>
<p class="Text">ಏಕಾಂತ ಸ್ಥಳದಲ್ಲಿ ಕಣ್ಣುಮುಚ್ಚಿ ಕುಳಿತಮೇಲೂ ಈ ಮಾಯಾಮಯ ಪ್ರಪಂಚದ ಕಲ್ಪನೆ ಸಾಧಕನ ಹೃದಯದಿಂದ ದೂರವಾಗದಿದ್ದರೆ ಈ ಪ್ರಕಾರದ ಭಾವನೆ ಮಾಡಿಕೊಳ್ಳಬೇಕು.</p>
<p class="Text">ಪೃಥ್ವಿ, ಅಂತರಿಕ್ಷ, ದ್ಯೌ — ಈ ಮೂರೂ ಲೋಕಗಳಲ್ಲಿ ನೋಡಲು, ಕೇಳಲು, ಮನನಮಾಡಲು ಬರುವುದೆಲ್ಲವೂ ಸಾಕ್ಷಾತ್ ಪರಮಾತ್ಮನದೇ ಸ್ವರೂಪವಾಗಿದೆ. ಆ ಸಚ್ಚಿದಾನಂದಘನ ಪರಮಾತ್ಮನೇ ತನ್ನ ಮಾಯಾಶಕ್ತಿಯಿಂದ ವಿಶ್ವರೂಪನಾಗಿ ಪ್ರಕಟನಾಗಿರುವನು. ಗೀತೆಯಲ್ಲಿ ಹೇಳಿದೆ —</p>
<p class="Shlok">ಸರ್ವತಃ ಪಾಣಿಪಾದಂ ತತ್ಸರ್ವತೋಽಕ್ಷಿಶಿರೋಮುಖಮ್ ।</p>
<p class="Shlok">ಸರ್ವತಃಶ್ರುತಿಮಲ್ಲೋಕೇ ಸರ್ವಮಾವೃತ್ಯ ತಿಷ್ಠತಿ ॥</p>
<p class="TXT-Right">(ಗೀತೆ 13/13)</p>
<p class="Text">‘ಅದು ಎಲ್ಲಾ ಕಡೆ ಕೈ ಮತ್ತು ಕಾಲುಗಳುಳ್ಳದ್ದೂ, ಎಲ್ಲಾ ಕಡೆ ಕಣ್ಣು, ತಲೆ ಮತ್ತು ಮುಖಗಳುಳ್ಳದ್ದು ಹಾಗೂ ಎಲ್ಲಾ ಕಡೆ ಕಿವಿಗಳುಳ್ಳದ್ದೂ ಆಗಿದೆ. ಏಕೆಂದರೆ ಅದು ಜಗತ್ತಿನಲ್ಲಿ ಎಲ್ಲವನ್ನೂ ವ್ಯಾಪಿಸಿಕೊಂಡು ಸ್ಥಿತವಾಗಿದೆ.’<span class="char-style-override-7">*</span></p>
<p class="Footnotes">* ಆಕಾಶವು ವಾಯು, ಅಗ್ನಿ, ಜಲ ಮತ್ತು ಪೃಥಿವಿ ಇವುಗಳ ಕಾರಣ ರೂಪವಾದ್ದರಿಂದ ಅವನ್ನು ವ್ಯಾಪಿಸಿ ಸ್ಥಿತವಾಗಿದೆ, ಹಾಗೆಯೇ ಪರಮಾತ್ಮನೂ ಕೂಡ ಎಲ್ಲರ ಕಾರಣರೂಪನಾದ್ದರಿಂದ ಸಮಸ್ತ ಚರಾಚರ ಜಗತ್ತನ್ನು ವ್ಯಾಪಿಸಿ ಸ್ಥಿತನಾಗಿರುವನು.</p>
<p class="Shlok">ಅಥವಾ ಬಹುನೈತೇನ ಕಿಂ ಜ್ಞಾತೇನ ತವಾರ್ಜುನ ।</p>
<p class="Shlok">ವಿಷ್ಟಭ್ಯಾಹಮಿದಂ ಕೃತ್ಸ್ನಮೇಕಾಂಶೇನ ಸ್ಥಿತೋ ಜಗತ್ ॥</p>
<p class="TXT-Right">(ಗೀತೆ 10/42)</p>
<p class="Text">‘ಅಥವಾ, ಹೇ ಅರ್ಜುನಾ! ಇದಲ್ಲದೆ, ಇದಕ್ಕಿಂತ ಹೆಚ್ಚು ವಿಶದವಾಗಿ ತಿಳಿಯುವುದರಿಂದ ನಿನಗೆ ಯಾವ ಪ್ರಯೋಜನವಿದೆ? ನಾನು ಈ ಸಂಪೂರ್ಣ ಜಗತ್ತನ್ನು ನನ್ನ ಯೋಗಶಕ್ತಿಯ ಒಂದಂಶಮಾತ್ರದಿಂದ ಧರಿಸಿಕೊಂಡು ಸ್ಥಿತನಾಗಿದ್ದೇನೆ.’</p>
<p class="Shlok">ಯಚ್ಚಾಪಿ ಸರ್ವಭೂತಾನಾಂ ಬೀಜಂ ತದಹಮರ್ಜುನ ।</p>
<p class="Shlok">ನ ತದಸ್ತಿ ವಿನಾ ಯತ್ಸ್ಯಾನ್ಮಯಾ ಭೂತಂ ಚರಾಚರಮ್ ॥</p>
<p class="TXT-Right">(ಗೀತೆ 10/39)</p>
<p class="Text">‘ಮತ್ತು ಹೇ ಅರ್ಜುನಾ! ಯಾವುದು ಎಲ್ಲ ಭೂತಗಳ ಉತ್ಪತ್ತಿಗೆ ಕಾರಣವಾಗಿರುವುದೋ ಅದು ಕೂಡ ನಾನೇ ಆಗಿದ್ದೇನೆ; ಏಕೆಂದರೆ ನನ್ನಿಂದ ರಹಿತವಾದಂತಹ ಯಾವುದೇ ಚರ ಮತ್ತು ಅಚರ ಪ್ರಾಣಿಗಳು ಇರುವುದಿಲ್ಲ.’</p>
<p class="Text">ಈ ಪ್ರಕಾರ ಪದೇ-ಪದೇ ಮನನ ಮಾಡುತ್ತಾ ಸಮಸ್ತ ಪ್ರಪಂಚವನ್ನು ತತ್ತ್ವದಿಂದ ಪರಮಾತ್ಮನ ಸ್ವರೂಪವೆಂದು ತಿಳಿದುಕೊಂಡು ಪರಮಾತ್ಮನ ನಿಶ್ಚಿತರೂಪದಲ್ಲಿ ಮನಸ್ಸನ್ನು ನಿಶ್ಚಲಗೊಳಿಸಬೇಕು. ಹೀಗೆ ಮಾಡುವುದರಿಂದ ಮನಸ್ಸಿನ ಚಂಚಲತೆ ಸಹಜವಾಗಿಯೇ ನಾಶವಾಗುತ್ತದೆ. ಮತ್ತೆ ಮನಸ್ಸು ಹೋದಲೆಲ್ಲ ಅವನಿಗೆ ಪರಮಾತ್ಮನೇ ಕಾಣುತ್ತಾನೆ. ಓರ್ವ ಪರಮಾತ್ಮನಲ್ಲದೆ ಬೇರೆ ಏನೂ ಭಾಸಿತವಾಗುವುದಿಲ್ಲ. ನೀರಿನಿಂದಲೇ ಉಂಟಾದ ಮಂಜುಗಡ್ಡೆಯಿಂದ ಮಾಡಿದ ಅನೇಕ ಪ್ರಕಾರದ ಆಟಿಕೆಗಳು ತತ್ತ್ವದಿಂದ ಜಲರೂಪವೆಂದೇ ತಿಳಿಯುವವನಿಗೆ ಮತ್ತೆ ಅದರಲ್ಲಿ ನೀರಿರುವುದರಲ್ಲಿ ಯಾವುದೇ ಭ್ರಮೆ ಇರುವುದಿಲ್ಲ. ಅವನಿಗೆ ಎಲ್ಲ ಆಟಿಕೆಗಳು ಪ್ರತ್ಯಕ್ಷ ಜಲಸ್ವರೂಪವಾಗಿಯೇ ಕಾಣುತ್ತವೆ. ಇದೇ ರೀತಿ ಮೇಲೆ ಹೇಳಿದ ಪ್ರಕಾರದಿಂದ ಪರಮಾತ್ಮನ ಧ್ಯಾನಮಾಡುವ ಸಾಧಕನಿಗೂ ಸಮಸ್ತ ವಿಶ್ವವು ಪರಮಾತ್ಮಸ್ವರೂಪ ಕಂಡುಬರತೊಡಗುತ್ತದೆ. ಅವನ ಭಾವನೆಯಲ್ಲಿ ಜಗದ್ರೂಪ ಯಾವ ವಸ್ತುವಿನ ಅಸ್ತಿತ್ವ ಇರುವುದಿಲ್ಲ. ಮನಸ್ಸು ಶಾಂತ ಮತ್ತು ಸಂಶಯರಹಿತವಾಗುತ್ತದೆ. ಚಂಚಲ ಚಿತ್ತವನ್ನು ಪರಮಾತ್ಮನಲ್ಲಿ ತೊಡಗಿಸುವ ಇದೊಂದು ಸರಳ ಉಪಾಯವಾಗಿದೆ.</p>
<p class="Sub-Heading" id="toc_marker-10-8">ಶ್ರೀವಿಷ್ಣುವಿನ ಚತುರ್ಭುಜರೂಪದ ಧ್ಯಾನಮಾಡುವ ವಿಧಿ</p>
<p class="Text">ಏಕಾಂತ ಸ್ಥಾನದಲ್ಲಿ ಹಿಂದೆ ಹೇಳಿದಂತೆ ಆಸನದಲ್ಲಿ ಕುಳಿತು ಕಣ್ಣುಮುಚ್ಚಿಕೊಂಡು, ಆನಂದದಲ್ಲಿ ಮಗ್ನನಾಗಿ ತನ್ನ ಆ ಪರಮ ಪ್ರೇಮಿಯ ಮಿಲನದ ತೀವ್ರ ಇಚ್ಛೆಯಿಂದ ಧ್ಯಾನದ ಸಾಧನೆ ಪ್ರಾರಂಭಿಸಬೇಕು.</p>
<p class="Text">ಮಂದಿರಗಳಲ್ಲಿ ಭಗವಂತನ ಮೂರ್ತಿಯನ್ನು ದರ್ಶಿಸಿದಾಗಲೂ ಭಗವಂತನ ಭಾವಚಿತ್ರಗಳ ಅವಲೋಕನದಿಂದಲೂ, ಸಂತ-ಮಹಾತ್ಮರಿಂದ ಅವನ ಮಹಿಮೆಯನ್ನು ಕೇಳಿ ಅಥವಾ ಭಾಗ್ಯವಶ ಸ್ವಪ್ನದಲ್ಲಿ ಪ್ರಭುವಿನ ದರ್ಶನವನ್ನು ಪಡೆದು, ಭಗವಂತನ ಎಂತಹ ರೂಪವನ್ನು ಬುದ್ಧಿಯು ಒಪ್ಪುತ್ತದೋ, ಅಂದರೆ ಭಗವಂತನ ಸಾಕಾರರೂಪವು ಸಾಧಕನ ಅರಿವಿಗೆ ಬಂದಿದೆಯೋ, ಅದರದ್ದೇ ಭಾವನೆಗೈದು ಧ್ಯಾನಮಾಡಬೇಕು. ಸಾಧಾರಣವಾಗಿ ಭಗವಂತನ ಮೂರ್ತಿಯ ಧ್ಯಾನದ ಭಾವನೆ ಹೀಗೆ ಮಾಡಬಹುದು —</p>
<p class="Text">(1) ನೆಲದಿಂದ ಅಂದಾಜು ಒಂದೂವರೆ ಅಡಿ ಎತ್ತರದಲ್ಲಿ ತನ್ನ ಎದುರಿನಲ್ಲಿ ಭಗವಂತನು ನೆಲೆಸಿರುವನು. ಭಗವಂತನ ಅತಿಶಯ ಸುಂದರ ಚರಣಾರವಿಂದಗಳು ನೀಲಮಣಿಯ ರಾಶಿಯಂತೆ ಹೊಳೆಯುತ್ತಿದ್ದು, ಅನಂತ ಸೂರ್ಯರಂತೆ ಪ್ರಕಾಶಿಸುತ್ತಾ ಇವೆ. ಹೊಳೆಯುವ ಉಗುರುಗಳಿಂದ ಕೂಡಿದ ಅತಿ ಕೋಮಲ ಕಾಲುಬೆರಳುಗಳು ಇವೆ. ಅವುಗಳ ಮೇಲೆ ರತ್ನಜಡಿತ ಸ್ವರ್ಣ ನೂಪುರಗಳು ಶೋಭಿಸುತ್ತಿವೆ. ಭಗವಂತನ ಚರಣಕಮಲಗಳಂತೇ ಅವನ ಮೊಣಕಾಲು, ತೊಡೆ ಮುಂತಾದ ಅಂಗಗಳು ನೀಲಮಣಿಯ ರಾಶಿಯಂತೆ ಪೀತಾಂಬರದ ಒಳಗಿನಿಂದ ಹೊಳೆಯುತ್ತಿವೆ. ಆಹಾ! ಅತ್ಯಂತ ಸುಂದರ ನಾಲ್ಕು ಉದ್ದುದ್ದ ಭುಜಗಳು ಶೋಭಿಸುತ್ತಿವೆ. ಮೇಲಿನ ಎರಡು ಕೈಗಳಲ್ಲಿ ಶಂಖ, ಚಕ್ರಗಳು, ಕೆಳಗಿನ ಎರಡು ಕೈಗಳಲ್ಲಿ ಗದಾ, ಪದ್ಮಗಳು ವಿರಾಜಿಸುತ್ತಿವೆ. ನಾಲ್ಕೂ ಭುಜಗಳಲ್ಲಿ ಕೇಯೂರ, ಕಡಗ ಮುಂತಾದ ಒಂದರಿಂದ ಒಂದು ಸುಂದರ ಆಭೂಷಣಗಳು ಶೋಭಿಸುತ್ತಿವೆ. ಆಹಾ! ಅತ್ಯಂತ ವಿಶಾಲ ಹಾಗೂ ಪರಮಸುಂದರ ಭಗವಂತನ ವಕ್ಷಸ್ಥಳವಿದೆ. ಅದರ ಮಧ್ಯದಲ್ಲಿ ಶ್ರೀಮಹಾಲಕ್ಷ್ಮಿಯ ನಿವಾಸವಿದ್ದು, ಭೃಗುಲಾಂಛನ ಅಂಕಿತವಾಗಿದೆ. ನೀಲಕಮಲಕ್ಕೆ ಸಮಾನವಾದ ಸುಂದರ ವರ್ಣವುಳ್ಳ ಭಗವಂತನ ಕಂಠಭಾಗವು ಅತ್ಯಂತ ಸುಂದರವಾಗಿದೆ. ಅದು ರತ್ನಗಳು ಪೋಣಿಸಿದ ಮಾಲೆಗಳು, ಕೌಸ್ತುಭಮಣಿ ಹಾಗೂ ಅನೇಕ ಪ್ರಕಾರದ ಮುತ್ತಿನ, ಬಂಗಾರದ, ನಾನಾ ತರಹದ ಸುಂದರ ದಿವ್ಯ ಸುಗಂಧಿತ ಪುಷ್ಪಗಳ ಮತ್ತು ವೈಜಯಂತಿ ಮಾಲೆಗಳಿಂದ ಸುಶೋಭಿತವಾಗಿದೆ. ಅಂದವಾದ ಚಿಬುಕ (ಗದ್ದ), ಕೆಂಪುಕೆಂಪಾದ ತುಟಿಗಳು, ಮನೋಹರ ನೀಳವಾದ ಮೂಗು ಇದ್ದು ಅದರ ತುದಿಯಲ್ಲಿ ಮುತ್ತು ಓಲಾಡುತ್ತಿದೆ. ಭಗವಂತನ ಎರಡೂ ಕಣ್ಣುಗಳು ಕಮಲಪತ್ರದಂತೆ ವಿಶಾಲವಾಗಿದ್ದು, ನೀಲಕಮಲ ಪುಷ್ಪದಂತೆ ಅರಳಿವೆ. ಕಿವಿಗಳಲ್ಲಿ ರತ್ನಜಡಿತ ಸುಂದರ ಮಕರಾಕೃತಿಯ ಕುಂಡಲಗಳು, ಲಲಾಟದಲ್ಲಿ ಕಸ್ತೂರಿ ತಿಲಕವಿದ್ದು, ತಲೆಯಮೇಲೆ ಮನೋಹರ ನವರತ್ನಖಚಿತ ಕಿರೀಟ ಶೋಭಾಯಮಾನವಾಗುತ್ತಿದೆ. ಆಹಾ! ಭಗವಂತನ ಅತುಲನೀಯ ಮನೋಹರ ಮುಖಾರವಿಂದವು ಪೌರ್ಣಮಿಯ ಚಂದ್ರನನ್ನು ನಾಚಿಸುತ್ತಾ ಮನೋಹಾರಿಯಾಗಿದೆ. ಮುಖಮಂಡಲದ ಸುತ್ತಲೂ ಸೂರ್ಯಸದೃಶ ಕಿರಣಗಳು ಪಸರಿಸಿವೆ. ಅವುಗಳ ಪ್ರಕಾಶದಿಂದ ಭಗವಂತನ ಕಿರೀಟಾದಿ ಎಲ್ಲ ಆಭೂಷಣಗಳ ರತ್ನಗಳು ಸಾವಿರಾರು ಪಟ್ಟು ಹೆಚ್ಚು ಹೊಳೆಯುತ್ತಿವೆ. ಆಹಾ! ಇಂದು ನಾನು ಧನ್ಯನಾಗಿರುವೆನು! ಧನ್ಯನಾಗಿದ್ದೇನೆ!! ಮಂದ-ಮಂದವಾಗಿ ನಗುತ್ತಾ ನಾನು ಪರಮಾನಂದಮೂರ್ತಿ ಭಗವಾನ್ ಶ್ರೀಹರಿಯ ಧ್ಯಾನ ಮಾಡುತ್ತಿದ್ದೇನೆ.</p>
<p class="Text">ಈ ಪ್ರಕಾರ ಭಾವಿಸುತ್ತಾ ಭಗವಂತನ ಸ್ವರೂಪದ ಧಾರಣೆಯು ಚೆನ್ನಾಗಿ ದೃಢವಾದಾಗ ಪ್ರೇಮವಿಹ್ವಲನಾಗಿ ಸಾಧಕನು ಭಗವಂತನ ಆ ಮನಮೋಹನ ಸ್ವರೂಪದಲ್ಲಿ ಚಿತ್ತವನ್ನು ಸ್ಥಿರವಾಗಿಸಬೇಕು. ಧ್ಯಾನದ ಅಭ್ಯಾಸ ಮಾಡುತ್ತಾ-ಮಾಡುತ್ತಾ ಸಾಧಕನಿಗೆ ತನ್ನ ಮತ್ತು ಪ್ರಪಂಚದ ಹಾಗೂ ಧ್ಯಾನದ್ದೂ ಕೂಡ ಜ್ಞಾನ ಉಳಿಯದಿದ್ದು, ಕೇವಲ ಏಕಮಾತ್ರ ಧ್ಯೇಯರೂಪೀ ಮನಮೋಹನ ಭಗವಂತನ ಜ್ಞಾನವೇ ಉಳಿದಾಗ ಸಾಧಕನಿಗೆ ಭಗವಂತನ ಸ್ವರೂಪದಲ್ಲಿ ಸಮಾಧಿಯು ಉಂಟಾಗುತ್ತದೆ. ಹೀಗಾದ ಬಳಿಕ ಸಾಧಕನು ತತ್ಕಾಲವೇ ಭಗವಂತನ ವಾಸ್ತವಿಕ ತತ್ತ್ವವನ್ನು ಅರಿತುಕೊಳ್ಳುವನು. ಆಗ ಭಗವಂತನು ಅವನ ಪ್ರೇಮಕ್ಕೆ ವಶನಾಗಿ ಸಾಕ್ಷಾತ್ ಸಾಕಾರರೂಪದಿಂದ ಪ್ರಕಟನಾಗಿ ಅವನಿಗೆ ತನ್ನ ದರ್ಶನದಿಂದ ಕೃತಾರ್ಥನನ್ನಾಗಿಸಲು ಬಾಧ್ಯನಾಗುತ್ತಾನೆ.</p>
<p class="Text">ಭಗವಂತ ಹೇಳಿದ್ದಾನೆ —</p>
<p class="Shlok">ಭಕ್ತ್ಯಾ ತ್ವನನ್ಯಯಾ ಶಕ್ಯ ಅಹಮೇವಂವಿಧೋಽರ್ಜುನ । </p>
<p class="Shlok">ಜ್ಞಾತುಂ ದ್ರಷ್ಟುಂ ಚ ತತ್ತ್ವೇನ ಪ್ರವೇಷ್ಟುಂ ಚ ಪರಂತಪ ॥</p>
<p class="TXT-Right">(ಗೀತೆ 11/54)</p>
<p class="Text">‘ಆದರೆ ಹೇ ಪರಂತಪ ಅರ್ಜುನಾ! ಅನನ್ಯ ಭಕ್ತಿಯ ಮೂಲಕ ಈ ಪ್ರಕಾರವಾದ ಚತುರ್ಭುಜರೂಪವುಳ್ಳ ನಾನು ಪ್ರತ್ಯಕ್ಷವಾಗಿ ನೋಡಲು, ತತ್ವದಿಂದ ತಿಳಿಯಲು ಹಾಗೂ ಪ್ರವೇಶಿಸಲು ಅರ್ಥಾತ್ ಏಕೀಭಾವದಿಂದ ಪ್ರಾಪ್ತವಾಗುವುದಕ್ಕೂ ಸಹ ಶಕ್ಯನಾಗಿದ್ದೇನೆ.’</p>
<p class="Text">ಈ ಪ್ರಕಾರ ಭಗವಂತನ ಸಾಕ್ಷಾತ್ ದರ್ಶನವಾದ ಬಳಿಕ ಆ ಭಕ್ತನು ಕೃತಕೃತ್ಯನಾಗುತ್ತಾನೆ. ಅವನ ಎಲ್ಲ ಅವಗುಣಗಳು ನಾಶವಾಗಿ ಹೋಗುತ್ತವೆ. ಅವನು ಪೂರ್ಣ ಮಹಾತ್ಮನಾಗುತ್ತಾನೆ ಮತ್ತೆ ಅವನಿಗೆ ಪುನರ್ಜನ್ಮವಿರುವುದಿಲ್ಲ.</p>
<p class="Text">ಗೀತೆಯಲ್ಲಿ ಹೇಳಿದೆ —</p>
<p class="Shlok">ಮಾಮುಪೇತ್ಯ ಪುನರ್ಜನ್ಮ ದುಃಖಾಲಯಮಶಾಶ್ವತಮ್ ।</p>
<p class="Shlok">ನಾಪ್ನುವಂತಿ ಮಹಾತ್ಮಾನಃ ಸಂಸಿದ್ಧಿಂ ಪರಮಾಂ ಗತಾಃ ॥</p>
<p class="TXT-Right">(ಗೀತೆ 8/15)</p>
<p class="Text">‘ಪರಮ ಸಿದ್ಧಿಯನ್ನು ಪಡೆದ ಮಹಾತ್ಮಾಜನರು ನನ್ನನ್ನು ಪಡೆದುಕೊಂಡು ದುಃಖದ ಆಲಯವೂ ಮತ್ತು ಕ್ಷಣಭಂಗುರವೂ ಆದ ಪುನರ್ಜನ್ಮವನ್ನು ಪಡೆಯುವುದಿಲ್ಲ.’</p>
<p class="Sub-Heading" id="toc_marker-10-9">ಇನ್ನೊಂದು ವಿಧಿ</p>
<p class="Text">(2) ತನ್ನ ಹೃದಯಾಕಾಶದಲ್ಲಿ ಮಹಾಶೇಷನ ಶಯ್ಯೆಯ ಮೇಲೆ ಮಲಗಿರುವ ಭಗವಾನ್ ಶ್ರೀಮಹಾವಿಷ್ಣುವನ್ನು ಚಿಂತಿಸುತ್ತಾ-ಚಿಂತಿಸುತ್ತಾ ಕೆಳಗೆ ಬರೆದಂತೆ ಮನಸ್ಸಿನಲ್ಲೇ ಅವನ ಸ್ವರೂಪ ಮತ್ತು ಗುಣಗಳ ಭಾವನೆಗೈಯ್ಯುತ್ತಾ ಅವನಿಗೆ ಪದೇ-ಪದೇ ನಮಸ್ಕರಿಸುತ್ತಿರಬೇಕು.</p>
<p class="Text">ಅವನ ಆಕೃತಿಯು ಅತಿಶಯ ಶಾಂತವಾಗಿದೆ. ಅವನು ಶೇಷಶಾಯಿಯಾಗಿರುವನು. ಅವನ ನಾಭಿಯಲ್ಲಿ ಕಮಲವಿದೆ. ಅವನು ದೇವತೆಗಳಿಗೂ ಒಡೆಯ ಹಾಗೂ ಸಮಸ್ತ ಜಗತ್ತಿಗೆ ಆಧಾರವಾಗಿರುವನು. ಅವನು ಆಕಾಶದಂತೆ ಸರ್ವತ್ರ ವ್ಯಾಪ್ತನಾಗಿದ್ದಾನೆ. ನೀಲಮೇಘದಂತೆ ಯಾರ ಮನೋಹರ ನೀಲವರ್ಣವಾಗಿದೆಯೋ, ಅತ್ಯಂತ ಸುಂದರ ಯಾರ ಸಮಸ್ತ ಅಂಗಗಳಿವೆಯೋ, ಯಾರು ಯೋಗಿಗಳ ಮೂಲಕ ಗೈದ ಧ್ಯಾನಕ್ಕೆ ಪ್ರಾಪ್ತನಾಗುತ್ತಾನೋ, ಯಾರು ಸಮಸ್ತ ಲೋಕಗಳ ಸ್ವಾಮಿಯಾಗಿರುವನೋ, ಜನ್ಮ-ಮರಣರೂಪೀ ಭಯವನ್ನು ನಾಶಮಾಡುವವನೋ, ಇಂತಹ ಶ್ರೀಲಕ್ಷ್ಮೀಪತಿ ಕಮಲನಯನ ಭಗವಾನ್ ವಿಷ್ಣುವನ್ನು ನಾನು ಈಗ ಶಿರಬಾಗಿ ನಮಸ್ಕರಿಸುತ್ತೇನೆ.</p>
<p class="Text">ಅವನ ಪ್ರಕಾಶವು ಅಸಂಖ್ಯಸೂರ್ಯರಂತಿದೆ. ಅವನ ಶೀತಲತೆ ಅನಂತ ಚಂದ್ರರಂತಿದೆ. ಅವನ ತೇಜ ಕೋಟ್ಯಾವಧಿ ಅಗ್ನಿಗೆ ಸಮಾನವಾಗಿದೆ. ಅಸಂಖ್ಯ ಮರುದ್ಗಣರಂತೆ ಅವನ ಪರಾಕ್ರಮವಿದೆ. ಅನಂತ ಇಂದ್ರರಂತೆ ಅವನ ಐಶ್ವರ್ಯವಿದೆ. ಕೋಟಿ-ಕೋಟಿ ಕಾಮದೇವರಂತೆ ಅವನು ಸುಂದರನಾಗಿದ್ದಾನೆ. ಅಸಂಖ್ಯ ಪೃಥ್ವಿಗಳಂತೆ ಅವನು ಕ್ಷಮಾಶೀಲನಾಗಿರುವನು. ಲೆಕ್ಕವಿಲ್ಲದಷ್ಟು ಸಮುದ್ರಗಳ ಗಂಭೀರತೆ ಅವನಲ್ಲಿದೆ. ಯಾವ ಪ್ರಕಾರದಿಂದಲೂ ಅವನಿಗೆ ಉಪಮೆ ಕೊಡಲಾಗುವುದಿಲ್ಲ. ವೇದ-ಶಾಸ್ತ್ರಗಳೂ ಕೂಡ ಅವನ ಸ್ವರೂಪದ ಕೇವಲ ಕಲ್ಪನೆಮಾತ್ರ ಮಾಡಿವೆ. ಯಾರೂ ಅವನ ಅಂತ್ಯವನ್ನು ಕಂಡಿಲ್ಲ. ಇಂತಹ ಅಪ್ರಮೇಯ ಭಗವಾನ್ ಶ್ರೀಹರಿಯನ್ನು ನಾನು ಪದೇ-ಪದೇ ನಮಸ್ಕರಿಸುತ್ತೇನೆ.</p>
<p class="Text">ಯಾವ ಸಚ್ಚಿದಾನಂದಮಯ ಭಗವಾನ್ ಶ್ರೀಮಹಾವಿಷ್ಣುವು ಮಂದ-ಮಂದವಾಗಿ ಮುಗುಳ್ನಗುತ್ತಿರುವನೋ, ಯಾರ ಸಮಸ್ತ ಅಂಗಗಳ ರೋಮ-ರೋಮಗಳಲ್ಲಿ ಬೆವರಿನ ಹನಿಗಳು ಹೊಳೆಯುತ್ತಾ ಶೋಭಿಸುತ್ತಿವೆಯೋ, ಇಂತಹ ಪತಿತಪಾವನ ಭಗವಾನ್ ಶ್ರೀಹರಿಯನ್ನು ನಾನು ಪುನಃ ಪುನಃ ನಮಸ್ಕರಿಸುತ್ತೇನೆ. ಈ ರೀತಿ ಅಭ್ಯಾಸ ಮಾಡುತ್ತಾ-ಮಾಡುತ್ತಾ ಚಿತ್ತವು ಶಾಂತ, ನಿರ್ಮಲ, ಪ್ರಸನ್ನವಾದಾಗ ತನ್ನ ಮನವನ್ನು ಆ ಶೇಷಶಾಯಿ ದೇವದೇವನಾದ ಭಗವಾನ್ ನಾರಾಯಣನ ಧ್ಯಾನದಲ್ಲಿ ಅಚಲವಾಗಿಸಬೇಕು.</p>
<p class="Text">ಪರಮಾತ್ಮನ ಸಾಕಾರ ಮತ್ತು ನಿರಾಕಾರ ಸ್ವರೂಪದ ಧ್ಯಾನಮಾಡುವ ಇನ್ನೂ ಬಹಳಷ್ಟು ಸಾಧನಗಳಿವೆ. ಇಲ್ಲಿ ಕೇವಲ ಕೆಲವನ್ನು ಮಾತ್ರ ದಿಗ್ದರ್ಶನ ಮಾಡಲಾಗಿದೆ. ಈ ವಿಷಯದ ವಿಶೇಷ ಜ್ಞಾನವಾದರೋ ಪರಮಾತ್ಮನಿಗೆ ಹಾಗೂ ಮಹಾತ್ಮರಿಗೆ ಶರಣಾಗಿ ಸಾಧನೆಯಲ್ಲಿ ತತ್ಪರನಾಗುವುದರಿಂದ ದೊರೆಯುತ್ತದೆ. ಸಾಕಾರದ ಧ್ಯಾನದಲ್ಲಿ ಇಲ್ಲಿ ಕೇವಲ ಭಗವಾನ್ ಶ್ರೀಮಹಾವಿಷ್ಣುವಿನ ಧ್ಯಾನದ ಎರಡು ಪ್ರಕಾರಗಳನ್ನು ತಿಳಿಸಲಾಗಿದೆ. ಸಾಧಕರು ಹೀಗೆಯೇ ತಮ್ಮ-ತಮ್ಮ ಶ್ರದ್ಧೆ, ಪ್ರೀತಿಗನುಗುಣವಾಗಿ ಶ್ರೀರಾಮ, ಶ್ರೀಕೃಷ್ಣ, ಶ್ರೀಮಹಾದೇವ ಮುಂತಾದ ಪರಮಾತ್ಮನ ಬೇರೆ-ಬೇರೆ ಸ್ವರೂಪಗಳ ಧ್ಯಾನವನ್ನೂ ಮಾಡಬಲ್ಲರು. ಎಲ್ಲದರ ಫಲವೂ ಒಂದೇ ಆಗಿದೆ.</p>
<p class="Text">ಏಕಾಂತ ಸ್ಥಳದಿಂದ ಎದ್ದಮೇಲೆ ವ್ಯವಹಾರಕಾಲದಲ್ಲಿಯೂ ನಡೆದಾಡುವಾಗಲೂ, ಎದ್ದು-ಕುಳಿತಾಗಲೂ ಎಲ್ಲ ಸಮಯದಲ್ಲಿಯೂ ತನ್ನ ಇಷ್ಟದೇವರ ನಾಮದ ಜಪ, ಸ್ವರೂಪ ಚಿಂತನೆ ಹಾಗೆಯೇ ಮಾಡುತ್ತಾ ಇರುವ ಪ್ರಯತ್ನ ಮಾಡಬೇಕು. ಜೀವನದ ಅಮೂಲ್ಯ ಸಮಯದ ಒಂದು ಘಳಿಗೆಯೂ ಭಗವಂತನ ಸ್ಮರಣೆಯಿಲ್ಲದೆ ಕಳೆಯಬಾರದು. ಜೀವನವಿಡೀ ಸದಾ-ಸರ್ವದಾ ಯಾವ ಅಭ್ಯಾಸವಿರುತ್ತದೋ, ಮರಣಕಾಲದಲ್ಲಿ ಅದರದ್ದೇ ಸ್ಮೃತಿ ಇರುತ್ತದೆ. ಅಂತ್ಯಕಾಲದ ಸ್ಮೃತಿಗನುಗುಣವಾಗಿಯೇ ಅವನಿಗೆ ಗತಿ ಉಂಟಾಗುತ್ತದೆ. ಅದರಿಂದಲೇ ಭಗವಂತನು ಗೀತೆಯಲ್ಲಿ ಹೇಳಿರುವನು —</p>
<p class="Shlok">ತಸ್ಮಾತ್ಸರ್ವೇಷು ಕಾಲೇಷು ಮಾಮನುಸ್ಮರ ಯುಧ್ಯ ಚ ।</p>
<p class="Shlok">ಮಯ್ಯರ್ಪಿತಮನೋಬುದ್ಧಿರ್ಮಾಮೇವೈಷ್ಯಸ್ಯಸಂಶಯಮ್ ॥</p>
<p class="TXT-Right">(ಗೀತೆ 8/7)</p>
<p class="Text">‘ಆದ್ದರಿಂದ ಹೇ ಅರ್ಜುನನೇ! ನೀನು ಎಲ್ಲ ಸಮಯದಲ್ಲಿ ನಿರಂತರವಾಗಿ ನನ್ನ ಸ್ಮರಣೆಮಾಡು ಮತ್ತು ಯುದ್ಧವನ್ನೂ ಮಾಡು. ಈ ಪ್ರಕಾರ ನನ್ನಲ್ಲಿ ಅರ್ಪಿತವಾದ ಮನಸ್ಸು-ಬುದ್ಧಿಯಿಂದ ಯುಕ್ತನಾಗಿ ನೀನು ನಿಃಸಂದೇಹವಾಗಿ ನನ್ನನ್ನೇ ಪಡೆಯುವೆ.’</p>
<p class="Text">ಈ ಪ್ರಕಾರ ಸಚ್ಚಿದಾನಂದಘನ ಪೂರ್ಣಬ್ರಹ್ಮ ಭಗವಂತನ ಧ್ಯಾನದಿಂದ ಸಾಧಕನ ಹೃದಯ ಪವಿತ್ರ, ನಿರ್ಮಲವಾಗುತ್ತಾ ಹೋಗುತ್ತದೆ. ಎಲ್ಲ ಚಿಂತೆಗಳ ವಿನಾಶವಾಗಿ ಅಂತಃಕರಣದಲ್ಲಿ ಒಂದು ವಿಲಕ್ಷಣ ಶಾಂತಿಯ ಸ್ಥಾಪನೆ ಆಗುತ್ತದೆ. ಚಿತ್ತವು ಏಕಾಗ್ರವಾಗಿ ನಮ್ಮ ಅಧೀನವಾಗುತ್ತದೆ. ಸಾಧನೆಯ ವೃದ್ಧಿಯಿಂದ ಅಂತಃಕರಣದ ನಿರ್ಮಲತೆ, ಏಕಾಗ್ರತೆ ಬೆಳೆದಂತೆಲ್ಲ ನಿಜ ಆನಂದವೂ ಕೂಡ ಉತ್ತರೋತ್ತರ ವೃದ್ಧಿಯಾಗುತ್ತಾ ಹೋಗುತ್ತದೆ. ನಿಜಸುಖದ ಸ್ವಲ್ಪವಾದರೂ ಅನುಭವ ಸಾಧಕನಿಗೆ ದೊರಕಿದಾಗ ಅವನಿಗೆ ಆ ಸುಖದ ಮುಂದೆ ಮೂರು ಲೋಕದ ರಾಜ್ಯಸುಖವೂ ಕೂಡ ಅತ್ಯಂತ ತುಚ್ಛ, ಅಲ್ಪವೆಂದು ಕಂಡು ಬರತೊಡಗುತ್ತದೆ. ಈ ಸ್ಥಿತಿಯಲ್ಲಿ ಸಾಮಾನ್ಯ ಭೋಗಜನಿತ ಮಿಥ್ಯಾಸುಖಗಳ ಕಡೆಗೆ ಅವನು ನೋಡುವುದೇ ಇಲ್ಲ. ಭೋಗ ವಿಲಾಸಗಳಾದರೋ ಆ ಸಾಧಕನಿಗೆ ನಾಶವುಳ್ಳವುಗಳು, ಕ್ಷಣಿಕ ಮತ್ತು ಪ್ರತ್ಯಕ್ಷ ದುಃಖರೂಪಿಗಳಾಗಿ ಕಾಣಬರತೊಡಗುತ್ತದೆ. ಈ ಪ್ರಕಾರದ ಸಾಧನೆಯಿಂದ ಸಾಧಕನ ವೃತ್ತಿಗಳು ಬಹುಬೇಗನೆ ಪ್ರಪಂಚದಿಂದ ಉಪರಾಮವಾಗಿ ಭಗವಂತನ ಸ್ವರೂಪದಲ್ಲಿ ಅಚಲ ಹಾಗೂ ಸ್ಥಿರವಾಗುತ್ತವೆ. ಸಾಧಕನು ಆ ನಿಜವಾದ ಅಪಾರ ಆನಂದವನ್ನು ಪಡೆದು ಎಂದೆಂದಿಗೂ ತೃಪ್ತನಾಗುತ್ತಾನೆ. ಅವನ ದುಃಖಗಳ ಆತ್ಯಂತಿಕ ನಿವೃತ್ತಿಯಾಗುತ್ತದೆ. ಇದೇ ಮನುಷ್ಯ-ಜೀವನದ ಚರಮ-ಪರಮ ಲಕ್ಷ್ಯವಾಗಿದೆ.</p>
<p class="Text">ಪ್ರಿಯ ಓದುಗರೇ! ಮನುಷ್ಯ ಜೀವನದ ಪರಮ ಕರ್ತವ್ಯ ಸಚ್ಚಿದಾನಂದಘನ ಪೂರ್ಣಬ್ರಹ್ಮ, ಸರ್ವಶಕ್ತಿಸಂಪನ್ನ, ಆನಂದಕಂದ ಭಗವಂತನ ಸಾಕ್ಷಾತ್ಕಾರ ಪಡೆಯುವುದಿದೆ ಎಂಬ ಮಾತಿನಲ್ಲಿ ನಾವು ದೃಢವಿಶ್ವಾಸವಿರಿಸಬೇಕು. ಇದೇ ಈ ಲೋಕ-ಪರಲೋಕಗಳಲ್ಲಿ ಎಲ್ಲಕ್ಕಿಂತ ಮಹಾನ್, ನಿತ್ಯ, ಸತ್ಯಸುಖವಾಗಿದೆ. ಇದನ್ನು ಬಿಟ್ಟು ಬೇರೆ-ಬೇರೆ ತೋರಿಬರುವ ಪ್ರಾಪಂಚಿಕ ಸುಖಗಳೆಲ್ಲವೂ ನಿಜವಾಗಿ ಸುಖಗಳೇ ಅಲ್ಲ. ಕೇವಲ ಮೋಹದಿಂದ ಅವುಗಳಲ್ಲಿ ಸುಖದ ಮಿಥ್ಯಾಪ್ರತೀತಿಯಾಗುತ್ತದೆ. ವಾಸ್ತವವಾಗಿ ಅವೆಲ್ಲವೂ ದುಃಖವೇ ಆಗಿವೆ. ಯೋಗದರ್ಶನದಲ್ಲಿ ಹೇಳಿದೆ —</p>
<p class="Shlok">ಪರಿಣಾಮತಾಪಸಂಸ್ಕಾರದುಃಖೈರ್ಗುಣವೃತ್ತಿವಿರೋಧಾಚ್ಚ ದುಃಖಮೇವ ಸರ್ವಂ ವಿವೇಕಿನಃ ।</p>
<p class="TXT-Right">(2/15)</p>
<p class="Text">‘ಪ್ರಪಂಚದ ಸಮಸ್ತ ವಿಷಯಜನ್ಯ ಸುಖಗಳು ಪರಿಣಾಮ, ತಾಪ, ಸಂಸ್ಕಾರ ಮತ್ತು ಸಾಂಸಾರಿಕ ದುಃಖಗಳಿಂದ ಕೂಡಿರುತ್ತಿದ್ದು, ಸಾತ್ವಿಕ, ರಾಜಸ, ತಾಮಸ ಗುಣಗಳ ವೃತ್ತಿಗಳ ಪರಸ್ಪರ ವಿರೋಯಾದ ಕಾರಣ ವಿವೇಕೀ ಪುರುಷರಿಗಾಗಿ ದುಃಖಮಯವೇ ಆಗಿವೆ.’</p>
<p class="Text para-style-override-2">ಆದ್ದರಿಂದ ಈ ಕ್ಷಣಿಕ, ನಾಶವುಳ್ಳ, ಕೃತ್ರಿಮ ಸುಖಗಳನ್ನು ಸರ್ವಥಾ ಪರಿತ್ಯಾಗಗೈದು ನಾವು ಬಹುಬೇಗನೇ ತತ್ಪರರಾಗಿ ಆ ನಿಜಸುಖಸ್ವರೂಪೀ ಪರಮಾತ್ಮನ ಪ್ರಾಪ್ತಿಗಾಗಿ ಸಾಧನೆಯಲ್ಲಿ ಉತ್ಸಾಹ ಮತ್ತು ದೃಢತೆಯಿಂದ ತೊಡಗಬೇಕು.<span></span></p>


<p class="Page-Break"> </p>
<p class="Chapter-Heading" id="toc_marker-11">9. ಭಗವತ್ ತತ್ತ್ವ</p>
<p class="Text">ಭಗವಂತ ಅಂದರೇನು? ಈ ಕುರಿತು ನಾನು ಏನು ಹೇಳಬಯಸುವೆನೋ ಅದು ನನ್ನ ನಿಶ್ಚಯದ ಮಾತಾಗಿದೆ. ಬೇರೆಯವರ ಅಭಿಪ್ರಾಯದಲ್ಲಿ ನನ್ನ ನಿಶ್ಚಯವು ಸರಿಯಲ್ಲದಿರಬಹುದು. ನನ್ನ ನಿಶ್ಚಯವು ಸರಿಯಾಗಿದೆ, ಬೇರೆಯವರ ನಿಶ್ಚಯವು ಸರಿಯಲ್ಲ ಎಂದು ನಾನು ಹೇಳುವುದಿಲ್ಲ. ಆದರೆ ನನಗೆ ನನ್ನ ನಿಶ್ಚಯದಲ್ಲಿ ಯಾವುದೇ ಸಂದೇಹವಿಲ್ಲ. ನಾನು ಈ ವಿಷಯದಲ್ಲಿ ಸಂಶಯಾತ್ಮಾ ಆಗಿಲ್ಲ, ಆದರೂ ಬೇರೆಯವರ ನಿಶ್ಚಯವನ್ನು ತಪ್ಪು ಎಂದು ಹೇಳುವ ಯಾವ ಅಧಿಕಾರವೂ ನನಗಿಲ್ಲ.</p>
<p class="Text">ಭಗವಂತನೇನು? ಈ ಶಬ್ದಗಳ ವಾಸ್ತವಿಕ ಉತ್ತರ — ಈ ಮಾತನ್ನು ಭಗವಂತನೇ ತಿಳಿಯುತ್ತಿರುವನು ಎಂದೇ ಆಗಿದೆ. ಇದಲ್ಲದೆ ಭಗವಂತನ ವಿಷಯದಲ್ಲಿ ಅವನನ್ನು ತತ್ತ್ವದಿಂದ ತಿಳಿದಿರುವ ಜ್ಞಾನಿಗಳು ಅವನ ತಟಸ್ಥ ಅರ್ಥಾತ್ — ಹತ್ತಿರದ ಸ್ವಲ್ಪ ಭಾವವನ್ನು ಹೇಳಬಲ್ಲರು. ವಾಸ್ತವವಾಗಿ ತನ್ನ ಸ್ವರೂಪವನ್ನು ಭಗವಂತನೇ ತಿಳಿಯುತ್ತಾನೆ. ತತ್ತ್ವಜ್ಞರಾದ ಜನರು ಸಂಕೇತದ ರೂಪದಲ್ಲಿ ಭಗವಂತನ ಸ್ವರೂಪವನ್ನು ಸ್ವಲ್ಪ ವರ್ಣಿಸಬಲ್ಲರು; ಆದರೆ ಏನೆಲ್ಲ ತಿಳಿಯಲು ಹಾಗೂ ವರ್ಣನೆಯಲ್ಲಿ ಬರುತ್ತದೋ, ವಾಸ್ತವವಾಗಿ ಭಗವಂತನು ಅದರಿಂದ ಇನ್ನೂ ವಿಲಕ್ಷಣವಾಗಿದ್ದಾನೆ. ವೇದ, ಶಾಸ್ತ್ರ, ಮುನಿ-ಮಹಾತ್ಮರು ಪರಮಾತ್ಮನ ಸಂಬಂಧದಲ್ಲಿ ಎಂದಿನಿಂದಲೂ ಹೇಳುತ್ತಲೇ ಬಂದಿರುವರು. ಆದರೆ ಅವರ ಆ ಹೇಳುವಿಕೆ ಇಂದಿನವರೆಗೆ ಪೂರ್ಣವಾಗಲಿಲ್ಲ. ಇಂದಿನವರೆಗಿನ ಅವರು ಹೇಳಿದ ಎಲ್ಲ ವಚನಗಳನ್ನು ಒಟ್ಟಿಗೆ ಸೇರಿಸಿ, ಅಥವಾ ಬೇರೆ-ಬೇರೆಯಾಗಿ ಯಾರಾದರೂ ಪರಮಾತ್ಮನ ವಾಸ್ತವಿಕ ಸ್ವರೂಪವನ್ನು ವರ್ಣಿಸಲು ಬಯಸಿದರೂ ಅವರಿಂದ ಪೂರ್ಣವಾಗಿ ವರ್ಣನೆ ಆಗಲಾರದು. ಅರ್ಧಂಬರ್ಧವೇ ಉಳಿದೀತು. ಈ ವಿವೇಚನೆಯಿಂದ ಭಗವಂತನು ಅವಶ್ಯವಾಗಿ ಇದ್ದಾನೆ ಎಂಬುದು ನಿಶ್ಚಯವಾಯಿತು. ಅವನು ಇರುವುದಲ್ಲಿ ಸ್ವಲ್ಪವೂ ಶಂಕೆ ಇಲ್ಲ. ಇದು ದೃಢನಿಶ್ಚಯವಾಗಿದೆ. ಆದ್ದರಿಂದ ಯಾವ ಮನುಷ್ಯನು ಭಗವಂತನನ್ನು ತನ್ನ ಮನಸ್ಸಿನಿಂದ ಹೇಗೆ ತಿಳಿದುಕೊಂಡು ಸಾಧನೆ ಮಾಡುತ್ತಿರುವನೋ, ಅದರಲ್ಲಿ ಪರಿವರ್ತನೆಯ ಯಾವ ಆವಶ್ಯಕತೆಯೂ ಇಲ್ಲ, ಆದರೆ ಸುಧಾರಣೆ ಮಾಡಿಕೊಳ್ಳಬೇಕು. ನಿಜವಾಗಿ ಸಾಧನೆ ಮಾಡುವವರಲ್ಲಿ ಯಾರೂ ತಪ್ಪುಮಾಡುತ್ತಿಲ್ಲ, ಅಥವಾ ಒಂದು ರೀತಿಯಿಂದ ಎಲ್ಲರೂ ತಪ್ಪುಮಾಡುತ್ತಿದ್ದಾರೆ. ಯಾರು ಪರಮಾತ್ಮನಿಗಾಗಿ ಸಾಧನೆ ಮಾಡುತ್ತಿದ್ದಾರೋ, ಅವರು ಅವನ ಮಾರ್ಗದಲ್ಲೇ ನಡೆಯುತ್ತಿದ್ದಾರೆ, ಅದಕ್ಕಾಗಿ ಯಾರೂ ತಪ್ಪು ಮಾಡುತ್ತಿಲ್ಲ. ಅವರ ತಪ್ಪು ಆದರೋ, ಇದಾಗಿದೆ - ಯಾವುದೋ ಒಂದು ವಸ್ತುವನ್ನು ಸಾಧ್ಯ ಅಥವಾ ಧ್ಯೇಯವೆಂದು ಒಪ್ಪಿಕೊಂಡು ಅವರು ಅದರ ಪ್ರಾಪ್ತಿಗಾಗಿ ಸಾಧನೆ ಮಾಡುತ್ತಾರೋ, ಅವರ ಆ ಸಾಧ್ಯ ಅಥವಾ ಧ್ಯೇಯದಿಂದ ವಾಸ್ತವಿಕ ಪರಮಾತ್ಮನ ಸ್ವರೂಪ ಅತ್ಯಂತ ವಿಲಕ್ಷಣವಾಗಿದೆ. ಯಾವುದು ತಿಳಿಯಲು, ಒಪ್ಪಿಕೊಳ್ಳಲು ಸಾಧನೆಮಾಡುವುದರಲ್ಲಿ ಬರುತ್ತದೋ ಅದಾದರೋ ಧ್ಯೇಯ ಪರಮಾತ್ಮನನ್ನು ತೋರುವ ಸಾಂಕೇತಿಕ ಲಕ್ಷ್ಯವಾಗಿದೆ. ಅದಕ್ಕಾಗಿ ಆ ಧ್ಯೇಯದ ಪ್ರಾಪ್ತಿಯಾಗುವವರೆಗೆ ಎಲ್ಲರೂ ಮರವೆಯಲ್ಲಿದ್ದಾರೆ ಎಂದು ಹೇಳಾಗಿದೆ. ಆದರೆ ಇದರಿಂದ ತಪ್ಪನ್ನು ಸರಿಪಡಿಸಿಕೊಂಡು ಮತ್ತೆ ಸಾಧನೆ ಮಾಡುವೆವು ಹೀಗೆ ತಿಳಿಯಬಾರದು. ಯಾರೂ ಸರಿಪಡಿಸಲಾರರು, ಯಥಾರ್ಥ ಪ್ರಾಪ್ತಿಯ ಬಳಿಕವೇ ತಾನಾಗಿ ಸರಿಹೋಗುವುದು. ಇದಕ್ಕಿಂತ ಮೊದಲು ಏನಾಗುತ್ತದೋ, ಅದರಲ್ಲಿ ಅನುಮಾನವಿರುತ್ತದೆ. ಆ ಅನುಮಾನದಿಂದ ಏನೆಲ್ಲ ಮಾಡಲಾಗುತ್ತದೋ ಅದೇ ಅವನ ಪ್ರಾಪ್ತಿಯ ಸರಿಯಾದ ಉಪಾಯವಾಗಿದೆ.</p>
<p class="Text">ಓರ್ವ ವ್ಯಕ್ತಿ ಬಿದಿಗೆಯ ಚಂದ್ರನನ್ನು ನೋಡಿರುವನು. ಅವನು ನೋಡದಿದ್ದವರಿಗೆ ಸಂಕೇತದಿಂದ ಹೇಳುತ್ತಾನೆ ನೀನು ನನ್ನ ಕಣ್ಣಿನಿಂದ ನೋಡು. ಆ ಮರದಿಂದ ನಾಲ್ಕು ಅಂಗುಲ ಮೇಲೆ ಚಂದ್ರನಿದ್ದಾನೆ. ಈ ಮಾತಿನಿಂದ ಅವನ ಲಕ್ಷ್ಯ ಮರದ ಮೇಲಿನಿಂದ ಚಂದ್ರನವರೆಗೆ ಹೋಗುತ್ತದೆ ಹಾಗೂ ಅವನು ಚಂದ್ರನನ್ನು ನೋಡುತ್ತಾನೆ. ನಿಜವಾಗಿ ಅವನಾದರೋ ಇವನ ಕಣ್ಣಿನಿಂದ ನೋಡುವುದಿಲ್ಲ, ಚಂದ್ರನು ಆ ಮರದಿಂದ ನಾಲ್ಕು ಅಂಗುಲ ಮೇಲೂ ಇಲ್ಲ; ಚಂದ್ರಮಂಡಲ ಕಾಣುವಷ್ಟು ಸಣ್ಣದಾಗಿಯೂ ಇರುವುದಿಲ್ಲ. ಆದರೆ ಲಕ್ಷ್ಯ ಆ ಕಡೆ ಹೋದ್ದರಿಂದ ಅವನು ಚಂದ್ರನನ್ನು ನೋಡಿಕೊಳ್ಳುತ್ತಾನೆ. ಕೆಲ-ಕೆಲವರು ಬಿದಿಗೆಯ ಚಂದ್ರನನ್ನು ಲಕ್ಷ್ಯವಾಗಿಸಲು ಬೇರೆ ಉಪಾಯ ಮಾಡುತ್ತಾರೆ. ಕೆಲವರು ಇದಕ್ಕಿಂತಲೂ ಹೆಚ್ಚು ಲಕ್ಷ್ಯವಾಗಿಸಲು ಸುಣ್ಣದಿಂದ ಚಿತ್ರ ಬರೆದು ಅವನಿಗೆ ತೋರಿಸುತ್ತಾರೆ. ಆದರೆ ವಾಸ್ತವದಲ್ಲಿ ಚಂದ್ರನ ನಿಜವಾದ ಸ್ವರೂಪದಿಂದ ಇದರ ಯಾವ ಹೋಲಿಕೆಯು ಇಲ್ಲ. ಇದರಲ್ಲಿ ಚಂದ್ರನ ಪ್ರಕಾಶವಾಗಲೀ, ಅವನ ಇತರ ಗುಣಗಳಾಗಲೀ, ಗಾತ್ರವಾಗಲೀ ಇಲ್ಲವೇ ಇಲ್ಲ. ಇದೇ ಪ್ರಕಾರ ಲಕ್ಷ್ಯದ ಮೂಲಕ ನೋಡಿದಾಗ ಭಗವಂತನು ಕಾಣಬಲ್ಲನು ಅಥವಾ ತಿಳಿಯಬಲ್ಲನು. ವಾಸ್ತವವಾಗಿ ಚಂದ್ರ ಮತ್ತು ಅವನ ಲಕ್ಷ್ಯದಲ್ಲಿ ಅಂತರ ಇರುವಷ್ಟೇ ಭಗವಂತನ ಲಕ್ಷ್ಯ ಮತ್ತು ಅವನ ನಿಜವಾದ ಸ್ವರೂಪದಲ್ಲಿ ಅಂತರವಿದೆ. ಚಂದ್ರನ ಸ್ವರೂಪವನ್ನು ಬಹುಶಃ ಯಾರೋ ಯೋಗಿ ತಿಳಿಸಿಯೂ ಬಲ್ಲನು, ಆದರೆ ಭಗವಂತನ ಸ್ವರೂಪವನ್ನು ಯಾರೂ ತಿಳಿಸಲಾರರು; ಏಕೆಂದರೆ, ಅದು ಮಾತಿನ ವಿಷಯವಲ್ಲ. ಇದಾದರೋ ಪಡೆದಾಗಲೇ ತಿಳಿದೀತು. ಯಾರಿಗೆ ದೊರೆತಿರುವನೋ ಅವನೂ ಕೂಡ ತಿಳಿಸಲಾರನು. ಇದಾದರೋ ನಿಜವಾದ ಸ್ವರೂಪದ ಮಾತಾಯಿತು. ಈಗ ಸಾಧಕನಿಗಾಗಿ ಈ ಧ್ಯೇಯ ಅಥವಾ ಲಕ್ಷ್ಯ ಹೇಗಿರಬೇಕು? ಅವನು ಹೇಗೆ ತಿಳಿಯಬಲ್ಲನು ಎಂಬುದನ್ನು ತಿಳಿಸುವುದಿದೆ. ಈ ವಿಷಯದಲ್ಲಿ ಮಹಾತ್ಮರಿಂದ ಕೇಳಿ ತಿಳಿದು, ಶಾಸ್ತ್ರಗಳನ್ನು ಕೇಳಿ, ನೋಡಿ, ತಮ್ಮ ಅನುಭವದಲ್ಲಿ ನಿಶ್ಚಯಾತ್ಮಕವಾಗಿ ನೆಲೆಸಿದ ಮಾತನ್ನೇ ಹೇಳಲಾಗುತ್ತದೆ. ಯಾರಿಗಾದರೂ ಇಚ್ಛೆ ಇದ್ದರೆ ಅವನು ಅದನ್ನು ಅನುಷ್ಠಾನದಲ್ಲಿ ತರಬಹುದು.</p>
<p class="Text">ಪರಮಾತ್ಮನ ನಿಜವಾದ ಸ್ವರೂಪದ ಧ್ಯಾನವಾದರೋ ವಾಸ್ತವವಾಗಿ ಆಗಲಾರದು. ಕಣ್ಣುಗಳಿಂದ, ಮನಸ್ಸಿನಿಂದ, ಬುದ್ಧಿಯಿಂದ ಪರಮಾತ್ಮನ ಸ್ವರೂಪದ ಅನುಭವವಾಗುವವರೆಗೆ ಮಾಡಲಾಗುವ ಧ್ಯಾನವು ಅನುಮಾನದಿಂದಲೇ ಆಗುತ್ತದೆ. ಮಹಾತ್ಮರಿಂದ ಕೇಳಿ, ಶಾಸ್ತ್ರಗಳಲ್ಲಿ ಓದಿ, ಭಾವಚಿತ್ರಗಳಲ್ಲಿ ನೋಡಿ ಸಾಧನೆ ಮಾಡುವುದರಿಂದ ಸಾಧಕನಿಗೆ ಪರಮಾತ್ಮನ ದರ್ಶನವಾಗಬಲ್ಲದು. ಯಾರು ಪರಮಾತ್ಮನ ಯಾವ ರೀತಿಯಿಂದ ಧ್ಯಾನ ಮಾಡುತ್ತಿರುವರೋ, ಅವರು ಹಾಗೆಯೇ ಮಾಡುತ್ತಿರಲಿ, ಪರಿವರ್ತನೆಯ ಆವಶ್ಯಕತೆ ಇಲ್ಲ. ಸ್ವಲ್ಪ ಸುಧಾರಣೆಯ ಆವಶ್ಯಕತೆ ಇದೆ ಎಂದು ಮೊದಲೇ ಹೇಳಲಾಗಿದೆ.</p>
<p class="Sub-Heading" id="toc_marker-11-1">ಧ್ಯಾನ ಹೇಗೆ ಮಾಡಬೇಕು?</p>
<p class="Text">ಕೆಲ ಜನರು ನಿರಾಕಾರ ಶುದ್ಧಬ್ರಹ್ಮನ ಧ್ಯಾನ ಮಾಡುತ್ತಾರೆ, ಕೆಲವರು ಸಾಕಾರ ಎರಡು ಭುಜವುಳ್ಳ ಭಗವಂತನನ್ನು, ಮತ್ತೆ ಕೆಲವರು ನಾಲ್ಕು ಭುಜಗಳುಳ್ಳ ಭಗವಾನ್ ವಿಷ್ಣುವಿನ ಧ್ಯಾನಮಾಡುತ್ತಾರೆ. ವಾಸ್ತವವಾಗಿ ಭಗವಾನ್ ವಿಷ್ಣು, ರಾಮ, ಕೃಷ್ಣ ಹೇಗೆ ಒಂದೇ ಆಗಿದ್ದಾರೋ, ಹಾಗೆಯೇ ದೇವೀ, ಶಿವ, ಗಣಪತಿ, ಸೂರ್ಯ — ಇವರೂ ಅವನಿಂದ ಭಿನ್ನವಾಗಿಲ್ಲ. ಜನರ ಬೇರೆ-ಬೇರೆ ಧಾರಣೆಗನುಸಾರ ಒಂದೇ ಪರಮಾತ್ಮನ ನಿರೂಪಣೆಗೈಯಲು, ಭಗವಾನ್ ವೇದವ್ಯಾಸರು ಹದಿನೆಂಟು ಪುರಾಣಗಳನ್ನು ರಚಿಸಿದರು ಎಂಬ ಅನುಮಾನ ಉಂಟಾಗುತ್ತದೆ. ಯಾವ ದೇವರ ಹೆಸರಿನಲ್ಲಿ ರಚಿತವಾದ ಪುರಾಣದಲ್ಲಿ ಅವನನ್ನೇ ಸರ್ವೋತ್ತಮ, ಸೃಷ್ಟಿಕರ್ತಾ, ಸರ್ವಗುಣಸಂಪನ್ನ ಈಶ್ವರನೆಂದು ತಿಳಿಸಲಾಗಿದೆ. ನಿಜವಾಗಿ ನಾಮ-ರೂಪಭೇದದಿಂದ ಎಲ್ಲದರಲ್ಲಿ ಒಂದೇ ಪರಮಾತ್ಮನ ಮಾತು ಹೇಳಲಾಗಿದೆ. ನಾಮರೂಪದ ಭಾವನೆ ಸಾಧಕನು ತನ್ನ ಇಚ್ಛೆಗನುಸಾರ ಮಾಡಬಲ್ಲರು. ಯಾರಾದರೂ ಒಂದು ಸ್ತಂಭವನ್ನು ಪರಮಾತ್ಮನೆಂದು ತಿಳಿದು ಅದರ ಧ್ಯಾನ ಮಾಡಿದರೆ ಅದೂ ಕೂಡ ಪರಮಾತ್ಮನ ಧ್ಯಾನವೇ ಆದೀತು. ಆದರೆ ಲಕ್ಷ್ಯದಲ್ಲಿ ಈಶ್ವರನ ಪೂರ್ಣಭಾವವಿರುವುದು ಆವಶ್ಯಕವಾಗಿದೆ.</p>
<p class="Text">ಸಾಕಾರ ಮತ್ತು ನಿರಾಕಾರ ಧ್ಯಾನದಲ್ಲಿ ಸಾಕಾರಕ್ಕಿಂತ ನಿರಾಕಾರದ ಧ್ಯಾನವು ಸ್ವಲ್ಪ ಕಠಿಣವಾಗಿದೆ. ಎರಡರ ಫಲವು ಒಂದೇ ಆಗಿದೆ, ಕೇವಲ ಸಾಧನೆಯಲ್ಲಿ ಭೇದವಿದೆ. ಆದ್ದರಿಂದ ತಮ್ಮ-ತಮ್ಮ ಪ್ರೀತಿಗನುಸಾರವಾಗಿ ಸಾಧಕರು ನಿರಾಕಾರ ಅಥವಾ ಸಾಕಾರ ಧ್ಯಾನ ಮಾಡಬಲ್ಲರು.</p>
<p class="Text">ನಿರಾಕಾರದ ಉಪಾಸಕರು ಸಾಕಾರದ ಭಾವವನ್ನು ಜೊತೆಯಲ್ಲಿರಿಸಿಕೊಳ್ಳದೆ ಕೇವಲ ನಿರಾಕಾರದ್ದೇ ಧ್ಯಾನಮಾಡಿದರೂ ಯಾವ ಆಪತ್ತೂ ಇಲ್ಲ; ಆದರೆ ಸಾಕಾರದ ತತ್ತ್ವ ತಿಳಿದುಕೊಂಡು ಪರಮಾತ್ಮನನ್ನು ಸರ್ವದೇಶೀ, ವಿಶ್ವರೂಪೀ ಎಂದು ಒಪ್ಪಿಕೊಂಡು ನಿರಾಕಾರದ ಧ್ಯಾನಮಾಡಿದರೆ ಶೀಘ್ರಫಲ ಉಂಟಾಗುತ್ತದೆ. ಸಾಕಾರದ ತತ್ತ್ವ ತಿಳಿಯದೆ ಇರುವುದರಿಂದ ಸ್ವಲ್ಪ ತಡವಾಗಿ ಸಫಲತೆ ಉಂಟಾಗುತ್ತದೆ.</p>
<p class="Text">ಸಾಕಾರದ ಉಪಾಸಕನಿಗೆ ನಿರಾಕಾರ, ವ್ಯಾಪಕಬ್ರಹ್ಮನ ತತ್ತ್ವ ತಿಳಿಯುವ ಆವಶ್ಯಕತೆ ಇದೆ. ಇದರಿಂದ ಅವನು ಸುಲಭವಾಗಿ ಬೇಗನೇ ಸಫಲತೆಯನ್ನು ಪಡೆಯಬಲ್ಲನು. ಭಗವಂತನು ಗೀತೆಯಲ್ಲಿ ಮಹಿಮೆಯನ್ನು ಅರಿತು ಧ್ಯಾನಮಾಡುವುದರ ಹಿರಿಮೆ ಹೇಳಿರುವನು —</p>
<p class="Shlok">ಮಯ್ಯಾವೇಶ್ಯ ಮನೋ ಯೇ ಮಾಂ ನಿತ್ಯಯುಕ್ತಾ ಉಪಾಸತೇ ।</p>
<p class="Shlok">ಶ್ರದ್ಧಯಾ ಪರಯೋಪೇತಾಸ್ತೇ ಮೇ ಯುಕ್ತತಮಾ ಮತಾಃ ॥</p>
<p class="TXT-Right">(ಗೀತೆ 12/2)</p>
<p class="Text">ಎಲೈ ಅರ್ಜುನನೇ! ನನ್ನಲ್ಲಿ ಮನಸ್ಸನ್ನು ಏಕಾಗ್ರಮಾಡಿ, ನಿರಂತರ ನನ್ನ ಭಜನೆ-ಧ್ಯಾನದಲ್ಲಿ ತೊಡಗಿದ್ದು<span class="char-style-override-7">*</span> ಯಾವ ಭಕ್ತಜನರು ಅತಿಶಯ, ಶ್ರೇಷ್ಠವಾದ ಶ್ರದ್ಧೆಯಿಂದ ಕೂಡಿದವರಾಗಿ, ಸಗುಣರೂಪೀ, ಪರಮೇಶ್ವರನಾದ ನನ್ನನ್ನು ಭಜಿಸುತ್ತಾರೋ ಅವರು ನನಗೆ ಯೋಗಿಗಳಲ್ಲಿ ಅತಿ ಉತ್ತಮಯೋಗಿಯೆಂದು ಮಾನ್ಯರಾಗಿದ್ದಾರೆ.’</p>
<p class="Footnotes">* ಅರ್ಥಾತ್ ಗೀತೆಯ ಅಧ್ಯಾಯ 11/55ರಲ್ಲಿ ತಿಳಿಸಿದಂತೆ ನಿರಂತರ ನನ್ನಲ್ಲಿ ಮನಸ್ಸನ್ನು ತೊಡಗಿಸಲಿ.</p>
<p class="Text">ವಾಸ್ತವವಾಗಿ ನಿರಾಕಾರದ ಮಹಿಮೆಯನ್ನು ತಿಳಿದುಕೊಂಡು ಮಾಡುವ ಸಾಕಾರದ ಧ್ಯಾನವೇ ಭಗವಂತನ ಶೀಘ್ರಪ್ರಾಪ್ತಿಯ ಉತ್ತಮ, ಸುಲಭ ಸಾಧನೆಯಾಗಿದೆ. ಆದರೆ ಪರಮಾತ್ಮನ ನಿಜವಾದ ಸ್ವರೂಪವು ಇವೆರಡರಿಂದಲೂ ವಿಲಕ್ಷಣವಾಗಿದೆ, ಅದರ ಧ್ಯಾನ ಮಾಡಲಾಗುವುದಿಲ್ಲ. ನಿರಾಕಾರದ ಧ್ಯಾನಮಾಡುವ ಅನೇಕ ಯುಕ್ತಿಗಳು ಇವೆ. ಯಾರಿಗೆ ಯಾವುದು ಸುಗಮವೆಂದು ತೋರುವುದೋ ಅವನು ಅದನ್ನು ಅಭ್ಯಾಸಮಾಡಲಿ. ಎಲ್ಲದರ ಫಲ ಒಂದೇ ಆಗಿದೆ. ಕೆಲವು ಯುಕ್ತಿಗಳನ್ನು ಇಲ್ಲಿ ತಿಳಿಸಲಾಗುತ್ತವೆ.</p>
<p class="Text">ಸಾಧಕನು ಗೀತೆಯ ಅಧ್ಯಾಯ 6 ಶ್ಲೋಕ 11ರಿಂದ 13ಕ್ಕನುಸಾರ ಏಕಾಂತ ಸ್ಥಳದಲ್ಲಿ ಸ್ವಸ್ತಿಕ ಅಥವಾ ಸಿದ್ಧಾಸನದಲ್ಲಿ ಕುಳಿತು ಕಣ್ಣಿನ ದೃಷ್ಟಿಯನ್ನು ನಾಸಿಕಾಗ್ರದಲ್ಲಿರಿಸಿ ಅಥವಾ ಕಣ್ಣುಮುಚ್ಚಿ (ತನ್ನ ಇಚ್ಛೆಗನುಸಾರ) ನಿಯಮಪೂರ್ವಕ ಪ್ರತಿದಿನ ಕಡಿಮೆ ಅಂದರೆ ಮೂರು ಗಂಟೆಗಳ ಸಮಯ ಧ್ಯಾನದ ಅಭ್ಯಾಸದಲ್ಲಿ ತೊಡಗಬೇಕು. ಮೂರುಗಂಟೆ ಮಾಡಲಾಗದಿದ್ದರೆ ಎರಡುಗಂಟೆ ಮಾಡಲೀ. ಎರಡು ಗಂಟೆಯೂ ಆಗದಿದ್ದರೆ ಒಂದು ಗಂಟೆಯಾದರೂ ಅವಶ್ಯವಾಗಿ ಧ್ಯಾನಮಾಡಬೇಕು. ಪ್ರಾರಂಭದಲ್ಲಿ ಮನಸ್ಸು ತೊಡಗದಿದ್ದರೆ ಹದಿನೈದು, ಇಪ್ಪತ್ತು ನಿಮಿಷದಿಂದ ಶುರುಮಾಡಿ, ಕ್ರಮವಾಗಿ ಧ್ಯಾನದ ಸಮಯ ಹೆಚ್ಚಿಸುತ್ತಾ ಹೋಗಬೇಕು. ಬಹಳ ಬೇಗ ಪ್ರಾಪ್ತಿಯ ಇಚ್ಛೆಯುಳ್ಳ ಸಾಧಕರಿಗೆ ಮೂರು ಗಂಟೆಯ ಅಭ್ಯಾಸ ಆವಶ್ಯಕವಾಗಿದೆ. ಧ್ಯಾನದಲ್ಲಿ ನಾಮ-ಜಪದಿಂದ ತುಂಬಾ ಸಹಾಯ ಸಿಗುತ್ತದೆ. ಈಶ್ವರನ ಎಲ್ಲ ನಾಮಗಳೂ ಸಮಾನವಾಗಿದ್ದರೂ, ನಿರಾಕಾರದ ಉಪಾಸನೆಯಲ್ಲಿ ಓಂಕಾರ ಪ್ರಧಾನವಾಗಿದೆ. ಯೋಗದರ್ಶನದಲ್ಲಿಯೂ ಮಹರ್ಷಿ ಪತಂಜಲಿಯವರು ಹೇಳುತ್ತಾರೆ —</p>
<p class="Shlok">ತಸ್ಯ ವಾಚಕಃ ಪ್ರಣವಃ ತಜ್ಜಪಸ್ತದರ್ಥಭಾವನಮ್ ।</p>
<p class="TXT-Right">(1/27-28)</p>
<p class="Text">‘ಅದರ ವಾಚಕ ಪ್ರಣವ(ಓಂ)ವಾಗಿದೆ. ಆ ಪ್ರಣವದ ಜಪ ಮಾಡುವುದು ಮತ್ತು ಅದರ ಅರ್ಥ (ಪರಮಾತ್ಮ)ದ ಧ್ಯಾನ ಮಾಡಬೇಕು.’</p>
<p class="Text">ಈ ಸೂತ್ರಗಳ ಮೂಲ ಆಧಾರ <span class="char-style-override-6">‘ಈಶ್ವರಪ್ರಣಿಧಾನಾದ್ವಾ’</span> (ಯೋಗ. 1/23) ಇದಾಗಿದೆ. ಇದರಲ್ಲಿ ಭಗವಂತನಲ್ಲಿ ಶರಣಾಗುವ ಮತ್ತು ಅವೆರಡರಲ್ಲಿನ ಮೊದಲನೆಯಲ್ಲಿ ಭಗವಂತನ ನಾಮವನ್ನು ಹೇಳಿ, ಎರಡನೆಯದರಲ್ಲಿ ನಾಮ-ಜಪ ಮತ್ತು ಸ್ವರೂಪದ ಧ್ಯಾನ ಮಾಡುವ ಮಾತು ಹೇಳಲಾಗಿದೆ.</p>
<p class="Text">ಮಹರ್ಷಿ ಪತಂಜಲಿಯ ಪರಮೇಶ್ವರನ ಸ್ವರೂಪಸಂಬಂಧೀ ಬೇರೆ ವಿಚಾರಗಳ ಸಂಬಂಧದಲ್ಲಿ ಇಲ್ಲಿ ನಾನು ಏನನ್ನೂ ಹೇಳುವುದಿಲ್ಲ. ಇಲ್ಲಿ ನನ್ನ ಅಭಿಪ್ರಾಯ ಕೇವಲ ಧ್ಯಾನದಲಕ್ಷ್ಯ ಸರಿಪಡಿಸಲು ಪತಂಜಲಿಯು ಹೇಳಿದಂತೆ ಸ್ವರೂಪದ ಧ್ಯಾನಮಾಡುತ್ತಾ ನಾಮಜಪ ಮಾಡಬೇಕೆಂಬುದೇ ಆಗಿದೆ. ಓಂಕಾರದ ಬದಲು ಯಾವುದೇ ‘ಆನಂದಮಯ’ ಅಥವಾ ‘ವಿಜ್ಞಾನಾನಂದಘನ’ ಬ್ರಹ್ಮನಜಪ ಮಾಡಿದರೂ ಯಾವುದೇ ಆಪತ್ತಿ ಇಲ್ಲ. ಭೇದ ನಾಮದಲ್ಲಿದೆ, ಫಲದಲ್ಲಿ ಯಾವುದೇ ವ್ಯತ್ಯಾಸವಿಲ್ಲ.</p>
<p class="Text">ಮನಸ್ಸಿನಿಂದಾಗುವ ಜಪವೇ ಎಲ್ಲಕ್ಕಿಂತ ಉತ್ತಮವಾಗಿದೆ. ಅದರಲ್ಲಿ ನಾಲಿಗೆ ಅಲ್ಲಾಡಿಸುವುದು, ತುಟಿಗಳಿಂದ ಉಚ್ಚರಿಸುವುದು ಯಾವ ಆವಶ್ಯಕತೆಯೂ ಇರುವುದಿಲ್ಲ. ಇಂತಹ ಜಪದಲ್ಲಿ ಧ್ಯಾನ ಮತ್ತು ಜಪ ಎರಡೂ ಜೊತೆಗೆ ಆಗಬಲ್ಲದು. ಅಂತಃಕರಣದ ನಾಲ್ಕು ಪದಾರ್ಥಗಳಲ್ಲಿ ಮನ ಮತ್ತು ಬುದ್ಧಿ ಎರಡು ಪ್ರಧಾನವಾಗಿವೆ. ಬುದ್ಧಿಯಿಂದ ಮೊದಲಿಗೆ ಪರಮಾತ್ಮನ ಸ್ವರೂಪವನ್ನು ನಿಶ್ಚಯಗೈದು ಅದರಲ್ಲಿ ಬುದ್ಧಿಯನ್ನು ಸ್ಥಿರಗೊಳಿಸಿಕೊಳ್ಳಿ. ಮತ್ತೆ ಮನಸ್ಸಿನಿಂದ ಅದೇ ಸರ್ವತ್ರ ಪರಿಪೂರ್ಣ ಆನಂದಮಯವನ್ನು ಪುನಃ-ಪುನಃ ಆವೃತ್ತಿ ಮಾಡುತ್ತಾ ಇರಿ. ಇದು ಜಪವೂ ಆಗಿದೆ, ಧ್ಯಾನವೂ ಆಗಿದೆ. ವಾಸ್ತವವಾಗಿ ಆನಂದಮಯನ ಜಪ ಮತ್ತು ಧ್ಯಾನದಲ್ಲಿ ಯಾವುದೇ ಮುಖ್ಯ ವ್ಯತ್ಯಾಸವಿಲ್ಲ. ಎರಡೂ ಕೆಲಸಗಳು ಒಟ್ಟಿಗೆ ಮಾಡಲಾಗುತ್ತವೆ. ಮತ್ತೊಂದು ಯುಕ್ತಿಯು ಶ್ವಾಸದ ಮೂಲಕ ಜಪ ಮಾಡುವುದು. ಶ್ವಾಸಗಳು ಒಳ-ಹೊರಗೆ ನಡೆಯುವಾಗ ಕಂಠದಿಂದ ನಾಮದ ಜಪಮಾಡುವುದು. ನಾಲಿಗೆ ಮತ್ತು ತುಟಿಗಳನ್ನು ಮುಚ್ಚಿ ಶ್ವಾಸದೊಂದಿಗೆ ನಾಮದ ಆವೃತ್ತಿ ಮಾಡುತ್ತಾ ಇರುವುದು, ಇದೇ ಪ್ರಾಣಜಪವಾಗಿದೆ. ಇದನ್ನು ಪ್ರಾಣಗಳ ಮೂಲಕ ಉಪಾಸನೆ ಎಂದೂ ಹೇಳುತ್ತಾರೆ. ಈ ಜಪವೂ ಉಚ್ಚಮಟ್ಟದ್ದಾಗಿದೆ. ಇದು ಆಗದಿದ್ದರೆ ಮನಸ್ಸಿನಲ್ಲಿ ಧ್ಯಾನಮಾಡಿರಿ ಮತ್ತು ನಾಲಿಗೆಯಿಂದ ಉಚ್ಚರಿಸಿರಿ. ಆದರೆ ನನ್ನ ತಿಳಿವಳಿಕೆಯಲ್ಲಿ ಇವುಗಳಲ್ಲಿ ಸಾಧಕರಿಗಾಗಿ ಹೆಚ್ಚು ಸುಲಭ ಹಾಗೂ ಲಾಭಪ್ರದವು ಶ್ವಾಸದ ಮೂಲಕ ಮಾಡಲಾಗುವ ಜಪವೇ ಆಗಿದೆ. ಇದಾದರೋ ಜಪದ ಮಾತಾಯಿತು, ಮುಖ್ಯವಾಗಿ ಜಪವಾದರೋ ನಿರಾಕಾರ ಮತ್ತು ಸಾಕಾರ ಎರಡೂ ಪ್ರಕಾರದ ಧ್ಯಾನದಲ್ಲಿಯೂ ಆಗಬೇಕು. ಈ ನಿರಾಕಾರದ ಧ್ಯಾನದ ಸಂಬಂಧದಲ್ಲಿ ಸ್ವಲ್ಪ ಹೇಳಲಾಗುತ್ತದೆ.</p>
<p class="Text">ಏಕಾಂತ ಸ್ಥಳದಲ್ಲಿ ಸ್ಥಿರ ಆಸನದಲ್ಲಿ ಕುಳಿತುಕೊಂಡು ಏಕಾಗ್ರಚಿತ್ತದಿಂದ ಈ ಪ್ರಕಾರ ಅಭ್ಯಾಸಮಾಡಿರಿ. ಇಂದ್ರಿಯ ಮತ್ತು ಮನಸ್ಸಿಗೆ ಕಂಡುಬರುವ ಯಾವುದೇ ವಸ್ತುವು ಕಲ್ಪಿತವೆಂದು ತಿಳಿದು ಅದನ್ನು ತ್ಯಾಗಮಾಡುತ್ತಾ ಇರಿ. ಏನೆಲ್ಲ ಕಂಡುಬರುವುದೋ ಅದು ಇಲ್ಲವೇ ಇಲ್ಲ. ಸ್ಥೂಲ ಶರೀರ, ಜ್ಞಾನೇಂದ್ರಿಯಗಳು, ಮನ, ಬುದ್ಧಿ ಮುಂತಾದವುಗಳು ಏನೂ ಇಲ್ಲ, ಈ ಪ್ರಕಾರ ಎಲ್ಲದರ ಅಭಾವ ಮಾಡುತ್ತಾ-ಮಾಡುತ್ತಾ, ಅಭಾವ ಮಾಡುವ ಪುರುಷನ ಆ ವೃತ್ತಿಯನ್ನು — (ಅದನ್ನು ಜ್ಞಾನ, ವಿವೇಕ ಹಾಗೂ ಪ್ರತ್ಯಯವೆಂದೂ ಹೇಳುತ್ತಾರೆ. ಇದೆಲ್ಲವೂ ಶುದ್ಧ ಬುದ್ಧಿಯ ಕಾರ್ಯವಾಗಿದೆ. ಇಲ್ಲಿ ಬುದ್ಧಿಯೇ ಇವುಗಳ ಅಕರಣವಾಗಿದೆ, ಅದರ ಮೂಲಕ ಪರಮಾತ್ಮನ ಸ್ವರೂಪದ ಮನನವಾಗುತ್ತದೆ ಮತ್ತು ಕಂಡುಬರುವ ಪ್ರತಿಯೊಂದು ವಸ್ತುವು ಇದಲ್ಲ-ಇದಲ್ಲ ಎಂಬ ಅಭಾವವಾಗುತ್ತದೆ.) ವೇದಗಳಲ್ಲಿ ‘ನೇತಿ-ನೇತಿ’ ಹೀಗಲ್ಲ-ಹೀಗಲ್ಲ ಎಂದು ಹೇಳಿದೆ. ಅರ್ಥಾತ್-ದೃಶ್ಯವನ್ನು ಅಭಾವಗೊಳಿಸುವ ವೃತ್ತಿಯೂ ಶಾಂತವಾಗಿ ಹೋಗುತ್ತವೆ. ಆ ವೃತ್ತಿಯ ತ್ಯಾಗಮಾಡಬೇಕಾಗುವುದಿಲ್ಲ, ಸ್ವತಃ ಆಗಿಹೋಗುತ್ತದೆ. ತ್ಯಾಗ ಮಾಡುವುದರಲ್ಲಿ ತ್ಯಾಗಮಾಡುವವನು, ತ್ಯಾಜ್ಯವಸ್ತು ಮತ್ತು ತ್ಯಾಗ ಈ ತ್ರಿಪುಟಿ ಬಂದುಬಿಡುತ್ತದೆ. ಅದಕ್ಕಾಗಿ ತ್ಯಾಗ ಮಾಡಲಾಗುವುದಿಲ್ಲ. ತ್ಯಾಗ ಆಗಿಹೋಗುತ್ತದೆ. ಉರುವಲು ಅಭಾವವಾದಾಗ ಅಗ್ನಿಯು ತಾನಾಗಿ ಶಾಂತವಾಗುವಂತೆ, ವಿಷಯಗಳ ಸರ್ವಥಾ ಅಭಾವದಿಂದ ವೃತ್ತಿಗಳೂ ಕೂಡ ಪೂರ್ಣವಾಗಿ ಶಾಂತವಾಗುತ್ತವೆ. ಶೇಷವಾಗಿ ಉಳಿಯುವುದೇ ಪರಮಾತ್ಮನ ಸ್ವರೂಪವಾಗಿದೆ. ಇದನ್ನೇ ನಿರ್ಬೀಜ ಸಮಾಧಿ ಎಂದು ಹೇಳುತ್ತಾರೆ.</p>
<p class="Shlok">ತಸ್ಯಾಪಿ ನಿರೋಧೇ ಸರ್ವನಿರೋಧಾನ್ನಿರ್ಬಿಜಃ ಸಮಾಧಿಃ ।</p>
<p class="TXT-Right">(ಯೋಗ. 1/51)</p>
<p class="Text">ತ್ಯಾಗದ ಬಳಿಕ ತ್ಯಾಗಿ ಉಳಿಯುತ್ತಾನಲ್ಲ. ಅವನು ಅಲ್ಪನಾಗಿದ್ದಾನೆ, ಪರಮಾತ್ಮಾ ಮಹಾನ್ ಆಗಿದ್ದಾನೆ. ಅದಕ್ಕಾಗಿ ಉಳಿಯುವವನಿಗೆ ಪರಮಾತ್ಮನ ಸ್ವರೂಪವೆಂದು ಹೇಗೆ ಹೇಳಲಾಗುತ್ತದೆ? ಎಂಬ ಪ್ರಶ್ನೆ ಇಲ್ಲಿ ಉಂಟಾಗುತ್ತದೆ. ಉತ್ತರ-ಮಾತು ಸರಿಯಾಗಿದೆ. ಆದರೆ ಅವನು ಒಂದು ಸೀಮಾಬದ್ಧ ಸ್ಥಾನದಲ್ಲಿ ತನ್ನನ್ನು ಒಪ್ಪಿಕೊಂಡು, ಉಳಿದ ಎಲ್ಲ ಕಡೆಗಳಲ್ಲಿ ಬೇರೆಯವರಿಂದ ತುಂಬಿದೆ ಎಂದು ತಿಳಿಯುವವರೆಗೆ ಅಲ್ಪನಾಗಿರುತ್ತಾನೆ. ಬೇರೆ ಎಲ್ಲ ವಸ್ತುಗಳು ಅಭಾವವಾದ ಬಳಿಕ ಶೇಷವಾಗಿ ಉಳಿದಿರುವುದು ಕೇವಲ ಒಂದೇ ತತ್ತ್ವವು ‘ಪರಮಾತ್ಮತತ್ತ್ವ’ವಾಗಿದೆ. ಪ್ರಪಂಚವನ್ನು ಜಡದಿಂದ ಕಿತ್ತು ಎಸೆದಾಗ ಪರಮಾತ್ಮನು ತಾನಾಗಿ ಉಳಿಯುವನು. ಉಪಾಗಳ ನಾಶವಾಗುತ್ತಲೇ ಎಲ್ಲ ಭೇದ ಅಳಿದು ಅಪಾರ ಏಕರೂಪೀ ಪರಮಾತ್ಮನ ಸ್ವರೂಪ ಉಳಿದುಬಿಡುತ್ತದೆ, ಅದೇ ಎಲ್ಲ ಕಡೆಗಳಲ್ಲಿ ಪರಿಪೂರ್ಣ ಮತ್ತು ಎಲ್ಲ ದೇಶ-ಕಾಲಗಳಲ್ಲಿ ವ್ಯಾಪ್ತವಾಗಿದೆ. ವಾಸ್ತವವಾಗಿ ದೇಶ-ಕಾಲಗಳೂ ಅದರಲ್ಲಿ ಕಲ್ಪಿತವೇ ಆಗಿವೆ. ಅದಾದರೋ ಒಂದೇ ಪದಾರ್ಥವಾಗಿದೆ, ಅವನು ತಾನೇ-ತನ್ನಲ್ಲಿ ಸ್ಥಿತನಾಗಿದ್ದಾನೆ. ಅವನು ಅನಿರ್ವಚನೀಯ ಮತ್ತು ಅಚಿಂತ್ಯನಾಗಿದ್ದಾನೆ. ಚಿಂತನವು ಸರ್ವಥಾ ತ್ಯಾಗವಾದಾಗ ಆ ಅಚಿಂತ್ಯ ಬ್ರಹ್ಮನ ಭಂಡಾರ ತೆರೆಯುತ್ತದೆ, ಸಾಧಕನು ಅದರಲ್ಲಿ ಹೋಗಿ ಸೇರಿಕೊಂಡು ಬಿಡುತ್ತಾನೆ. ಅಜ್ಞಾನದ ಮರೆಯಿಂದ ಬೇರೆ ಪದಾರ್ಥಗಳು ತುಂಬಿರುವ ತನಕ ಆ ಭಂಡಾರ ಅದೃಶ್ಯವಾಗಿತ್ತು. ಅಜ್ಞಾನ ಅಳಿದಾಗ ಒಂದೇ ವಸ್ತು ಉಳಿದು ಬಿಡುತ್ತದೆ. ಅದರಲ್ಲಿ ಸೇರಿಹೋಗುವುದು ಅಂದರೆ ಸಮಸ್ತ-ವೃತ್ತಿಗಳು ಶಾಂತವಾಗಿ ಒಂದೇ ವಸ್ತು ಉಳಿಯುವುದು ನಿಶ್ಚಿತವಾಗಿದೆ.</p>
<p class="Text">ಮಹಾಕಾಶದಿಂದ ಘಟಾಕಾಶವು ಗಡಿಗೆ ಒಡೆಯುವವರೆಗೆ ಬೇರೆಯಾಗಿರುತ್ತದೆ. ಗಡಿಗೆ ಒಡೆಯುವುದೇ ಅಜ್ಞಾನದ ನಾಶವಾಗಿದೆ. ಆದರೆ ಈ ದೃಷ್ಟಾಂತವೂ ಪೂರ್ಣವಾಗಿ ಹೊಂದುವುದಿಲ್ಲ. ಕಾರಣ, ಗಡಿಗೆ ಒಡೆದ ಮೇಲೆ ಅದರ ತುಂಡುಗಳು ಆಕಾಶದ ಸ್ವಲ್ಪ ಅಂಶವನ್ನು ತಡೆದುಬಿಡುತ್ತದೆ. ಆದರೆ ಇಲ್ಲಿ ಅಜ್ಞಾನರೂಪೀ ಗಡಿಗೆಯ ನಾಶವಾದ ಮೇಲೆ ಜ್ಞಾನದ ಸ್ವಲ್ಪವಾದರೂ ಅಂಶವನ್ನು ತಡೆಯಲು ಯಾವ ಪದಾರ್ಥವೂ ಉಳಿಯುವುದಿಲ್ಲ. ಅಜ್ಞಾನ ಅಳಿಯುತ್ತಲೇ ಜಗತ್ತಿನ ಸರ್ವಥಾ ಅಭಾವವಾಗಿ ಹೋಗುತ್ತದೆ. ಮತ್ತೆ ಏನು ಉಳಿಯುತ್ತದೋ ಅದೇ ಬ್ರಹ್ಮವಾಗಿದೆ. ಉದಾಹರಣೆಗೆ ಘಟಾಕಾಶ ಜೀವಿಯಾಗಿದ್ದಾನೆ, ಮಹಾಕಾಶ ಪರಮಾತ್ಮನಾಗಿದ್ದಾನೆ. ಉಪಾಧಿರೂಪೀ ಗಡಿಗೆ ನಾಶವಾದ ಬಳಿಕ ಎರಡೂ ಒಂದಾಗಿಬಿಡುತ್ತವೆ. ಏಕರೂಪವಾದರೋ ಮೊದಲು ಇದ್ದವು, ಆದರೆ ಉಪಾಧಿ ಭೇದದಿಂದ ಭೇದ ಕಂಡುಬರುತ್ತಿತ್ತು.</p>
<p class="Text">ವಾಸ್ತವವಾಗಿ ಆಕಾಶದ ದೃಷ್ಟಾಂತವು ಪರಮಾತ್ಮನಿಗಾಗಿ ಸರ್ವದೇಶೀಯವಲ್ಲ. ಆಕಾಶ ಜಡವಾಗಿದೆ, ಪರಮಾತ್ಮನು ಜಡನಲ್ಲ. ಆಕಾಶವು ದೃಶ್ಯವಾಗಿದೆ, ಪರಮಾತ್ಮನು ದ್ಯಶ್ಯನಲ್ಲ. ಅಕಾಶವು ವಿಕಾರಿಯಾಗಿದೆ, ಪರಮಾತ್ಮನು ವಿಕಾರಶೂನ್ಯನಾಗಿದ್ದಾನೆ. ಆಕಾಶವು ಅನಿತ್ಯವಾಗಿದೆ, ಮಹಾಪ್ರಳಯದಲ್ಲಿ ಇದರ ನಾಶವಾಗುತ್ತದೆ, ಪರಮಾತ್ಮನು ನಿತ್ಯವಾಗಿದ್ದಾನೆ. ಆಕಾಶವು ಶೂನ್ಯವಾಗಿದೆ, ಅದರಲ್ಲಿ ಎಲ್ಲವೂ ಸೇರಿಹೋಗುತ್ತದೆ, ಪರಮಾತ್ಮನು ಘನನಾಗಿದ್ದಾನೆ ಅದರಲ್ಲಿ ಬೇರೆ ಯಾವುದು ಸೇರುವ ಸಂಭವವಿಲ್ಲ. ಆಕಾಶಕ್ಕಿಂತ ಪರಮಾತ್ಮನು ಅತ್ಯಂತ ವಿಲಕ್ಷಣನಾಗಿದ್ದಾನೆ. ಬ್ರಹ್ಮನ ಒಂದು ಅಂಶದಲ್ಲಿ ಮಾಯೆ ಇದೆ, ಅದನ್ನು ಅವ್ಯಾಕೃತ ಅಥವಾ ಪ್ರಕೃತಿ ಎಂದು ಹೇಳುತ್ತಾರೆ. ಅದರ ಒಂದಂಶದಲ್ಲಿ ಮಹತ್ತತ್ತ್ವ (ಸಮಷ್ಟಿಬುದ್ಧಿ)ವಿದೆ, ಆ ಬುದ್ಧಿಯಿಂದ ಎಲ್ಲರ ಬುದ್ಧಿ ಉಂಟಾಗುತ್ತದೆ. ಆ ಬುದ್ಧಿಯ ಒಂದಂಶದಲ್ಲಿ ಅಹಂಕಾರವಿದೆ. ಆ ಅಹಂಕಾರದ ಒಂದಂಶದಲ್ಲಿ ಆಕಾಶವಿದೆ. ಆಕಾಶದಲ್ಲಿ ವಾಯು, ವಾಯುವಿನಲ್ಲಿ ಅಗ್ನಿ, ಅಗ್ನಿಯಲ್ಲಿ ಜಲ, ಜಲದಲ್ಲಿ ಪೃಥ್ವಿಯಿದೆ. ಈ ಪ್ರಕಾರದ ಪ್ರಕ್ರಿಯೆಯಿಂದ ಸಮಸ್ತ ಬ್ರಹ್ಮಾಂಡವು ಮಾಯೆಯ ಒಂದಂಶದಲ್ಲಿದೆ ಮತ್ತು ಆ ಮಾಯೆ ಪರಮಾತ್ಮನ ಒಂದಂಶದಲ್ಲಿ ಇದೆ. ಈ ನ್ಯಾಯದಿಂದ ಆಕಾಶವಾದರೋ ಪರಮಾತ್ಮನ ತುಲನೆಯಲ್ಲಿ ಅತ್ಯಂತ ಅಲ್ಪವಾಗಿದೆ ಎಂಬುದು ಸಿದ್ಧವಾಗುತ್ತದೆ. ಆದರೆ ಈ ಅಲ್ಪತೆಯ ಅರಿವು ಪರಮಾತ್ಮನನ್ನು ತಿಳಿದ ಮೇಲೆಯೇ ಮೂಡುತ್ತದೆ. ಓರ್ವ ಮನುಷ್ಯನು ಸ್ವಪ್ನವನ್ನು ನೋಡುತ್ತಾನೆ. ಸ್ವಪ್ನದಲ್ಲಿ ಅವನಿಗೆ ದಿಕ್ಕು, ಕಾಲ, ಆಕಾಶ, ವಾಯು, ಅಗ್ನಿ, ಸೂರ್ಯ, ಚಂದ್ರ, ಹಗಲು, ರಾತ್ರೆ ಮುಂತಾದ ಸಮಸ್ತ ಪದಾರ್ಥಗಳು ಭಾಸವಾಗುತ್ತವೆ. ದೊಡ್ಡ ವಿಸ್ತಾರ ಕಂಡುಬರುತ್ತದೆ. ಆದರೆ ಕಣ್ಣು ತೆರೆಯುತ್ತಲೇ ಆ ಎಲ್ಲ ಸೃಷ್ಟಿಯ ಅತ್ಯಂತ ಅಭಾವವಾಗಿ ಹೋಗುತ್ತದೆ. ಮತ್ತೆ ಅರಿವಿಗೆ ಬರುತ್ತದೆ. ಆ ಪೃಥ್ವಿಯಾದರೋ ತನ್ನದೇ ಸಂಕಲ್ಪದಿಂದ, ತನ್ನೊಳಗೆ ಇತ್ತು. ಯಾವುದು ನನ್ನೊಳಗೆ ಇತ್ತೋ ಅದು ಅವಶ್ಯವಾಗಿ ನನ್ನಿಂದ ಸಣ್ಣದಾಗಿತ್ತು, ನಾನಾದರೋ ಅದರಿಂದ ದೊಡ್ಡವನಾಗಿದ್ದೇನೆ. ವಾಸ್ತವವಾಗಿ ಇರಲೇ ಇಲ್ಲ, ಕೇವಲ ಕಲ್ಪನೆಯಾಗಿತ್ತು. ಆದರೂ ಇದ್ದರೆ ಅತ್ಯಂತ ಅಲ್ಪವಾಗಿತ್ತು, ನನ್ನ ಒಂದಂಶದಲಿತ್ತು, ನನ್ನದೇ ಸಂಕಲ್ಪವಾಗಿತ್ತು. ಆದ್ದರಿಂದ ನನ್ನಿಂದ ಯಾವುದೇ ಭಿನ್ನ ವಸ್ತು ಇರಲಿಲ್ಲ. ಈ ಜ್ಞಾನವು ಕಣ್ಣುತೆರೆದಾಗ, ಎಚ್ಚರವಾದಾಗ ಆಗುತ್ತದೆ. ಇದೇ ಪ್ರಕಾರ ಪರಮಾತ್ಮನ ನಿಜಸ್ವರೂಪದಲ್ಲಿ ಎಚ್ಚರಗೊಂಡಾಗ ಈ ಸೃಷ್ಟಿಯೂ ಇರುವುದಿಲ್ಲ. ಒಂದು ವೇಳೆ ಎಲ್ಲೋ ಇರುತ್ತದೆ ಎಂದು ಒಪ್ಪಿದರೆ, ಅದು ಮಹಾಪುರುಷರು ಹೇಳುವಂತೆ ಪರಮಾತ್ಮನ ಒಂದು ಸಣ್ಣದಾದ ಅಂಶದಲ್ಲಿ ಮತ್ತು ಅವನ ಸಂಕಲ್ಪಮಾತ್ರದಿಂದ ಇರುತ್ತದೆ.</p>
<p class="Text">ಅದಕ್ಕಾಗಿ ಆಕಾಶದ ದೃಷ್ಟಾಂತವೂ ಪರಮಾತ್ಮನಲ್ಲಿ ಪೂರ್ಣರೂಪದಿಂದ ಹೊಂದುವುದಿಲ್ಲ. ಮನುಷ್ಯನ ದೃಷ್ಟಿಯಲ್ಲಿ ಆಕಾಶವು ನಿರಾಕಾರವಿರುವಂತೆ ಬ್ರಹ್ಮವೂ ವಾಸ್ತವವಾಗಿ ನಿರಾಕಾರವೇ ಆಗಿದೆ ಎಂಬಷ್ಟು ಅಂಶದಲ್ಲಿ ಹೊಂದುತ್ತದೆ. ಮನುಷ್ಯನ ದೃಷ್ಟಿಯಲ್ಲಿ ಆಕಾಶದ ಅನಂತತೆ ಕಂಡುಬರುವಂತೆಯೇ ಬ್ರಹ್ಮ, ಸತ್ಯ, ಅನಂತವಾಗಿದೆ. ಮನುಷ್ಯನ ದೃಷ್ಟಿಯಲ್ಲಿ ತಿಳಿಸಲಿಕ್ಕಾಗಿ ಆಕಾಶದ ಉದಾಹರಣೆ ಇದೆ. ಇವೆಲ್ಲ ವಸ್ತುಗಳ ಅಭಾವವಾದ ಮೇಲೆ ಪ್ರಾಪ್ತವಾಗುವ ವಸ್ತು ಹೇಗಿದೆ, ಅದರ ಸ್ವರೂಪ ಯಾರೂ ಹೇಳಲಾರರು, ಅದಾದರೋ ವಿಲಕ್ಷಣವಾಗಿದೆ. ಸೂಕ್ಷ್ಮಭಾವದ ತತ್ತ್ವಜ್ಞ ಸೂಕ್ಷ್ಮದರ್ಶೀ ಮಹಾತ್ಮರು ಅದನ್ನು <span class="char-style-override-6">‘ಸತ್ಯಂ ಜ್ಞಾನಮನಂತಂ</span><span class="char-style-override-6"> ಬ್ರಹ್ಮ’ </span>ಎಂದು ಹೇಳುತ್ತಾರೆ. ಅದು ಅಪಾರವಾಗಿದೆ, ಅಸೀಮವಾಗಿದೆ, ಚೇತನವಾಗಿದೆ, ಜ್ಞಾತಾ ಆಗಿದೆ, ಘನವಿದೆ, ಆನಂದಮಯವಾಗಿದೆ, ಸುಖರೂಪವಾಗಿದೆ. ಸತ್ ಆಗಿದೆ, ನಿತ್ಯವಾಗಿದೆ. ಈ ವಿಧದ ವಿಶೇಷಣಗಳಿಂದ ಅವರು ಆ ವಿಲಕ್ಷಣ ವಸ್ತುವನ್ನು ನಿರ್ದೇಶಿಸುತ್ತಾರೆ. ಅದರ ಪ್ರಾಪ್ತಿಯಾದ ಮೇಲೆ ಮತ್ತೆ ಎಂದೂ ಪತನವಾಗುವುದಿಲ್ಲ. ದುಃಖ, ಕ್ಲೇಶ, ದುರ್ಗುಣ, ಶೋಕ, ಅಲ್ಪತೆ, ವಿಕ್ಷೇಪ, ಅಜ್ಞಾನ, ಪಾಪ — ಮುಂತಾದ ಎಲ್ಲ ವಿಕಾರಗಳು ಎಂದೆಂದಿಗೂ ಆತ್ಯಂತಿಕ ನಿವೃತ್ತಿ ಆಗಿಹೋಗುತ್ತದೆ. ಒಂದು ಸತ್ಯ, ಜ್ಞಾನ, ಬೋಧ ಆನಂದರೂಪೀ ಬ್ರಹ್ಮನ ಬಾಹುಳ್ಯದ ಜಾಗ್ರತಿ ಇರುತ್ತದೆ. ಈ ಜಾಗ್ರತಿಯೂ ಕೇವಲ ತಿಳಿಸಲು ಮಾತ್ರವಿದೆ. ವಾಸ್ತವವಾಗಿಯಾದರೋ ಏನನ್ನೂ ಹೇಳಲಾಗುವುದಿಲ್ಲ.</p>
<p class="Shlok">ಅನಾದಿಮತ್ಪರಂ ಬ್ರಹ್ಮ ನ ಸತ್ತನ್ನಾಸದುಚ್ಯತೇ ॥</p>
<p class="TXT-Right">(ಗೀತೆ 13/12)</p>
<p class="Text">‘ಅದು ಆದಿರಹಿತ ಪರಬ್ರಹ್ಮ ಹೇಳಲಸದಳವಾದ್ದರಿಂದ ಸತ್ ಎಂದು ಹೇಳಲಾಗುವುದಿಲ್ಲ, ಅಸತ್ತೆಂದೂ ಹೇಳಲಾಗುವುದಿಲ್ಲ.’</p>
<p class="Text">ಜ್ಞಾನದ ಭೋಕ್ತಾ ಎಂದು ಹೇಳಿದರೆ ಭೋಗವಿಲ್ಲ. ಜ್ಞಾನರೂಪೀ ಅಥವಾ ಸುಖ ರೂಪೀ ಎಂದು ಹೇಳಿದರೆ ಯಾರೂ ಭೋಕ್ತಾ ಇಲ್ಲ. ಭೋಕ್ತಾ, ಭೋಗ, ಭೋಗ್ಯ ಎಲ್ಲವೂ ಒಂದೇ ಆಗಿ ಇರುತ್ತದೆ. ಅದರಲ್ಲಿ ತ್ರಿಪುಟಿಯೇ ಇಲ್ಲದಿರುವಂತಹ ಅದೊಂದು ವಸ್ತುವಾಗಿದೆ, ಇದೊಂದು ನಿರಾಕಾರ ಧ್ಯಾನದ ವಿಯಾಗಿದೆ.</p>
<p class="Sub-Heading" id="toc_marker-11-2">ಧ್ಯಾನದ ಎರಡನೆಯ ವಿಧಿ</p>
<p class="Text">ಏಕಾಂತ ಸ್ಥಳದಲ್ಲಿ ಕುಳಿತು ಕಣ್ಣುಮುಚ್ಚಿಕೊಂಡು ಸತ್, ಚಿತ್, ಆನಂದಘನರೂಪೀ ಸಮುದ್ರದ ಅತ್ಯಂತ ನೆರೆಯೇ ಬಂದಂತಿದೆ ಮತ್ತು ನಾನು ಅದರಲ್ಲಿ ಆಳವಾಗಿ ಮುಳುಗಿರುವೆನು ಹೀಗೆ ಭಾವಿಸಿಕೊಳ್ಳಿ. ಅನಂತ ವಿಜ್ಞಾನಾನಂದಘನ ಸಮುದ್ರದಲ್ಲಿ ನಿಮಗ್ನನಾಗಿರುವೆನು. ಸಮಸ್ತ ಪ್ರಪಂಚವು ಪರಮಾತ್ಮನ ಸಂಕಲ್ಪದಿಂದ ಇತ್ತು, ಅವನು ಸಂಕಲ್ಪವನ್ನು ತ್ಯಜಿಸಿದನು, ಇದರಿಂದ ನಾನಲ್ಲದೆ ಇಡೀ ಪ್ರಪಂಚವು ಅಭಾವವಾಗಿ ಸರ್ವತ್ರ ಓರ್ವ ಸಚ್ಚಿದಾನಂದಘನ ಪರಮಾತ್ಮನೇ ಉಳಿದಿರುವನು. ನಾನು ಪರಮಾತ್ಮನ ಧ್ಯಾನ ಮಾಡುತ್ತಿರುವೆನು. ಅದರಿಂದ ಪರಮಾತ್ಮನ ಸಂಕಲ್ಪದಲ್ಲಿದ್ದೇನೆ. ನಾನಲ್ಲದೆ ಬೇರೆ ಎಲ್ಲದರ ಅಭಾವವಾಗಿದೆ. ಪರಮಾತ್ಮನು ನನ್ನ ಸಂಕಲ್ಪ ಬಿಟ್ಟುಬಿಟ್ಟಾಗ ನಾನೂ ಕೂಡ ಇರಲಾರೆನು, ಕೇವಲ ಪರಮಾತ್ಮನೇ ಉಳಿದುಬಿಡುವನು. ಪರಮಾತ್ಮನು ನನ್ನ ಸಂಕಲ್ಪವನ್ನು ತ್ಯಾಗಮಾಡದೆ ನನ್ನನ್ನು ಸ್ಮರಿಸುತ್ತಿದ್ದರೂ ದೊಡ್ಡ ಆನಂದದ ಮಾತೇ ಆಗಿದೆ. ಈ ಪ್ರಕಾರ ಭೇದಸಹಿತ ನಿರಾಕಾರದ ಉಪಾಸನೆ ಮಾಡಲಿ.</p>
<p class="Text">ಇದರಲ್ಲಿ ಸಾಧನಕಾಲದಲ್ಲಿ ಭೇದವಿದೆ, ಸಿದ್ಧಕಾಲದಲ್ಲಿ ಅಭೇದವಿದೆ. ಪರಮಾತ್ಮನು ಸಂಕಲ್ಪವನ್ನು ಬಿಟ್ಟುಬಿಟ್ಟನು, ಸರಿ ಒಂದು ಪರಮಾತ್ಮನೇ ಉಳಿದುಬಿಟ್ಟನು. ಇದೊಂದು ಯುಕ್ತಿಯಾಗಿದೆ. ಇದಲ್ಲದೆ ಬೇರೆ ನಿರಾಕಾರ ಧ್ಯಾನದ ಇನ್ನೂ ಅನೇಕ ಯುಕ್ತಿಗಳಿವೆ. ಅವುಗಳಲ್ಲಿನ ಎರಡು ಯುಕ್ತಿಗಳನ್ನು ‘ನಿಜಸುಖ ಮತ್ತು ಅದರ ಪ್ರಾಪ್ತಿಯ ಉಪಾಯ’ ಎಂಬ ಶೀರ್ಷಿಕೆಯ ಲೇಖನದಲ್ಲಿ ಹೇಳಲಾಗಿವೆ, ಹೇಳುವ ಅಭಿಪ್ರಾಯ ಇಷ್ಟೇ! ನಿರಾಕಾರದ ಧ್ಯಾನ ಭೇದದಿಂದ ಮತ್ತು ಅಭೇದದಿಂದ ಎಂಬ ಎರಡು ಪ್ರಕಾರದಿಂದ ಆಗುತ್ತದೆ. ಎರಡರ ಫಲವೂ ಅಭೇದ ಪರಮಾತ್ಮನ ಪ್ರಾಪ್ತಿಯೇ ಆಗಿದೆ.</p>
<p class="Text">ಈಗ ಸಾಕಾರದ ಧ್ಯಾನದ ಸಂಬಂಧದಲ್ಲಿ ಸ್ವಲ್ಪ ಹೇಳಲಾಗುತ್ತದೆ, ಸಾಕಾರದ ಉಪಾಸನೆಯ ಫಲ ಎರಡು ಪ್ರಕಾರದ್ದಾಗಿರುತ್ತವೆ. ಸಾಧಕನು ಸದ್ಯೋಮುಕ್ತಿ ಬಯಸುವನು, ಶುದ್ಧಬ್ರಹ್ಮನಲ್ಲಿ ಏಕರೂಪದಿಂದ ಸೇರಲು ಬಯಸುವನಾದರೆ ಅದರಲ್ಲಿ ಸೇರಿಹೋಗುತ್ತಾನೆ. ಅವನ ಸದ್ಯೋಮುಕ್ತಿ ಆಗಿಹೋಗುತ್ತದೆ. ಆದರೆ ಅವನು ನಾನು ದಾಸ, ಸೇವಕ ಅಥವಾ ಸಖನಾಗಿ ಭಗವಂತನ ಸಮೀಪದಲ್ಲಿ ವಾಸಿಸುತ್ತಾ ಪ್ರೇಮಾನಂದವನ್ನು ಭೋಗಿಸುವೆನು ಅಥವಾ ಬೇರೆಯಾಗಿ ಇದ್ದು ಪ್ರಪಂಚದಲ್ಲಿ ಭಗವತ್ ಪ್ರೇಮ-ಪ್ರಚಾರರೂಪೀ ಪರಮಸೇವೆ ಮಾಡುವೆನು ಎಂದು ಇಚ್ಛಿಸಿದರೆ ಅವನಿಗೆ ಸಾಲೋಕ್ಯ, ಸಾರೂಪ್ಯ, ಸಾಮೀಪ್ಯ, ಸಾಯುಜ್ಯ ಮುಂತಾದ ಮುಕ್ತಿಗಳಲ್ಲಿನ ಯಥಾರುಚಿ ಯಾವುದೇ ಸಿಗುತ್ತದೆ. ಅವನು ಮೃತ್ಯುವಿನ ಬಳಿಕ ಭಗವಂತನ ಪರಮಧಾಮಕ್ಕೆ ಹೊರಟುಹೋಗುತ್ತಾನೆ. ಮಹಾಪ್ರಳಯದವರೆಗೆ ನಿತ್ಯಧಾಮದಲ್ಲಿ ಇದ್ದು ಕೊನೆಯಲ್ಲಿ ಪರಮಾತ್ಮನಲ್ಲಿ ಸೇರಿಹೋಗುತ್ತಾನೆ; ಅಥವಾ ಪ್ರಪಂಚವನ್ನು ಉದ್ಧರಿಸಲು ಕಾರಕಪುರುಷನಾಗಿ ಹುಟ್ಟಲೂಬಹುದು. ಆದರೆ ಹುಟ್ಟಿದ ಬಳಿಕವೂ ಅವನು ಯಾವುದೇ ಮೋಸಹೋಗುವುದಿಲ್ಲ. ಮಾಯೆಯು ಅವನಿಗೆ ಕಿಂಚಿತ್ತಾದರೂ ದುಃಖ-ಕಷ್ಟ ಕೊಡಲಾರದು, ಅವನು ನಿತ್ಯಮುಕ್ತನೇ ಇರುತ್ತಾನೆ. ಯಾವ ನಿತ್ಯಧಾಮಕ್ಕೆ ಇಂತಹ ಸಾಧಕನು ಹೋಗುತ್ತಾನೆ ಆ ಪರಮಧಾಮವು ಸರ್ವೋಪರಿ, ಎಲ್ಲಕ್ಕಿಂತ ಶ್ರೇಷ್ಠವಾಗಿದೆ. ಅದಕ್ಕಿಂತ ಆಚೆ ಒಂದು ಸಚ್ಚಿದಾನಂದಘನ ನಿರಾಕಾರ ಶುದ್ಧಬ್ರಹ್ಮವಲ್ಲದೆ ಬೇರೆ ಏನೂ ಇಲ್ಲ. ಆ ಪರಮಧಾಮವೂ ಎಂದೆಂದಿನಿಂದಲೂ ಇದೆ. ಎಲ್ಲ ಲೋಕಗಳ ನಾಶವಾದರೂ ಕೂಡ ಅದು ಇದ್ದೇ ಇರುತ್ತದೆ. ಅದರ ಸ್ವರೂಪ ಹೇಗಿದೆ? ಎಂಬುದನ್ನು ಅಲ್ಲಿಗೆ ಹೋದವನೇ ತಿಳಿಯುತ್ತಾನೆ. ಅಲ್ಲಿ ಹೋದಮೇಲೆ ಎಲ್ಲ ಅಜ್ಞಾನಗಳು ಅಳಿದುಹೋಗುತ್ತವೆ. ಅದರ ಸಂಬಂಧದ ಸಮಸ್ತ ಬೇರೆ-ಬೇರೆ ಕಲ್ಪನೆಗಳು ಅಲ್ಲಿಗೆ ಹೋದಾಗ ಒಂದು ಯಥಾರ್ಥ ಸತ್ಯಸ್ವರೂಪದಲ್ಲಿ ಪರಿಣತವಾಗುತ್ತವೆ. ಮಹಾತ್ಮರು ಹೇಳುತ್ತಾರೆ ಅಲ್ಲಿಗೆ ಹೋಗಿರುವ ಭಕ್ತರಿಗೆ ಪ್ರಾಯಶಃ ಭಗವಂತನಲ್ಲಿರುವ ಎಲ್ಲ ಶಕ್ತಿಗಳು, ಸಿದ್ಧಿಗಳು ಪ್ರಾಪ್ತವಾಗುತ್ತವೆ. ಆದರೆ ಆ ಭಕ್ತರು ಭಗವಂತನ ಸೃಷ್ಟಿಕಾರ್ಯದ ವಿರುದ್ಧ ಅವುಗಳನ್ನು ಎಂದೂ ಉಪಯೋಗಿಸುವುದಿಲ್ಲ. ಆ ಮಹಾಮಹಿಮ ಪ್ರಭುವಿನ ದಾಸ, ಸಖ, ಸೇವಕರಾಗಿ ಆ ಪರಮಧಾಮದಲ್ಲಿ ಸದಾಕಾಲ ಸಮೀಪದಲ್ಲಿ ನಿವಾಸಮಾಡುವವರು ಯಾವಾಗಲೂ ಅವನ ಆಜ್ಞೆಯಲ್ಲೇ ನಡೆಯುತ್ತಾರೆ. ಗೀತೆಯ 8ನೇ ಅಧ್ಯಾಯದ 24ನೇ ಶ್ಲೋಕವು ಈ ಪರಮಧಾಮಕ್ಕೆ ಹೋಗುವ ಸಾಧಕರಿಗಾಗಿಯೇ ಇದೆ, ಬೃಹದಾರಣ್ಯಕ ಮತ್ತು ಛಾಂದೋಗ್ಯ ಉಪನಿಷತ್ತುಗಳಲ್ಲಿಯೂ ಈ ಅರ್ಚಿಮಾರ್ಗದ ವಿಸ್ತೃತ ವರ್ಣನೆ ಇದೆ. ಈ ನಿತ್ಯಧಾಮವನ್ನೇ ಸಾಮಾನ್ಯವಾಗಿ ಭಗವಾನ್ ಶ್ರೀಕೃಷ್ಣನ ಉಪಾಸಕರು ಗೋಲೋಕವೆಂದೂ, ಭಗವಾನ್ ಶ್ರೀರಾಮನ ಉಪಾಸಕರು ಸಾಕೇತಲೋಕವೆಂದೂ ಹೇಳುತ್ತಾರೆ. ವೇದಗಳಲ್ಲಿ ಇದನ್ನೇ ಸತ್ಯಲೋಕ ಮತ್ತು ಬ್ರಹ್ಮಲೋಕ ಎಂದು ಹೇಳಿದೆ. (ಬ್ರಹ್ಮದೇವರು ವಾಸಿಸುವ ಆ ಬ್ರಹ್ಮಲೋಕ ಇದಲ್ಲ. ಅದರ ವರ್ಣನೆಯು ಗೀತೆಯ 8/16ನೇ ಶ್ಲೋಕದ ಪೂರ್ವಾರ್ಧದಲ್ಲಿದೆ.) ಭಗವಂತನು ಸಾಕಾರರೂಪದಿಂದ ತನ್ನ ಇದೇ ನಿತ್ಯಧಾಮದಲ್ಲಿ ವಿರಾಜಮಾನನಾಗಿದ್ದಾನೆ. ಸಾಕಾರರೂಪವನ್ನು ಒಪ್ಪಿ ನಿತ್ಯ ಪರಮಧಾಮವನ್ನು ಒಪ್ಪದಿರುವುದು ದೊಡ್ಡ ತಪ್ಪಾಗುತ್ತದೆ.</p>
<p class="Sub-Heading" id="toc_marker-11-3">ಭಕ್ತರಿಗಾಗಿ ಭಗವಂತನು ಹೇಗೆ ಸಾಕಾರವಾಗುತ್ತಾನೆ?</p>
<p class="Text">ಪರಮಾತ್ಮನು ಸತ್-ಚಿತ್-ಆನಂದಘನ ನಿತ್ಯ ಅಪಾರರೂಪದಿಂದ ಎಲ್ಲ ಕಡೆಗಳಲ್ಲಿ ಪರಿಪೂರ್ಣನಾಗಿದ್ದಾನೆ. ಉದಾಹರಣೆಗಾಗಿ ಅಗ್ನಿಯ ಹೆಸರು ಹೇಳಬಹುದು. ಅಗ್ನಿಯು ನಿರಾಕಾರ ರೂಪದಿಂದ ಎಲ್ಲ ಕಡೆಗಳಲ್ಲಿ ವ್ಯಾಪ್ತವಾಗಿದೆ. ಪ್ರಕಟಪಡಿಸುವ ಸಾಮಗ್ರಿ ಒಟ್ಟುಗೂಡಿಸಿ ಸಾಧನೆ ಮಾಡುವುದರಿಂದಲೇ ಅದು ಪ್ರಕಟವಾಗುತ್ತದೆ. ಪ್ರಕಟವಾದ ಬಳಿಕ ಅದರ ವ್ಯಕ್ತರೂಪವು ಕಟ್ಟಿಗೆ ಇತ್ಯಾದಿ ಇರುವಷ್ಟು ಉದ್ದ-ಅಗಲ ಕಂಡುಬರುತ್ತದೆ. ಇದೇ ಪ್ರಕಾರ ಗುಪ್ತರೂಪದಿಂದ ಸರ್ವತ್ರವ್ಯಾಪಕ ಅದೃಶ್ಯ ಸೂಕ್ಷ್ಮ ನಿರಾಕಾರ ಪರಮಾತ್ಮನೂ ಕೂಡ ಭಕ್ತನ ಇಚ್ಛೆಗನುಸಾರ ಸಾಕಾರರೂಪದಲ್ಲಿ ಪ್ರಕಟನಾಗುತ್ತಾನೆ. ವಾಸ್ತವವಾಗಿ ಅಗ್ನಿಯ ವ್ಯಾಪಕತೆಯ ಉದಾಹರಣೆಯೂ ಏಕದೇಶೀಯವಾಗಿದೆ; ಏಕೆಂದರೆ ಎಲ್ಲಿ ಕೇವಲ ಆಕಾಶ ಅಥವಾ ವಾಯುತತ್ತ್ವವಿದೆಯೋ, ಅಲ್ಲಿ ಅಗ್ನಿ ಇರುವುದಿಲ್ಲ, ಆದರೆ ಪರಮಾತ್ಮನಾದರೋ ಎಲ್ಲ ಕಡೆಗಳಲ್ಲಿ ಪರಿಪೂರ್ಣನಾಗಿದ್ದಾನೆ. ಪರಮಾತ್ಮನ ವ್ಯಾಪಕತೆ ಎಲ್ಲಕ್ಕಿಂತ ಶ್ರೇಷ್ಠ ಮತ್ತು ವಿಲಕ್ಷಣವಾಗಿದೆ. ಪರಮಾತ್ಮನಿಲ್ಲದ ಯಾವೊಂದು ಸ್ಥಾನವೂ ಇಲ್ಲ ಮತ್ತು ಪರಮಾತ್ಮನ ಮಾಯೆ ಇಲ್ಲದಿರುವ ಸ್ಥಳ ಈ ಪ್ರಪಂಚದಲ್ಲಿ ಯಾವುದೂ ಇಲ್ಲ. ದೇಶ-ಕಾಲವಿರುವಲ್ಲೇ ಮಾಯೆ ಇದೆ. ಮಾಯಾರೂಪೀ ಸಾಮಗ್ರಿಯನ್ನು ಪಡೆದು ಪರಮಾತ್ಮನು ಬೇಕಾದಲ್ಲಿ ಪ್ರಕಟನಾಗಬಲ್ಲನು. ನೀರಿರುವಲ್ಲಿ ಶೀತಲತೆ ಇದೆ. ಅಲ್ಲೇ ಮಂಜುಗಡ್ಡೆ ಆಗಬಲ್ಲದು. ಮಣ್ಣು ಮತ್ತು ಕುಂಬಾರರು ಇರುವಲ್ಲಿಯೇ ಮಡಿಕೆ ಆಗಬಲ್ಲದು. ನೀರು ಮತ್ತು ಮಣ್ಣು ಎಲ್ಲ ಕಡೆ ಸಿಗದಿರಬಹುದು, ಆದರೆ ಪರಮಾತ್ಮನು ಮತ್ತು ಅವನ ಮಾಯೆಯಾದರೋ ಪ್ರಪಂಚದಲ್ಲಿ ಎಲ್ಲ ಕಡೆಗಳಲ್ಲಿ ದೊರೆಯುತ್ತದೆ. ಇಂತಹ ಸ್ಥಿತಿಯಲ್ಲಿ ಅವನು ಪ್ರಕಟನಾಗುವುದರಲ್ಲಿ ಕಠಿಣತೆ ಏನಿದೆ? ಭಗವಂತನಿಗೆ ತನ್ನ ಭಕ್ತನ ಪ್ರೇಮಬೇಕು.</p>
<p class="Shlok">‘ಹರಿ ಬ್ಯಾಪಕ ಸರ್ಬತ್ರ ಸಮಾನಾ ಪ್ರೇಮ ತೇ<span class="char-style-override-5">ಂ</span> ಪ್ರಗಟ ಹೋಹಿ<span class="char-style-override-5">ಂ</span> ಮೈ ಜಾನಾ ॥’</p>
<p class="Text">‘ನಿರಾಕಾರದ ವ್ಯಾಪಕತೆಯ ವಿಚಾರವಾದರೋ ಎಲ್ಲರೂ ಮಾಡಬಲ್ಲರು; ಆದರೆ ಸಾಕಾರರೂಪದಿಂದಲಾದರೋ ಭಗವಂತನು ಕೇವಲ ಭಕ್ತನಿಗೇ ಕಾಣುತ್ತಾನೆ. ಅವನು ಸರ್ವ-ಶಕ್ತಿಸಂಪನ್ನನಾಗಿರುವನು. ಎಲ್ಲವನ್ನೂ ಮಾಡಬಲ್ಲನು. ಒಬ್ಬನಿಗೆ, ಅನೇಕರಿಗೆ, ಅಥವಾ ಎಲ್ಲರಿಗೆ ಒಟ್ಟಿಗೆ ದರ್ಶನಕೊಡಬಲ್ಲನು. ಅದು ಅವನ ಇಚ್ಛೆಯಾಗಿದೆ. ಆ ಇಚ್ಛೆಯು ಹುಡುಗರ ಆಟದಂತೆ ಖಂಡಿತ ದೋಷಯುಕ್ತವಾಗಿರುವುದಿಲ್ಲ. ಅವನ ಇಚ್ಛೆ ವಿಶುದ್ಧವಾಗಿರುತ್ತದೆ. ಭಕ್ತನ ಇಚ್ಛೆಯೂ ಭಗವಂತ ಭಾವಕ್ಕನುಸಾರವೇ ಇರುತ್ತದೆ. ನಾನು ಭಕ್ತರ ಹೃದಯದಲ್ಲಿ ವಾಸಿಸುತ್ತೇನೆ ಎಂದು ಭಗವಂತನು ಹೇಳಿರುವನು. ಮಾತು ಸರಿಯಾಗಿಯೇ ಇದೆ. ನಮ್ಮೆಲ್ಲರ ಶರೀರದಲ್ಲಿ ನಿರಾಕಾರರೂಪದಿಂದ ಅಗ್ನಿಯು ಸ್ಥಿತವಾಗಿರುವಂತೆ, ಭಗವಂತನೂ ನಿರಾಕಾರ ಸತ್-ಚಿತ್-ಆನಂದಘನ ರೂಪದಿಂದ ಎಲ್ಲರ ಹೃದಯದಲ್ಲಿ ಸ್ಥಿತನಾಗಿರುವನು; ಆದರೆ ಭಕ್ತರ ಹೃದಯ ಶುದ್ಧವಿರುವುದರಿಂದ ಅದರಲ್ಲಿ ಅವನು ಪ್ರತ್ಯಕ್ಷವಾಗಿ ಕಂಡುಬರುತ್ತಾನೆ, ಇದೇ ಭಕ್ತ ಹೃದಯದ ವಿಶೇಷತೆಯಾಗಿದೆ. ಸೂರ್ಯನ ಪ್ರತಿಬಿಂಬವು ಕಟ್ಟಿಗೆ, ಕಲ್ಲು, ಕನ್ನಡಿ ಇವುಗಳ ಮೇಲೆ ಸಮಾನವಾಗಿ ಬೀಳುತ್ತದೆ; ಆದರೆ ಸ್ವಚ್ಛ ಕನ್ನಡಿಯಲ್ಲೇ ಅವನು ಕಾಣುತ್ತಾನೆ. ಕಟ್ಟಿಗೆ, ಕಲ್ಲಿನಲ್ಲಿ ಕಾಣುವುದಿಲ್ಲ. ಇದೇ ಪ್ರಕಾರ ಭಗವಂತನು ಎಲ್ಲರ ಹೃದಯದಲ್ಲಿ ಇದ್ದರೂ ಕೂಡ ಅಭಕ್ತರ ಪಾಷಾಣಸದೃಶ ಅಶುದ್ಧ ಹೃದಯದಲ್ಲಿ ಕಂಡುಬರುವುದಿಲ್ಲ ಮತ್ತು ಭಕ್ತರ ಸ್ವಚ್ಛ ದರ್ಪಣಸದೃಶ ಶುದ್ಧ ಹೃದಯದಲ್ಲಿ ಪ್ರತ್ಯಕ್ಷವಾಗಿ ಕಂಡುಬರುತ್ತಾನೆ. ಭಕ್ತನು ಧ್ಯಾನದಲ್ಲಿ ಅವನನ್ನು ಹೇಗೆ ತಿಳಿಯುವನೋ ಹಾಗೆಯೇ ಅವನು ಅವನ ಹೃದಯದಲ್ಲಿ ನೆಲೆಸುತ್ತಾನೆ.</p>
<p class="Text">ಕೀರ್ತನೆ ನಡೆಯುವಲ್ಲಿ ಭಗವಂತನು ಸ್ವಯಂ ಸಾಕಾರರೂಪದಿಂದ ಉಪಸ್ಥಿತನಾಗುತ್ತಾನೆ ಎಂದು ಮಹಾತ್ಮರು ಹೇಳುತ್ತಿರುತ್ತಾರೆ. ಕೀರ್ತನೆ ಮಾಡುವ ಭಕ್ತನಿಗೆ ಸಾಕಾರರೂಪದಿಂದಲೂ ಕಾಣುತ್ತಾನೆ. ಇದು ಕೇವಲ ಭಕ್ತನ ಭಾವನೆಯೇ ಆಗಿದೆ ಎಂದು ತಿಳಿಯಬಾರದು. ನಿಜವಾಗಿ ಅವನಿಗೆ ಸತ್ಯರೂಪದಿಂದಲೇ ಕಾಣುತ್ತಾನೆ. ಕೇವಲ ಪ್ರತೀತಿಯಾಗುವುದು ಮಾಯೆಯ ಕಾರ್ಯವಾಗಿದೆ. ಭಗವಂತನಾದರೋ ಮಾಯಾಶಕ್ತಿಯ ಒಡೆಯನಾಗಿದ್ದಾನೆ. ಮಹಾಪುರುಷರ ಈ ಮಾನ್ಯತೆ ಸತ್ಯವಾಗಿದೆ.</p>
<p class="Shlok">ಮದ್ಭಕ್ತಾ ಯತ್ರ ಗಾಯಂತಿ ತತ್ರ ತಿಷ್ಠಾಮಿ ನಾರದ ।</p>
<p class="TXT-Right">(ಆದಿಪುರಾಣ 19/35)</p>
<p class="Text">‘ಭಗವಂತನು ಸಾಕಾರರೂಪದಿಂದ ಕೀರ್ತನೆಯಲ್ಲಿ ಇದ್ದರೂ ಯಾರಿಗೂ ಕಾಣದಿರಬಹುದು. ಆದರೆ ಅವನು ಕೀರ್ತನೆಯಲ್ಲಿ ಸ್ವಯಂ ಇರುತ್ತಾನೆ, ಇದರಲ್ಲಿ ವಿಶ್ವಾಸವಿರಿಸುವುದೇ ಶ್ರೇಯಸ್ಕರವಾಗಿದೆ.</p>
<p class="Text">ಭಗವಂತನು ಬಯಸಿದಲ್ಲಿ, ಭಕ್ತನ ಇಚ್ಛೆಗನುಗುಣವಾದ ರೂಪದಲ್ಲಿ ಪ್ರಕಟನಾಗಬಲ್ಲನು. ಹಾಗಿರುವಾಗ ಭಕ್ತನು ತನ್ನ ಭಗವಂತನನ್ನು ಯಾವುದೇ ರೂಪದಲ್ಲಿ ಧ್ಯಾನಮಾಡಲೀ, ಫಲ ಒಂದೇ ಆಗುತ್ತದೆ. ಮೋರಮುಕುಟಧಾರೀ ಶ್ಯಾಮಸುಂದರ ಭಗವಾನ್ ಶ್ರೀಕೃಷ್ಣನನ್ನು ಧ್ಯಾನಿಸಲಿ, ಅಥವಾ ಧನುರ್ಬಾಣಧಾರೀ ಮರ್ಯಾದಾ ಪುರುಷೋತ್ತಮ ಭಗವಾನ್ ಶ್ರೀರಾಮನನ್ನು ಧ್ಯಾನಿಸಲಿ, ಶಂಖ, ಚಕ್ರ, ಗದಾ, ಪದ್ಮಧಾರೀ ಭಗವಾನ್ ಶ್ರೀವಿಷ್ಣುವನ್ನು ಧ್ಯಾನಿಸಲೀ ಅಥವಾ ವಿಶ್ವರೂಪೀ ವಿರಾಟ ಪರಮಾತ್ಮನನ್ನು ಧ್ಯಾನಿಸಲಿ ಮಾತು ಒಂದೇ ಆಗಿದೆ. ಧ್ಯಾನಮಾಡುವ ರೂಪವನ್ನು ಪೂರ್ಣವೆಂದು ತಿಳಿದು ಮಾಡಬೇಕು. ಇದೇ ಪ್ರಕಾರ ಜಪವೂ ಕೂಡ ತನ್ನ ರುಚಿಗನುಸಾರ ಓಂ, ರಾಮ, ಕೃಷ್ಣ, ಹರಿ, ನಾರಾಯಣ, ಶಿವ ಮುಂತಾದ ಯಾವುದೇ ಭಗವನ್ನಾಮದ್ದು ಮಾಡಿದರೂ ಎಲ್ಲದರ ಫಲ ಒಂದೇ ಆಗಿದೆ. ಸಗುಣದ ಧ್ಯಾನದ ಕೆಲವು ವಿಗಳನ್ನು ‘ನಿಜ ಸುಖ ಮತ್ತು ಅದರ ಪ್ರಾಪ್ತಿಯ ಉಪಾಯ’ ಎಂಬ ಲೇಖದಲ್ಲಿ ಹೇಳಿವೆ, ಅಲ್ಲಿ ನೋಡಬೇಕು.</p>
<p class="Text">ಈಗ ಇಲ್ಲಿ ಭಗವಂತನ ವಿಶ್ವರೂಪದ ಸಂಬಂಧದಲ್ಲಿ ಸ್ವಲ್ಪ ಹೇಳುವುದಿದೆ. ಭಗವಂತನು ಅರ್ಜುನನಿಗೆ ತೋರಿದ ರೂಪವೇ ವಿಶ್ವರೂಪವಾಗಿತ್ತು. ವೇದವರ್ಣಿತ ‘ಭೂರ್ಭುವಃ ಸ್ವಃ’ ರೂಪೀ ಈ ಬ್ರಹ್ಮಾಂಡವೂ ಭಗವಂತನ ವಿಶ್ವರೂಪವಾಗಿದೆ. ಎರಡೂ ಮಾತು ಒಂದೇ. ಇಡೀ ವಿಶ್ವವೇ ಭಗವಂತನ ಸ್ವರೂಪವಾಗಿದೆ. ಸ್ಥಾವರ-ಜಂಗಮ ಎಲ್ಲದರಲ್ಲಿ ಸಾಕ್ಷಾತ್ ಪರಮಾತ್ಮನು ವಿರಾಜಮಾನನಾಗಿದ್ದಾನೆ. ಸಮಸ್ತ ವಿಶ್ವವನ್ನು ಪರಮಾತ್ಮನ ಸ್ವರೂಪವೆಂದು ಒಪ್ಪಿಕೊಂಡು ಅದರ ಸತ್ಕಾರ, ಸೇವೆ ಮಾಡುವುದೇ ವಿಶ್ವರೂಪೀ ಪರಮಾತ್ಮನ ಸತ್ಕಾರ, ಸೇವೆ ಮಾಡುವುದಾಗಿದೆ. ವಿಶ್ವದಲ್ಲಿರುವ ದೋಷ, ವಿಕಾರಗಳೆಲ್ಲ ಪರಮಾತ್ಮನ ಸ್ವರೂಪದಲ್ಲಿ ಇಲ್ಲ. ಇದೆಲ್ಲವೂ ಇಂದ್ರಜಾಲಿಕನ ಲೀಲೆಯಂತೆ ಕ್ರೀಡೆ ಮಾತ್ರವಾಗಿದೆ. ನಾಮ-ರೂಪಗಳೆಲ್ಲ ಆಟವಾಗಿದೆ. ಭಗವಂತನಾದರೋ ಸದಾಕಾಲ ತನ್ನ ಸ್ವರೂಪದಲ್ಲೇ ಸ್ಥಿತನಾಗಿರುವನು. ನಿರಾಕಾರ ರೂಪದಿಂದಲಾದರೋ ಮಂಜುಗಡ್ಡೆಯಲ್ಲಿ ನೀರಿನಂತೆ ಸರ್ವತ್ರ ಪರಿಪೂರ್ಣನಾಗಿದ್ದಾನೆ. ಮಂಜುಗಡ್ಡೆಯಲ್ಲಿ ನೀರಿನಿಂದ ಬೇರೆಯಾದ ಯಾವ ವಸ್ತುವೂ ಇಲ್ಲ. ನೀರಿನ ಜಾಗದಲ್ಲಿ ಮಂಜುಗಡ್ಡೆಯ ತುಂಡು ಕಾಣುತ್ತದೆ. ವಾಸ್ತವವಾಗಿ ಏನೂ ಇಲ್ಲ. ಇದೇ ಪ್ರಕಾರ ಆ ಶುದ್ಧಬ್ರಹ್ಮನಲ್ಲಿ ಈ ಪ್ರಪಂಚ ಕಾಣುತ್ತದೆ; ವಸ್ತುತಃ ಇಲ್ಲವೇ ಇಲ್ಲ.</p>
<p class="Text">ಪರಮಾತ್ಮನು ಸಗುಣರೂಪದಿಂದ ಅಗ್ನಿಯಂತೆ ಅವ್ಯಕ್ತವಾಗಿದ್ದು ವ್ಯಾಪಕನಾಗಿದ್ದಾನೆ. ಬೇಕಾದಾಗ ಸಾಕಾರರೂಪದಿಂದ ಪ್ರಕಟನಾಗಬಲ್ಲನು, ಇದೇ ಮಾತು ಮೇಲೆ ಹೇಳಿದೆ. ಇದೇ ವ್ಯಾಪಕ ಪರಮಾತ್ಮನನ್ನು ವಿಷ್ಣುವೆಂದು ಹೇಳುತ್ತಾರೆ. ‘ವಿಷ್ಣು’ ಶಬ್ದದ ಅರ್ಥವೇ ವ್ಯಾಪಕವೆಂದಾಗುತ್ತದೆ.</p>
<p class="Sub-Heading" id="toc_marker-11-4">ಭಗವಂತನು ಗುಣಾತೀತನಾಗಿದ್ದಾನೆ, ಒಳ್ಳೆಯ-ಕೆಟ್ಟ ಎಲ್ಲ ಗುಣಗಳಿಂದ ಕೂಡಿರುವನು ಮತ್ತು ಕೇವಲ ಸದ್ಗುಣಸಂಪನ್ನನಾಗಿರುವನು</p>
<p class="Text">ಭಗವಂತನಲ್ಲಿ ಯಾವ ಗುಣಗಳೂ ಇಲ್ಲ, ಅವನು ಗುಣಾತೀತನಾಗಿದ್ದಾನೆ; ಒಳ್ಳೆಯ-ಕೆಟ್ಟ ಎಲ್ಲ ಗುಣಗಳು ಅವನಲ್ಲಿವೆ; ಅವನಲ್ಲಿ ಕೇವಲ ಸದ್ಗುಣಗಳೇ ಇವೆ. ದುರ್ಗುಣಗಳು ಇಲ್ಲವೇ ಇಲ್ಲ. ಈ ಮೂರೂ ಮಾತುಗಳನ್ನು ಭಗವಂತನಿಗಾಗಿ ಹೇಳಬಹುದು. ಈ ವಿಷಯವನ್ನು ಸ್ವಲ್ಪ ಅರಿತುಕೊಳ್ಳಬೇಕು.</p>
<p class="Text">ಶುದ್ಧಬ್ರಹ್ಮ ನಿರಾಕಾರ ಚೇತನ ವಿಜ್ಞಾನಾನಂದಘನ ಸರ್ವವ್ಯಾಪೀ ಪರಮಾತ್ಮನ ವಾಸ್ತವಿಕ ಸ್ವರೂಪವು ಸಮಸ್ತ ಗುಣಗಳಿಂದ ಸರ್ವಥಾ ಅತೀತವಾಗಿದೆ. ಜಗತ್ತಿನ ಎಲ್ಲ ಗುಣ-ಅವಗುಣಗಳು ಸತ್ವ, ರಜ, ತಮ ಇವುಗಳಿಂದ ಉಂಟಾಗಿವೆ. ಸತ್ತ್ವ, ರಜ, ತಮ ಮೂರೂ ಗುಣಗಳು ಮಾಯೆಯ ಅಂತರ್ಗತವಾಗಿವೆ. ಇದರಿಂದಲೇ ಅದರ ಹೆಸರು ತ್ರಿಗುಣಮಯಿ ಮಾಯೆ ಎಂದಿದೆ. ಇವುಗಳಲ್ಲಿ ಸತ್ತ್ವ ಉತ್ತಮವಾಗಿದೆ, ರಜ ಮಧ್ಯಮ, ತಮ ಅಧಮವಾಗಿದೆ. ಪರಮಾತ್ಮನು ಈ ಮಾಯೆಯಿಂದ ಅತ್ಯಂತ ವಿಲಕ್ಷಣ, ಸರ್ವಥಾ ಅತೀತ, ಗುಣರಹಿತನಾಗಿದ್ದಾನೆ. ಇದರಿಂದಲೇ ಅವನ ಹೆಸರು ಶುದ್ಧವಾಗಿದೆ. ಆದ್ದರಿಂದ ಅವನು ಗುಣಾತೀತನಾಗಿದ್ದಾನೆ.</p>
<p class="Text">ಮಾಯೆಯು ವಾಸ್ತವವಾಗಿಯಾದರೋ ಇಲ್ಲ, ಒಂದೊಮ್ಮೆ ಒಪ್ಪಿಕೊಂಡರೆ ಅದು ಕೂಡ ಕಲ್ಪನೆ ಮಾತ್ರವಾಗಿದೆ. ಈ ಮಾಯೆಯ ಕಲ್ಪನೆ ಪರಮಾತ್ಮನ ಒಂದು ಅಂಶದಲ್ಲಿ ಇದೆ. ಗುಣ-ಅವಗುಣಗಳೆಲ್ಲವೂ ಮಾಯೆಯಲ್ಲಿವೆ. ಈ ನ್ಯಾಯದಿಂದ ಸತ್ಯ, ದಯೆ, ತ್ಯಾಗ, ವಿಚಾರ ಮತ್ತು ಕಾಮ, ಕ್ರೋಧ, ಲೋಭ, ಮೋಹ ಮುಂತಾದ ಗುಣ-ಅವಗುಣಗಳಿಂದ ಕೂಡಿದ ಈ ಸಮಸ್ತ ಪ್ರಪಂಚವು ಆ ಪರಮಾತ್ಮನಲ್ಲಿ ಅಧ್ಯಾರೋಪಿತವಾಗಿದೆ. ಇದರಿಂದಲೇ ಎಲ್ಲ ಸದ್ಗುಣ ಮತ್ತು ದುರ್ಗುಣಗಳು ಅವನಲ್ಲೇ ಆರೋಪಿತವೆಂದು ತಿಳಿಯಬಹುದಾಗಿದೆ. ಈ ಸ್ಥಿತಿಯಲ್ಲಿ ಅವನನ್ನು ಒಳ್ಳೆಯ-ಕೆಟ್ಟ ಎಲ್ಲ ಗುಣಗಳಿಂದ ಕೂಡಿದವನೆಂದು ಹೇಳಲಾಗುತ್ತದೆ.</p>
<p class="Text">ಈ ಬ್ರಹ್ಮಾಂಡವು ಯಾರೊಳಗೆ ಅಂತರ್ಗತವಾಗಿದೆಯೋ ಆ ಮಾಯಾವಿಶಿಷ್ಟ ಬ್ರಹ್ಮ, ಸೃಷ್ಟಿಕರ್ತಾ ಈಶ್ವರ ಶುದ್ಧಬ್ರಹ್ಮನಿಂದ ಭಿನ್ನವಾಗಿಲ್ಲ. ಅವನು ಮಾಯೆಯನ್ನು ತನ್ನ ಈನವಾಗಿಸಿಕೊಂಡು ಪ್ರಾದುರ್ಭೂತನಾಗುತ್ತಾನೆ. ಆಗಾಗ ಅವತರಿಸುತ್ತಾನೆ. ಇದರಿಂದಲೇ ಅವನನ್ನು ಮಾಯಾವಿಶಿಷ್ಟನೆಂದು ಹೇಳುತ್ತಾರೆ. ಗೀತೆಯಲ್ಲಿ ಹೇಳಿದೆ —</p>
<p class="Shlok">ಅಜೋಽಪಿ ಸನ್ನವ್ಯಯಾತ್ಮಾ ಭೂತಾನಾಮೀಶ್ವರೋಽಪಿ ಸನ್ ।</p>
<p class="Shlok">ಪ್ರಕೃತಿಂ ಸ್ವಾಮಷ್ಠಾಯ ಸಂಭವಾಮ್ಯಾತ್ಮಮಾಯಯಾ ॥</p>
<p class="TXT-Right">(ಗೀತೆ 4/6)</p>
<p class="Text">ಹೇಗೆ ಅವತಾರವಾಗುತ್ತದೋ, ಹಾಗೆಯೇ ಸೃಷ್ಟಿಯ ಆದಿಯಲ್ಲಿಯೂ ಮಾಯೆಯನ್ನು ತನ್ನ ಅಧೀನವಾಗಿಸಿಕೊಂಡೇ ಭಗವಂತನು ಪ್ರಕಟನಾಗುತ್ತಾನೆ. ಇವನ ಹೆಸರೇ ವಿಷ್ಣು ಆಗಿದೆ. ಈ ಆದಿಪುರುಷ ವಿಷ್ಣು ಸರ್ವಸತ್ತ್ವಗುಣ ಸಂಪನ್ನನಾಗಿರುವನು. ಸತ್ತ್ವಗುಣದ ಮೂರ್ತಿಯಾಗಿರುವನು. ಸಾತ್ತ್ವಿಕ ತೇಜ, ಪ್ರಭಾವ, ಸಾಮರ್ಥ್ಯ, ವಿಭೂತಿ ಇವುಗಳಿಂದ ವಿಭೂಷಿತನಾಗಿರುವನು. ದೈವೀಸಂಪತ್ತಿನ ಗುಣಗಳೇ ಸತ್ತ್ವಗುಣಗಳಾಗಿವೆ. ಶುದ್ಧ ಸತ್ತ್ವವೇ ಅವನ ಸ್ವರೂಪವಾಗಿದೆ. ದುರ್ಗುಣಗಳಾದರೋ ರಜ, ತಮಗಳಲ್ಲಿ ಇರುತ್ತವೆ. ಪ್ರೇಮ, ಸಾದೃಶ್ಯತೆ ಮತ್ತು ಸಮಾನತೆಯಲ್ಲಿರುತ್ತದೆ. ಇದರಿಂದಲೇ ದೈವೀ ಸಂಪತ್ತಿಯ ಗುಣಗಳಿರುವ ಭಕ್ತನೇ ಭಗವಂತನ ದರ್ಶನದ ಯೋಗ್ಯಪಾತ್ರನೆಂದು ತಿಳಿಯಲಾಗುತ್ತದೆ. ಮಾಯಾವಿಶಿಷ್ಟ ಸಗುಣ ಭಗವಂತನು ಮಾಯೆಯನ್ನು ಜೊತೆಯಾಗಿಸಿಕೊಂಡು ಆಗಾಗ ಅವತರಿಸುತ್ತಾನೆ. ಅವನು ಸರ್ವಗುಣ ಸಂಪನ್ನನಾಗಿರುವನು. ಶುದ್ಧ, ಸ್ವತಂತ್ರ, ಪ್ರಭು ಮತ್ತು ಸರ್ವಶಕ್ತಿಸಂಪನ್ನನಾಗಿರುವನು. ಅವನು ಮಾಡಲಾರದ ಯಾವ ಮಾತೂ ಇಲ್ಲ. ಅದರಿಂದ ಆ ಶುದ್ಧ ಸತ್ತ್ವಗುಣರೂಪೀ ಸಗುಣ ಸಾಕಾರ ಪರಮಾತ್ಮನಲ್ಲಿ ರಜ ಮತ್ತು ತಮ ವಾಸ್ತವವಾಗಿ ಇಲ್ಲದಿದ್ದರೂ ಅವನು ರಜ-ತಮದ ಕಾರ್ಯಮಾಡಬಲ್ಲನು. ಭಗವಾನ್ ವಿಷ್ಣು ದುಷ್ಟನಿಗ್ರಹರೂಪೀ ಹಿಂಸಾತ್ಮಕಕಾರ್ಯ ಮಾಡುವವನಂತೆ ಕಂಡುಬರುತ್ತಾನೆ. ಮಾನವೀಯ ದೃಷ್ಟಿಯಿಂದ ಅವನಲ್ಲಿ ಹಿಂಸೆ ಅಥವಾ ತಮದ ಪ್ರತೀತಿಯಾಗುತ್ತದೆ; ಆದರೆ ವಸ್ತುತಃ ಅವನಲ್ಲಿ ಈ ಮಾತು ಇಲ್ಲ. ನ್ಯಾಯಕಾರಿ ಆದಕಾರಣ ಅವನು ಯಥಾವಶ್ಯಕ ಕಾರ್ಯಮಾಡುತ್ತಾನೆ. ರಾಜಾ ಜನಕನು ಮುಕ್ತಪುರುಷನಾಗಿದ್ದನು. ಪರಮ ಸಾತ್ವಿಕನಾಗಿದ್ದನು. ಆದರೆ ರಾಜನಾದ ಕಾರಣ ನ್ಯಾಯನೀಡುವುದು ಅವನ ಕೆಲಸವಾಗಿತ್ತು. ಕಳ್ಳರಿಗೆ ಶಿಕ್ಷೆಯನ್ನೂ ಅವನು ಕೊಡುತ್ತಿದ್ದನು. ಇದರಲ್ಲಿ ಯಾವುದೇ ದೋಷದ ಮಾತಿಲ್ಲ. ತಾಯಿಯು ತನ್ನ ಮುದ್ದು ಮಗುವಿಗೆ ಕಲಿಸಲು ಗದರಿಸುತ್ತಾಳೆ. ಎಂದಾದರೂ ಸಮಯಬಿದ್ದಾಗ ಹಿತತುಂಬಿದ ಮನಸ್ಸಿನಿಂದ ಒಂದೆರಡು ಏಟೂ ಕೊಡುತ್ತಾಳೆ. ಆದರೆ ಹೀಗೆ ಮಾಡುವುದರಲ್ಲಿಯೂ ಅವಳಲ್ಲಿ ದಯೆ ತುಂಬಿರುತ್ತದೆ. ಇದೇ ಪ್ರಕಾರ ದಯಾನಿಧಿಯೂ ನ್ಯಾಯಕಾರಿಯೂ ಆದ ಭಗವಂತನ ದಂಡವಿಧಾನವೂ ದಯೆಯಿಂದ ಕೂಡಿಯೇ ಇರುತ್ತದೆ. ಧರ್ಮಾನುಕೂಲ ಕಾಮವೂ ಭಗವಂತನೇ ಆಗಿರುವನು. ಭಗವಂತನು ಹೇಳಿರುವನು— </p>
<p class="Shlok">ಧರ್ಮಾವಿರುದ್ಧೋ ಭೂತೇಷು ಕಾಮೋಽಸ್ಮಿ ಭರತರ್ಷಭ ॥</p>
<p class="TXT-Right">(ಗೀತೆ 7/11)</p>
<p class="Text">ಧರ್ಮಯುಕ್ತ ಕಾಮವೂ ನಾನೇ ಆಗಿದ್ದೇನೆ, ಆದರೆ ಪಾಪಯುಕ್ತವಲ್ಲ. ಭಗವಂತನು ‘ಸತ್’ ಆಗಿದ್ದಾನೆ, ಸಾತ್ವಿಕನಾಗಿದ್ದಾನೆ, ಶುದ್ಧಸತ್ತ್ವನಾಗಿದ್ದಾನೆ. ಅವನು ಮಾಯೆಯ ಶುದ್ಧಸತ್ತ್ವವಿದ್ಯೆಯಿಂದ ಸಂಪನ್ನನಾಗಿರುವನು. ಜೀವಿಯು ಅವಿದ್ಯಾಸಂಪನ್ನನಾಗಿದ್ದಾನೆ. ವಿದ್ಯೆಯಲ್ಲಿ ಜ್ಞಾನವಿದೆ, ಪ್ರಕಾಶವಿದೆ, ಅಲ್ಲಿ ಅವಗುಣ-ಅಂಧಕಾರವು ಹೇಗೆ ನಿಲ್ಲಬಲ್ಲವು? ಅವಗುಣಗಳಾದರೋ ಅವಿದ್ಯೆಯಲ್ಲಿವೆ. ಈ ನ್ಯಾಯದಿಂದ ಭಗವಂತನು ಕೇವಲ ಸದ್ಗುಣಸಂಪನ್ನನಾಗಿರುವನು.</p>
<p class="Text">ಮೇಲಿನ ವಿವೇಚನೆಯಿಂದ ಪರಮಾತ್ಮನು ಗುಣಾತೀತ, ಗುಣಾಗುಣಯುಕ್ತ ಮತ್ತು ಕೇವಲ ಸತ್ತ್ವಗುಣ ಸಂಪನ್ನನೆಂದು ಹೇಳಲಾಗುತ್ತದೆ ಎಂಬುದು ಸಿದ್ಧವಾಯಿತು.</p>
<p class="Sub-Heading" id="toc_marker-11-5">ಭಗವಂತನ ಸ್ವರೂಪ ಮತ್ತು ನಿರಾಕಾರ-ಸಾಕಾರದ ಏಕತೆ</p>
<p class="Text">ಸ್ಥೂಲ, ಸೂಕ್ಷ್ಮ ಮತ್ತು ಕಾರಣ ಎಂಬ ಶರೀರದ ಮೂರು ಭೇದಗಳಿವೆ. ಕಂಡು ಬರುವಂತಹುದು ಸ್ಥೂಲವಾಗಿದೆ. ಸತ್ತಮೇಲೆ ಜೊತೆಗೆ ಹೋಗುವುದು ಸೂಕ್ಷ್ಮವಾಗಿದೆ. ಮಹಾಪ್ರಳಯದ ಸಮಯ ಮಾಯೆಯಲ್ಲಿ ಲೀನವಾಗುವುದು ಕಾರಣಶರೀರವಾಗಿದೆ. ಶರೀರದ ಈ ಮೂರು ಭೇದಗಳು ನಿತ್ಯವೂ ನೋಡಲಾಗುತ್ತವೆ. ಜಾಗ್ರತದಲ್ಲಿ ಸ್ಥೂಲಶರೀರ ಕೆಲಸ ಮಾಡುತ್ತದೆ. ಸ್ವಪ್ನದಲ್ಲಿ ಸೂಕ್ಷ್ಮ ಮತ್ತು ಸುಷುಪ್ತಿಯಲ್ಲಿ ಕಾರಣಶರೀರವಿರುತ್ತದೆ. ಹೀಗೆಯೇ ಪರಮಾತ್ಮನದೂ ಕೂಡ ಮೂರು ಸ್ವರೂಪಗಳು ಹೇಳಬಹುದಾಗಿದೆ. ಮಹಾಪ್ರಳಯದಲ್ಲಿ ಇರುವ ಪರಮಾತ್ಮನ ಕಾರಣ ಸ್ವರೂಪವಾಗಿದೆ. ಇಡೀ ವಿಶ್ವವೇ ಅದರಲ್ಲಿ ಲಯವಾಗಿ ಇರುತ್ತದೆ. ಆಗ ಕೇವಲ ಪರಮೇಶ್ವರ ಮತ್ತು ಅವನ ಪ್ರಕೃತಿ ಇರುತ್ತದೆ. ಎಲ್ಲ ಜೀವರು ಪ್ರಕೃತಿಯೊಳಗೆ ಲಯವಾಗಿ ಹೋಗುತ್ತಾರೆ. ಜೀವಿಯಲ್ಲಿಯೂ ಪ್ರಕೃತಿ-ಪುರುಷ ಎರಡರ ಅಂಶವೂ ಇದೆ. ಚೈತನ್ಯ ಪರಮಾತ್ಮನ ಅಂಶವಾಗಿದೆ ಮತ್ತು ಅಜ್ಞಾನ ಪ್ರಕೃತಿಯ ಅಂಶವಾಗಿದೆ. ಮಾಯೆಯ ಉಪಾಯಿಂದಾಗಿ ಮಹಾಪ್ರಳಯದಲ್ಲಿಯೂ ಜೀವಿಗಳು ಮುಕ್ತರಾಗುವುದಿಲ್ಲ. ಬಳಿಕ ಸೃಷ್ಟಿಯ ಮೊದಲಲ್ಲಿ ಪುನಃ ಮಲಗಿ ಎದ್ದಂತೆ ತಮ್ಮ-ತಮ್ಮ ಕರ್ಮಫಲಗಳನುಸಾರವಾಗಿ ನಾನಾ ರೂಪಗಳಲ್ಲಿ ಎಚ್ಚರಗೊಳ್ಳುತ್ತವೆ. ಈ ಪ್ರಕಾರ ಮಹಾಪ್ರಳಯದಲ್ಲಿ ಪರಮಾತ್ಮನ ರೂಪವು ಕಾರಣವೆಂದು ಹೇಳಬಹುದಾಗಿದೆ.</p>
<p class="Text">ಪರಮಾತ್ಮನ ಸೂಕ್ಷ್ಮರೂಪ ಎಲ್ಲ ಕಡೆಗಳಲ್ಲಿ ಇರುತ್ತದೆ. ಇದರ ಹೆಸರೇ ಆದಿಪುರುಷವಾಗಿದೆ. ಸೃಷ್ಟಿಯ ಆದಿಕಾರಣವೂ ಇದೇ ಆಗಿದೆ. ಇದರ ಹೆಸರೇ ಪುರುಷೋತ್ತಮ, ಸೃಷ್ಟಿಕರ್ತಾ ಈಶ್ವರವಾಗಿದೆ.</p>
<p class="Text">ಪರಮಾತ್ಮನು ಸ್ಥೂಲರೂಪದಿಂದ ಶಂಖ-ಚಕ್ರ-ಗದಾ-ಪದ್ಮಧಾರೀ ಭಗವಾನ್ ವಿಷ್ಣುವಾಗಿದ್ದಾನೆ. ಅವನು ಸದಾಕಾಲ ನಿತ್ಯಧಾಮದಲ್ಲಿ ವಿರಾಜಮಾನನಾಗಿದ್ದಾನೆ.</p>
<p class="Text">ಭಕ್ತರ ಭಾವನೆಗನುಸಾರ ಭಗವಂತನು ರೂಪವನ್ನು ಧರಿಸುತ್ತಾನೆ. ಈ ಸಮಸ್ತ ಬ್ರಹ್ಮಾಂಡ ಪರಮಾತ್ಮನ ಶರೀರವಾಗಿದೆ. ಇದರೊಳಗೆ ನಮ್ಮ ಶರೀರವಿದೆ. ಈ ನ್ಯಾಯದಿಂದ ನಾವೆಲ್ಲರೂ ಪರಮಾತ್ಮನ ಹೊಟ್ಟೆಯೊಳಗೇ ಇದ್ದೇವೆ.</p>
<p class="Text">ಒಂದು ತತ್ತ್ವದ ಇನ್ನೊಂದು ಮಾತನ್ನು ತಿಳಿಯಬೇಕು. ಆಕಾಶವು ನಿರ್ಮಲವಾಗಿದ್ದು ಸೂರ್ಯನು ಉದಯಿಸಿರುವನು. ಆಗ ಸೂರ್ಯನ ಮತ್ತು ನಮ್ಮ ನಡುವೆ ಆಕಾಶದಲ್ಲಿ ಯಾವ ವಸ್ತುವೂ ಕಾಣುವುದಿಲ್ಲ, ಆದರೆ ಅಲ್ಲಿ ನೀರು ಇರುತ್ತದೆ. ಸೂರ್ಯ ಮತ್ತು ನಮ್ಮ ನಡುವೆ ನೀರು ತುಂಬಿದೆ. ಆದರೆ ಅದು ಕಾಣುವುದಿಲ್ಲ; ಏಕೆಂದರೆ, ಅದು ಸೂಕ್ಷ್ಮ ಮತ್ತು ಪರಮಾಣುರೂಪದಲ್ಲಿರುತ್ತದೆ. ಅದರಲ್ಲಿ ಘನತೆ ಉಂಟಾದಾಗ ಕ್ರಮವಾಗಿ ಅದು ಸ್ಥೂಲರೂಪವಾಗಿ ವ್ಯಕ್ತವಾಗತೊಡಗುತ್ತದೆ. ಸೂರ್ಯನ ತಾಪದಿಂದ ಆವಿಯಾಗುತ್ತದೆ, ಆವಿಯು ಘನವಾದಾಗ ಅದು ಮೋಡಗಳಾಗುತ್ತವೆ. ಮತ್ತೆ ಅದರಲ್ಲಿ ನೀರಿನ ಸಂಚಾರವಾಗುತ್ತದೆ. ನೀರಿನ ಮೋಡಗಳು ಪರ್ವತದ ತುದಿಯಿಂದ ಹೊರಟುಹೋಗುತ್ತವೆ. ಆಗ ಯಾರಾದರೂ ಅಲ್ಲಿಗೆ ಹೋದರೆ ಮಳೆಯಾಗದಿದ್ದರೂ ಅವನ ಬಟ್ಟೆ ಒದ್ದೆಯಾಗುತ್ತವೆ. ಮೋಡಗಳಲ್ಲಿ ನೀರಿನ ಘನಿಷ್ಠತೆ ಉಂಟಾದಾಗ ಹನಿಗಳಾಗುತ್ತವೆ. ಇನ್ನೂ ಘನತೆಯಾದರೆ ಅದೇ ಮಂಜು ಆಗಿ ಸುರಿಯುತ್ತದೆ. ಮತ್ತೆ ಆ ಮಂಜು ಅಥವಾ ಮಂಜುಗಡ್ಡೆ ಶಾಖ ತಗಲುತ್ತಲೇ ಕರಗಿ ನೀರಾಗಿ ಹೋಗುತ್ತದೆ. ಇನ್ನೂ ಹೆಚ್ಚು ಶಾಖವಾದಾಗ ಅದರ ಆವಿಯಾಗಿ ಆಕಾಶದಲ್ಲಿ ಹಾರಿ ಅದೃಶ್ಯವಾಗುತ್ತದೆ. ಮತ್ತೆ ಕೊನೆಗೆ ಆ ನೀರು ಅದೇ ಪರಮಾಣು ಅವ್ಯಕ್ತರೂಪದಲ್ಲಿ ಪರಿಣತವಾಗುತ್ತದೆ.ಈ ಪರಮಾಣುರೂಪದಲ್ಲಿರುವ ನೀರನ್ನು ಅತ್ಯಂತ ಸೂಕ್ಷ್ಮ ಪರಮಾಣುವು ಸಾವಿರಾರು ಪಟ್ಟು ಸ್ಥೂಲವಾಗಿ ಕಾಣುವಂತಹ ಯಂತ್ರದಿಂದಲೂ (ಸೂಕ್ಷ್ಮದರ್ಶಕ) ಯಾರೂ ನೋಡಲಾರರು. ಆದರೆ ನೀರು ಅವಶ್ಯವಾಗಿ ಇರುತ್ತದೆ ಎಂಬುದನ್ನು ಒಪ್ಪಿಕೊಳ್ಳಲೇಬೇಕು. ಇರದಿದ್ದರೆ ಎಲ್ಲಿಂದ ಬರುತ್ತಿತ್ತು?</p>
<p class="Text">ಈ ದೃಷ್ಟಾಂತಕ್ಕನುಸಾರವಾಗಿ ಪರಮಾತ್ಮನ ಸ್ವರೂಪವನ್ನು ತಿಳಿದುಕೊಳ್ಳಬೇಕು. ಶ್ರೀಮದ್ಭಗವದ್ಗೀತೆಯಲ್ಲಿ ಹೇಳಿದೆ —</p>
<p class="Shlok">ಅಕ್ಷರಂ ಬ್ರಹ್ಮ ಪರಮಂ ಸ್ವಭಾವೋಽಧ್ಯಾತ್ಮಮುಚ್ಯತೇ ।</p>
<p class="Shlok">ಭೂತಭಾವೋದ್ಭವಕರೋ ವಿಸರ್ಗಃ ಕರ್ಮಸಂಜ್ಞಿತಃ ॥</p>
<p class="Shlok">ಅಭೂತಂ ಕ್ಷರೋ ಭಾವಃ ಪುರುಷಶ್ಚಾದೈವತಮ್ ।</p>
<p class="Shlok">ಅಯಜ್ಞೋಽಹಮೇವಾತ್ರ ದೇಹೇ ದೇಹಭೃತಾಂ ವರ ॥</p>
<p class="TXT-Right">(ಗೀತೆ 8/3-4)</p>
<p class="Text">ಅರ್ಜುನನ ಏಳು ಪ್ರಶ್ನೆಗಳಲ್ಲಿ ಆರು ಪ್ರಶ್ನೆಗಳು ಹೀಗಿವೆ — ಬ್ರಹ್ಮ ಏನು? ಅಧ್ಯಾತ್ಮವೆಂದರೇನು? ಕರ್ಮ ಯಾವುದು? ಅಭೂತವೇನು? ಅಧಿದೈವ ಯಾವುದು? ಅಧಿಯಜ್ಞ ಯಾರು? ಭಗವಂತನು ಮೇಲಿನ ಶ್ಲೋಕಗಳಲ್ಲಿ ಇದರ ಉತ್ತರವನ್ನು ಕೊಟ್ಟನು — ಅಕ್ಷರ ಬ್ರಹ್ಮವಾಗಿದೆ. ಸ್ವಭಾವ ಅಧ್ಯಾತ್ಮವಾಗಿದೆ. ಶಾಸ್ತ್ರೋಕ್ತ ತ್ಯಾಗ ಕರ್ಮವಾಗಿದೆ. ನಾಶವಾಗುವಂತಹ ಪದಾರ್ಥ ಅಧಿಭೂತವಾಗಿದೆ. ಸಮಷ್ಟಿ ಪ್ರಾಣರೂಪದಿಂದ ಹಿರಣ್ಯಗರ್ಭ ದ್ವಿತೀಯಪುರುಷ ಅದೈವವಾಗಿದೆ ಮತ್ತು ನಿರಾಕಾರ ವ್ಯಾಪಕ ವಿಷ್ಣು ಅಧಿಯಜ್ಞ ನಾನೇ ಆಗಿದ್ದೇನೆ.</p>
<p class="Text">ಮೇಲೆ ಹೇಳಿದ ದೃಷ್ಟಾಂತದಿಂದ ಈ ಪ್ರಕಾರ ತಿಳಿಯಬಹುದಾಗಿದೆ.</p>
<p class="Text">(1) ಪರಮಾಣುರೂಪೀ ನೀರಿನ ಸ್ಥಾನದಲ್ಲಿ —</p>
<p class="Text">ಶುದ್ಧ ಸಚ್ಚಿದಾನಂದಘನ ಗುಣಾತೀತ ಪರಮಾತ್ಮನು. ಅವನಲ್ಲಿ ಈ ಪ್ರಪಂಚವು ಎಂದೂ ಇರಲಿಲ್ಲ, ಇಲ್ಲವೇ ಇಲ್ಲ. ಅವನು ಕೇವಲ ಗುಣಾತೀತ, ಪರಮ, ಅಕ್ಷರನಾಗಿದ್ದಾನೆ.</p>
<p class="Text">(2) ಆವಿಯ ರೂಪ —</p>
<p class="Text">ಅದೇ ಶುದ್ಧಬ್ರಹ್ಮ ಅಧಿಯಜ್ಞ ನಿರಾಕಾರರೂಪದಿಂದ ವ್ಯಾಪ್ತನಾಗಿರುವ ಮಾಯಾವಿಶಿಷ್ಟ ಈಶ್ವರ.</p>
<p class="Text">(3) ಮೋಡಗಳು —</p>
<p class="Text">ಅಧಿದೈವ, ಎಲ್ಲರ ಪ್ರಾಣಾಧಾರ ಹಿರಣ್ಯಗರ್ಭ ಬ್ರಹ್ಮಾ. ಹದಿನೇಳು ತತ್ತ್ವಗಳ ಸಮೂಹಕ್ಕೆ ಸೂಕ್ಷ್ಮ ಎಂದು ಹೇಳುತ್ತಾರೆ, ಇದರಲ್ಲಿ ಪ್ರಾಣ ಪ್ರಧಾನವಾಗಿದೆ. ಎಲ್ಲರ ಪ್ರಾಣಗಳು ಸೇರಿ ಸಮಷ್ಟಿ ಪ್ರಾಣಗಳಾಗುತ್ತವೆ. ಈ ಸಮಷ್ಟಿ ಪ್ರಾಣವು ಪ್ರಳಯದಲ್ಲಿಯೂ ಇರುತ್ತದೆ. ಮಹಾಪ್ರಳಯದಲ್ಲಿ ಇರುವುದಿಲ್ಲ. ಈ ಹದಿನೇಳು ತತ್ತ್ವಗಳ ಸಮೂಹ ಹಿರಣ್ಯಗರ್ಭ ಬ್ರಹ್ಮನ ಸೂಕ್ಷ್ಮಶರೀರವಾಗಿದೆ.</p>
<p class="Text">(4) ನೀರಿನ ಲಕ್ಷಾಂತರ-ಕೋಟ್ಯಾಂತರ ಹನಿಗಳು —</p>
<p class="Text">ಜಗತ್ತಿನ ಎಲ್ಲ ಜೀವರು.</p>
<p class="Text">(5) ಮಳೆ —</p>
<p class="Text">ಜೀವಿಗಳ ಕ್ರಿಯೆ.</p>
<p class="Text">(6) ನೀರಿನ ಮಂಜು ಅಥವಾ ಮಂಜುಗಡ್ಡೆ —</p>
<p class="Text">ಪಂಚಭೂತಗಳ ಅತ್ಯಂತ ಸ್ಥೂಲ ಸೃಷ್ಟಿ.</p>
<p class="Text">ಈ ಸೃಷ್ಟಿಯ ಸ್ವರೂಪವು ಇಷ್ಟು ಸ್ಥೂಲ ಮತ್ತು ವಿನಾಶಶೀಲವಾಗಿದೆ ಸ್ವಲ್ಪ ತಾಪ (ಬಿಸಿ) ತಗಲುತ್ತಲೇ ಕ್ಷಣಾರ್ಧದಲ್ಲಿ ಮಂಜುಕರಗಿ ನೀರಾಗುವಂತೆ ತತ್ಕ್ಷಣ ಕರಗಿ ಹೋಗುತ್ತದೆ. ಅಲ್ಲಿ ತಾಪ ಜ್ಞಾನಾಗ್ನಿರೂಪೀ ಪ್ರಕಾಶವಾಗಿದೆ. ಅದು ಹುಟ್ಟುತ್ತಲೇ ಸ್ಥೂಲ ಸೃಷ್ಟಿರೂಪೀ ಮಂಜು ಕೂಡಲೇ ಕರಗಿಹೋಗುತ್ತದೆ.</p>
<p class="Text">ಅಜ್ಞಾನವೇ ಚಳಿಯಾಗಿದೆ. ಅಜ್ಞಾನವಿರುವಷ್ಟು ಸ್ಥೂಲತೆ ಇರುತ್ತದೆ ಮತ್ತು ಜ್ಞಾನವಿರುವಷ್ಟು ಸೂಕ್ಷ್ಮತೆ ಇರುತ್ತದೆ. ಯಾವ ಪದಾರ್ಥ ಎಷ್ಟು ಭಾರವಾಗಿರುತ್ತದೋ, ಅದು ಅಷ್ಟೇ ಕೆಳಗೆ ಬೀಳುತ್ತದೆ. ಹಗುರವಾದಷ್ಟು ಮೇಲಕ್ಕೇರುತ್ತದೆ. ಅಜ್ಞಾನವೇ ಭಾರವಾಗಿದೆ. ನೀರು ಅತ್ಯಂತ ಸ್ಥೂಲವಾದಾಗ ಅದು ಮಂಜುಗಡ್ಡೆಯಾಗುತ್ತದೆ, ಆಗಲೇ ಅದು ಕೆಳಗೆ ಬೀಳುತ್ತದೆ. ಇದೇ ಪ್ರಕಾರ ಅಜ್ಞಾನದ ಭಾರದಿಂದ ಸ್ಥೂಲವಾದಾಗ ಜೀವಿಗೆ ಕೆಳಗೆ ಬೀಳಬೇಕಾಗುತ್ತದೆ.</p>
<p class="Text">ಜ್ಞಾನರೂಪೀ ಬಿಸಿ ಪ್ರಾಪ್ತವಾಗುತ್ತಲೇ ಪ್ರಪಂಚದ ಭಾರ ಕಳೆದುಹೋಗುತ್ತದೆ. ಬಿಸಿಯಿಂದ ಕರಗಿ ನೀರಾದ ಬಳಿಕ, ಇನ್ನೂ ಬಿಸಿ ಉಂಟಾದಾಗ ಆ ನೀರು ಹೊಗೆ ಅಥವಾ ಆವಿಯಾಗಿ ಮೇಲಕ್ಕೆ ಹಾರಿ ಹೋಗುತ್ತದೆ. ಹಾಗೆಯೇ ಜೀವಿಯೂ ಕೂಡ ಜ್ಞಾನದಿಂದ ಮೇಲೇಳುತ್ತಾನೆ.</p>
<p class="Text">ಜೀವಾತ್ಮನು ಪರಮಾತ್ಮನ ಅಂಶನಾಗಿದ್ದಾನೆ. ಆದರೆ ಜಡತೆ ಅಥವಾ ಅಜ್ಞಾನದಿಂದ ಸ್ಥೂಲವಾದಾಗ ಇವನ ಪತನವಾಗುತ್ತದೆ. ಅಜ್ಞಾನವೇ ಅಧಃಪತನದ ಕಾರಣವಾಗಿದೆ, ಜ್ಞಾನವೇ ಉತ್ಥಾನದ ಕಾರಣವಾಗಿದೆ. ಜೀವಾತ್ಮನು ಒಮ್ಮೆ ಕೊನೆಯ ಸೀಮೆತನಕ ಮೇಲೇರಿದಾಗ ಮತ್ತೆ ಬೀಳುವುದಿಲ್ಲ. ಅವನ ಜ್ಞಾನದಲ್ಲಿ ಎಲ್ಲವೂ ಪರಮೇಶ್ವರನೇ ಆಗುತ್ತಾನೆ. ವಾಸ್ತವವಾಗಿ ತತ್ತ್ವದಿಂದ ಒಂದೇ ಆಗಿದೆ. ಪರಮಾಣು, ಆವಿ, ಮೋಡ, ಹನಿ, ಮಂಜು ಎಲ್ಲವೂ ನೀರೇ ಆಗಿದೆಯಲ್ಲ!</p>
<p class="Text">ಈ ನ್ಯಾಯದಿಂದ ಎಲ್ಲ ವಸ್ತುಗಳು ಒಂದೇ ಪರಮಾತ್ಮತತ್ತ್ವವಾಗಿದೆ. ಅದಕ್ಕಾಗಿ ಭಗವಂತನು ಬೇಕಾದ ಹಾಗೆ, ಬೇಕಾದಾಗ, ಬೇಕಾದ ಕಡೆಯಲ್ಲಿ, ಬೇಕಾದ ರೂಪದಲ್ಲಿ ಪ್ರಕಟನಾಗುತ್ತಾನೆ. ಈ ಮಾತಿನ ಜ್ಞಾನವಾದಾಗ ಸಾಧಕನಿಗೆ ಎಲ್ಲ ಕಡೆಗಳಲ್ಲಿ ಈಶ್ವರನೇ ಕಂಡುಬರುತ್ತಾನೆ. ನೀರಿನ ತತ್ತ್ವ ತಿಳಿದಾಗ ಎಲ್ಲ ಕಡೆಗಳಲ್ಲಿಯೂ ನೀರೇ ಕಾಣುತ್ತದೆ, ಅದೇ ಪರಮಾಣುವಿನಲ್ಲಿಯೂ, ಅದೇ ಮಂಜಿನಲ್ಲಿಯೂ. ಅತ್ಯಂತ ಸೂಕ್ಷ್ಮದಲ್ಲಿಯೂ ಅದೇ, ಅತ್ಯಂತ ಸ್ಥೂಲದಲ್ಲಿಯೂ ಅದೇ. ಹೀಗೆಯೇ ಸೂಕ್ಷ್ಮ ಮತ್ತು ಸ್ಥೂಲದಲ್ಲಿ ಅದೊಂದೇ ಪರಮಾತ್ಮನಿದ್ದಾನೆ.<span class="char-style-override-6"> ‘ಅಣೋರಣೀಯನ್ ಮಹತೋ ಮಹೀಯಾನ್’ —</span>ಇದೇ ಸಾಕಾರ-ನಿರಾಕಾರದ ಏಕರೂಪತೆಯಾಗಿದೆ.</p>
<p class="Text">ಅಜ್ಞಾನದಿಂದ ಅಹಂಕಾರ ಬೆಳೆಯುತ್ತದೆ, ಅಹಂಕಾರ ಬೆಳೆದಷ್ಟು ಅವನು ಪ್ರಾಪಂಚಿಕ ವಸ್ತುಗಳನ್ನು ಹೆಚ್ಚು ಸಂಗ್ರಹಿಸುತ್ತಾನೆ. ಪ್ರಾಪಂಚಿಕ ಭಾರ ಬೆಳೆದಷ್ಟು ಅವನು ಕೆಳಕ್ಕೆ ಹೋಗುವನು. ಮೂರು ಗುಣಗಳಿವೆ, ಇದರಲ್ಲಿ ತಮೋಗುಣವು ಎಲ್ಲಕ್ಕಿಂತ ಭಾರವಾಗಿದೆ. ಅದರಿಂದ ತಮೋಗುಣಿ ಪುರುಷನು ಕೆಳಕ್ಕೆ ಹೋಗುತ್ತಾನೆ. ರಜೋಗುಣ ಸಮಾನವಾಗಿದೆ. ಅದರಿಂದ ರಜೋಗುಣಿಯು ನಡುವಿನಲ್ಲಿ ಮನುಷ್ಯಾದಿಗಳಲ್ಲಿ ಇರುತ್ತಾನೆ. ಸತ್ತ್ವಗುಣವು ಹಗುರವಾಗಿದೆ. ಇದರಿಂದ ಸತ್ತ್ವಗುಣಿಯು ಪರಮಾತ್ಮನ ಕಡೆಗೆ ಮೇಲೇಳುತ್ತಾನೆ —</p>
<p class="Shlok">‘ಊರ್ಧ್ವಂ ಗಚ್ಛಂತಿ ಸತ್ತ್ವಸ್ಥಾಃ’</p>
<p class="Shlok">‘ಮಧ್ಯೇ ತಿಷ್ಠಂತಿ ರಾಜಸಾಃ’</p>
<p class="Shlok">‘ಅಧೋ ಗಚ್ಛಂತಿ ತಾಮಸಾಃ’</p>
<p class="Text">ಹಗುರವಾದ ವಸ್ತು ಮೇಲೆ ತೇಲುತ್ತದೆ, ಭಾರವಾದುದು ಮುಳುಗುತ್ತದೆ. ಆಸುರೀ ಸಂಪತ್ತು ತಮೋಗುಣದ ಸ್ವರೂಪವಾಗಿದೆ. ಅದಕ್ಕಾಗಿ ಅದು ಕೆಳಕ್ಕೆ ತೆಗೆದುಕೊಂಡು ಹೋಗುತ್ತದೆ. ಸತ್ತ್ವಗುಣವು ಹಗುರವಾದ್ದರಿಂದ ಮೇಲಕ್ಕೆ ಏಳುತ್ತದೆ. ದೈವೀ ಸಂಪತ್ತೇ ಸತ್ತ್ವಗುಣವಾಗಿದೆ, ಇದೇ ಈಶ್ವರನ ಸಂಪತ್ತಾಗಿದೆ, ಈ ಸಂಪತ್ತು ಬೆಳೆದಂತೆಲ್ಲ ಸಾಧಕನು ಮೇಲಕ್ಕೇರುತ್ತಾನೆ, ಅಂದರೆ ಪರಮಾತ್ಮನ ಸಮೀಪಕ್ಕೆ ತಲಪುತ್ತಾನೆ.</p>
<p class="Text">ಈ ರೀತಿಯಿಂದ ಸ್ಥೂಲ ಮತ್ತು ಸೂಕ್ಷ್ಮದಲ್ಲಿ ಆ ಒಂದೇ ಪರಮಾತ್ಮನನ್ನು ವ್ಯಾಪಕನೆಂದು ತಿಳಿಯಬೇಕು.</p>
<p class="Shlok">ಸರ್ವತಃಪಾಣಿಪಾದಂ ತತ್ಸರ್ವತೋಽಕ್ಷಿಶಿರೋಮುಖಮ್ ।</p>
<p class="Shlok">ಸರ್ವತಃಶ್ರುತಿಮಲ್ಲೋಕೇ ಸರ್ವಮಾವೃತ್ಯ ತಿಷ್ಠತಿ ॥</p>
<p class="TXT-Right">(ಗೀತೆ 13/13)</p>
<p class="Text">ಅವನು ಜ್ಞೇಯ ಹೇಗಿದ್ದಾನೆ? ಎಲ್ಲ ಕಡೆಯಿಂದ ಕೈ-ಕಾಲುಗಳುಳ್ಳವನೂ, ಎಲ್ಲ ಕಡೆ ಕಣ್ಣು, ತಲೆ, ಮುಖ ಹಾಗೂ ಎಲ್ಲ ಕಡೆಯಿಂದ ಕಿವಿಗಳುಳ್ಳನಾಗಿದ್ದಾನೆ. ಅವನಿಲ್ಲದ ಯಾವ ಸ್ಥಾನವೂ ಇಲ್ಲ. ಅವನು ಕೇಳದಿರುವ ಯಾವ ಶಬ್ದವೂ ಇಲ್ಲ. ಅವನು ನೋಡದಿರುವ ಯಾವ ದೃಶ್ಯವೂ ಇಲ್ಲ. ಅವನು ಗ್ರಹಣಮಾಡದಿರುವ ಯಾವ ವಸ್ತುವೂ ಇಲ್ಲ. ಅವನು ತಲುಪದೇ ಇರುವ ಯಾವ ಜಾಗವೂ ಇಲ್ಲ.</p>
<p class="Text">ನಾವು ಇಲ್ಲಿ ನೈವೇದ್ಯ ಮಾಡಿದರೆ ಅವನು ಕೂಡಲೇ ತಿನ್ನುವನು. ನಾವು ಇಲ್ಲಿ ಸ್ತುತಿಸಿದರೆ ಅದನ್ನು ಕೇಳುವನು. ನಮ್ಮ ಪ್ರತಿಯೊಂದು ಕ್ರಿಯೆಯನ್ನೂ ಅವನು ನೋಡುತ್ತಾನೆ, ಆದರೆ ನಾವು ಅವನನ್ನು ನೋಡಲಾರೆವು. ಇದರ ಕುರಿತು ಇಲ್ಲೊಂದು ಪ್ರಶ್ನೆ ಉಂಟಾಗುತ್ತದೆ ‘ಒಬ್ಬನೇ ಪುರುಷನಿಗೆ ಎಲ್ಲ ಕಡೆಗಳಲ್ಲಿ ಎಲ್ಲ ಇಂದ್ರಿಯಗಳು ಹೇಗಿರುತ್ತವೆ? ಕಣ್ಣುಗಳಿರುವಲ್ಲಿ ಕಿವಿಗಳು ಹೇಗಿರಬಲ್ಲವು?’ ಇದರ ಉತ್ತರ ಈ ಮಾತೇನೋ ಸರಿಯಾಗಿದೆ. ಆದರೆ ಪರಮಾತ್ಮನು ಇದಕ್ಕಿಂತ ವಿಲಕ್ಷಣನಾಗಿದ್ದಾನೆ. ಅದು ಅಲೌಕಿಕ ಶಕ್ತಿಯಾಗಿದೆ. ಅವನಲ್ಲಿ ಎಲ್ಲವೂ ಸಂಭವವಿದೆ. ಒಂದು ಚಿನ್ನದ ಗಟ್ಟಿ ಇದೆ ಎಂದಿಟ್ಟುಕೊಳ್ಳಿ. ಅದರಲ್ಲಿ ಬಳೆ, ವಂಕಿ, ಸರ ಮುಂತಾದ ಎಲ್ಲ ಒಡವೆಗಳು ಎಲ್ಲೆಡೆಗಳಲ್ಲಿ ಇವೆ. ಎಲ್ಲಿಂದ ಬೇಕಾದರೂ ಅಲ್ಲಿಂದ ಎಲ್ಲ ಒಡವೆಗಳು ಸಿಗಬಲ್ಲವು. ಹೀಗೆಯೇ ಪರಮಾತ್ಮನು ಎಲ್ಲ ಕಡೆಗಳಲ್ಲಿ ಎಲ್ಲ ವಸ್ತುಗಳು ವ್ಯಾಪಕವಾಗಿರುವಂತಹ ಒಂದು ವಿಶಿಷ್ಟವಸ್ತುವಾಗಿದ್ದಾನೆ. ಎಲ್ಲವೂ ಅವನಿಂದ ಹೊರಬರಬಲ್ಲವು. ಅವನು ಎಲ್ಲ ಕಡೆಯ ಎಲ್ಲ ಮಾತುಗಳನ್ನು ಒಮ್ಮೆಗೆ ಕೇಳಬಲ್ಲನು. ಎಲ್ಲರನ್ನು ಒಟ್ಟಿಗೆ ನೋಡಬಲ್ಲನು.</p>
<p class="Text">ಸ್ವಪ್ನದಲ್ಲಿ ಕಣ್ಣು, ಕಿವಿ, ಮೂಗು ಮುಂತಾದವು ಇಲ್ಲದಿದ್ದರೂ ಅಂತಃಕರಣವು ಸ್ವತಃ ಎಲ್ಲ ಕ್ರಿಯೆಗಳನ್ನು ತಾನೇ ಮಾಡುತ್ತದೆ, ತಾನೇ ನೋಡುತ್ತದೆ, ಕೇಳುತ್ತದೆ. ದ್ರಷ್ಟಾ, ದರ್ಶನ, ದೃಶ್ಯ ಎಲ್ಲವೂ ಆಗುತ್ತದೆ. ಇದೇ ಪ್ರಕಾರ ಈಶ್ವರೀಯ ಶಕ್ತಿಯೂ ಬಹಳ ವಿಲಕ್ಷಣವಾಗಿದೆ. ಅದು ಎಲ್ಲ ಕಡೆಗಳಲ್ಲಿ ಎಲ್ಲವನ್ನು ಮಾಡುವುದರಲ್ಲಿ ಸರ್ವಥಾ ಸಮರ್ಥವಾಗಿದೆ. ಇದೇ ಅವನ ಈಶ್ವರತ್ವ ಮತ್ತು ವಿರಾಟ್ ಸ್ವರೂಪವಾಗಿದೆ.</p>
<p class="Text">ಈ ಸಮಸ್ತ ಬ್ರಹ್ಮಾಂಡವು ಆ ಪರಮೇಶ್ವರನ ಸ್ಥೂಲಶರೀರವಾಗಿದೆ. ಮಂಜುಗಡ್ಡೆಯು ನೀರಿನ ಶರೀರವಾಗಿದೆ, ಆದರೆ ಅದರಿಂದ ಬೇರೆಯಾಗಿಲ್ಲ. ಹೀಗೆಯೇ ಪ್ರಪಂಚವು ವಸ್ತುತಃ ಹೀಗೆಯೇ ಇದೆಯೇನು? ಶರೀರವೂ ಪರಮಾತ್ಮನಾಗಿದ್ದಾನೇನು?</p>
<p class="Text">ಇದರ ಉತ್ತರದಲ್ಲಿ ಇದೆ ಎಂದೂ ಇಲ್ಲವೆಂದೂ ಹೇಳಬೇಕಾದೀತು. ಯಾರಾದರೂ ನನ್ನ ಈ ಶರೀರದ ಸೇವೆ ಮಾಡಿದಾಗ, ವಿಶ್ರಾಂತಿ ನೀಡಿದಾಗ, ನಾನು ಅದನ್ನು ನನ್ನ ಸೇವೆ ಮತ್ತು ನನಗೆ ವಿಶ್ರಾಂತಿ ನೀಡುತ್ತಿದ್ದಾನೆ ಎಂದೇ ತಿಳಿಯುತ್ತೇನೆ. ಆದರೆ ವಸ್ತುತಃ ನಾನು ಶರೀರವಲ್ಲ, ನಾನು ಆತ್ಮಾ ಆಗಿದ್ದೇನೆ. ಆದರೆ ನಾನು ಈ ಮೂರುವರೆ ಮೊಳದ ದೇಹದಲ್ಲಿ ‘ನಾನು’ ಎಂದು ತಿಳಿದಿರುವವರೆಗೆ ಅದು ನಾನಾಗಿದ್ದೇನೆ. ಈ ಸ್ಥಿತಿಯಲ್ಲಿ ಚರಾಚರ ಬ್ರಹ್ಮಾಂಡ ಈಶ್ವರನಾಗಿದ್ದಾನೆ. ಎಲ್ಲರೂ ಅವನ ಸೇವೆ ಮಾಡಬೇಕು. ಅದರ ಸೇವೆಯೇ ಈಶ್ವರನ ಸೇವೆಯಾಗಿದೆ. ಪ್ರಪಂಚಕ್ಕೆ ಸುಖನೀಡುವುದೇ ಪರಮಾತ್ಮನಿಗೆ ಸುಖ ನೀಡುವುದಾಗಿದೆ. ನಾನು ಈ ಶರೀರವಲ್ಲ ಎಂದಾಗ ಈ ಬ್ರಹ್ಮಾಂಡರೂಪೀ ಶರೀರವೂ ಕೂಡ ಈಶ್ವರನಲ್ಲ. ಈ ಶರೀರ ನನ್ನದಾಗಿರುವವರೆಗೆ ಅದು ಅವನ ಶರೀರವಾಗಿದೆ. ನಾವೆಲ್ಲರೂ ಅವನ ಅಂಶವಾದರೆ ಅವನು ಅಂಶಿಯಾಗಿದ್ದಾನೆ. ವಾಸ್ತವವಾಗಿ ಕೊನೆಗೆ ನಾವು ಆತ್ಮನೇ ಆಗುತ್ತೇವೆ, ಶರೀರವಲ್ಲ. ಆದರೆ ಹೀಗಾಗುವವರೆಗೆ ಇದೇ ರೀತಿಯಿಂದ ನಡೆಯಬೇಕು. ಯಥಾರ್ಥಜ್ಞಾನ ಉಂಟಾದ ಮೇಲಂತೂ ಒಂದು ಶುದ್ಧಬ್ರಹ್ಮನೇ ಉಳಿದುಹೋದೀತು.</p>
<p class="Text">ಈ ನ್ಯಾಯದಿಂದ ನಿರಾಕಾರ-ಸಾಕಾರ ಎಲ್ಲವೂ ಒಂದೇ ವಸ್ತು ಆಗಿದೆ. ಜಗತ್ತು ಪರಮಾತ್ಮನಲ್ಲಿ ಅಧ್ಯಾರೋಪಿತವಾಗಿದೆ. ಮಹಾತ್ಮರು ಹೀಗೆ ಹೇಳುತ್ತಾರೆ. ಹಗ್ಗದಲ್ಲಿ ಹಾವಿನ ಪ್ರತೀತಿ ಮಾತ್ರವಿದೆ, ವಾಸ್ತವವಾಗಿ ಹಾವು ಇಲ್ಲವೇ ಇಲ್ಲ. ಸ್ವಪ್ನದ ಪ್ರಪಂಚ ನಮ್ಮಲ್ಲಿ ಕಂಡುಬರುತ್ತದೆ, ಮರೀಚಿಕೆಯಲ್ಲಿ ನೀರು ಅಥವಾ ಆಕಾಶದಲ್ಲಿ ಬಲೆಯಂತೆ ಕಂಡುಬರುತ್ತವೆ, ಹೀಗೆಯೇ ಪರಮಾತ್ಮನಲ್ಲಿ ಪ್ರಪಂಚದ ಪ್ರತೀತಿ ಆಗುತ್ತದೆ, ಇದನ್ನು ಮಹಾತ್ಮರೇ ತಿಳಿದಿರುತ್ತಾರೆ. ಎಚ್ಚರವಾದವನಿಗೇ ಸ್ವಪ್ನಪ್ರಪಂಚದ ಅಸಾರತೆಯ ಯಥಾರ್ಥಜ್ಞಾನವಾಗುತ್ತದೆ. ಈ ಮಾತು ಅರಿವಿಗೆ ಬರುವ ತನಕ ಉಪಾಯ ಮಾಡಬೇಕು. ಅದರ ಉಪಾಯ ಹೀಗಿದೆ—</p>
<p class="Text para-style-override-2">ನಿರಾಕಾರ ಮತ್ತು ಸಾಕಾರ ಯಾವುದೇ ರೂಪದ ಧ್ಯಾನ ಮಾಡಿದಾಗ ಯಾವ ಒಂದೇ ಪರಮ ವಸ್ತುವಿನ ಉಪಲಬ್ಧಿ ಆಗುತ್ತದೋ ಆ ಪರಮೇಶ್ವರನಲ್ಲಿ ಎಲ್ಲ ವಿಧದಿಂದ ಶರಣಾಗಿ ಇಂದ್ರಿಯಗಳು ಮತ್ತು ಶರೀರದಿಂದ ಅವನ ಸೇವೆ ಮಾಡಬೇಕು. ಮನಸ್ಸಿನಿಂದ ಅವನನ್ನು ಸ್ಮರಿಸುವುದು, ಶ್ವಾಸದಿಂದ ಅವನ ನಾಮೋಚ್ಚಾರಣೆ ಮಾಡುವುದು, ಕಿವಿಗಳಿಂದ ಅವನ ಗುಣ-ಮಹಿಮೆಗಳನ್ನು ಕೇಳುವುದು, ಶರೀರದಿಂದ ಅವನ ಇಚ್ಛಾನುಸಾರ ನಡೆಯುವುದು, ಇದೇ ಅವನ ಸೇವೆಯಾಗಿದೆ. ಇದೇ ನಿಜವಾದ ಭಕ್ತಿಯಾಗಿದೆ. ಇದರಿಂದ ಬೇಗನೇ ಆತ್ಮಕಲ್ಯಾಣ ಆಗಬಲ್ಲದು.<span></span></p>


<p class="Page-Break"> </p>
<p class="Chapter-Heading" id="toc_marker-12">10. ಅವತಾರ ಮತ್ತು ಅಧಿಕಾರಿ ಮಹಾಪುರುಷರ ಅಲೌಕಿಕ ಪ್ರಭಾವ</p>
<p class="Shlok">ಯದಾ ಯದಾ ಹಿ ಧರ್ಮಸ್ಯ ಗ್ಲಾನಿರ್ಭವತಿ ಭಾರತ ।</p>
<p class="Shlok">ಅಭ್ಯುತ್ಥಾನಮಧರ್ಮಸ್ಯ ತದಾತ್ಮಾನಂ ಸೃಜಾಮ್ಯಹಮ್ ॥</p>
<p class="TXT-Right">(ಗೀತೆ 4/7)</p>
<p class="Text"><span class="char-style-override-6">ಭಗವಂತನು ಹೇಳುತ್ತಾನೆ —</span> ‘ಹೇ ಭರತವಂಶೀಯ ಅರ್ಜುನನೇ! ಯಾವ-ಯಾವ ಕಾಲದಲ್ಲಿ ಧರ್ಮದ ಹಾನಿ ಮತ್ತು ಅಧರ್ಮದ ವೃದ್ಧಿಯಾಗುತ್ತದೆಯೋ, ಆವಾಗಲೆಲ್ಲಾ ನಾನು ನನ್ನ ಸ್ವರೂಪವನ್ನು ರಚಿಸುತ್ತೇನೆ. ಅರ್ಥಾತ್ ಸಾಕಾರರೂಪದಿಂದ ಜನರ ಮುಂದೆ ಪ್ರಕಟನಾಗುತ್ತೇನೆ.’</p>
<p class="Text">ಇದರ ಕುರಿತು ಎಷ್ಟೋ ಸೋದರರು ನಮ್ಮಲ್ಲಿ ಕೇಳುತ್ತಿರುತ್ತಾರೆ — ಎಂದೆಂದೂ ಧರ್ಮದ ಗ್ಲಾನಿ ಮತ್ತು ಪಾಪದ ವೃದ್ಧಿಯಾದಾಗಲೆಲ್ಲ ಭಗವಂತನು ಅವತರಿಸುವನಾದರೆ ಈಗಲಾದರೋ ಧರ್ಮದ ಹಾನಿ, ಪಾಪದ ವೃದ್ಧಿಯ ವಿಶೇಷವಾಗಿ ಆಗುತ್ತಾ ಇದೆ. ಮತ್ತೆ ಭಗವಂತನು ಏಕೆ ಅವತರಿಸುವುದಿಲ್ಲ? ಏಕೆಂದರೆ ಈಗ ಧರ್ಮವನ್ನು ಸರಿಯಾಗಿ ಪಾಲಿಸುವ ಜನರು ಜಗತ್ತಿನಲ್ಲಿ ತುಂಬಾ ಕಡಿಮೆ ಇದ್ದಾರೆ. ಎಲ್ಲಾದರೂ ಯಾರಾದರೂ ಧರ್ಮಪಾಲನೆ ಮಾಡುತ್ತಿದ್ದರೂ ಅವನು ಆಂಶಿಕರೂಪದಿಂದಲೇ ಮಾಡುತ್ತಾನೆ. ಯಜ್ಞ, ತಪಸ್ಸು, ತೀರ್ಥಯಾತ್ರೆ, ವ್ರತ, ಉಪವಾಸ, ದುಃಖಿಪ್ರಾಣಿಗಳ ಸೇವೆ, ಹಿರಿಯರ ಆದರ-ಸತ್ಕಾರ, ಶೌಚಾಚಾರ ಸದಾಚಾರದ ಪಾಲನೆ ಮುಂತಾದವು ಬಹಳ ಕಡಿಮೆಯಾಗಿವೆ. ಕಂಡುಬರುವುದರಲ್ಲಿಯೂ ಸೂಕ್ಷ್ಮವಿಚಾರ ಮಾಡಿನೋಡಿದರೆ ಕೆಲವೆಡೆ ಶೌಚಾಚಾರ — ಸದಾಚಾರರೂಪೀ ಧರ್ಮದ ಹೆಸರಿನಲ್ಲಿ ಎಲ್ಲೆಲ್ಲೂ ಡಂಭಾಚಾರವೇ ಕಾಣುತ್ತದೆ. ಇದಾದರೋ ಧರ್ಮ-ಹಾನಿಯ ಮಾತಾಯಿತು.</p>
<p class="Text">ಇದಲ್ಲದೆ ಇನ್ನೊಂದೆಡೆಯಲ್ಲಿ ಪಾಪಾಚಾರದ ವೃದ್ಧಿಯಾಗುತ್ತಿದೆ. ಕಳ್ಳತನ, ಸುಳ್ಳು, ಕಪಟ, ಅಪ್ರಾಮಾಣಿಕತೆ, ಲಂಚಗುಳಿತನ ಮುಂತಾದವು ದಿನೇ-ದಿನೇ ಬೆಳೆಯುತ್ತಿವೆ. ಕಳ್ಳವ್ಯಾಪಾರ ಮಾಡುವುದು, ಇನ್ಕಮ್ ಟ್ಯಾಕ್ಸ್, ಸೇಲ್ಸ್ ಟ್ಯಾಕ್ಸ್ ಇವುಗಳಲ್ಲಿ ಮೋಸ, ಸುಳ್ಳು, ಲೆಕ್ಕವಿಡುವುದು, ಇದೆಲ್ಲ ಮಾಮೂಲಾಗಿದೆ. ಇವೆಲ್ಲವನ್ನು ಅನೇಕರು ಪಾಪವೆಂದೇ ತಿಳಿಯುವುದಿಲ್ಲ. ಮೊಟ್ಟೆ-ಮಾಂಸ ತಿನ್ನುವುದು, ಹೆಂಡ ಕುಡಿಯುವುದು ಇದನ್ನು ಶಾಸ್ತ್ರಗಳಲ್ಲಿ ಭಾರೀ ದೊಡ್ಡ ಪಾಪವೆಂದು ಹೇಳಲಾಗಿದೆ. ಆದರೆ ಇವನ್ನೂ ಕೂಡ ಬಹಳಷ್ಟು ಮಂದಿ ಉಪಯೋಗಿಸುತ್ತಿದ್ದಾರೆ. ಕೆಲವರು ಔಷಯ ಹೆಸರಲ್ಲಿ, ಕೆಲವರು ಹೋಟೇಲುಗಳಿಗೆ ಹೋಗಿ, ಕೆಲವರು ಭೋಗ-ಕಾಮನೆಯ ಪೂರ್ತಿಗಾಗಿ ಇವನ್ನು ಬಳಸತೊಡಗಿದ್ದಾರೆ. ಅನೇಕರು ಅದನ್ನು ಪಾಪವೆಂದೇ ತಿಳಿಯುವುದಿಲ್ಲ. ಕೆಲವರಂತೂ ಪರಸ್ತ್ರೀಗಮನವನ್ನೂ ಕೂಡ ಪಾಪವೆಂದು ತಿಳಿಯುವುದಿಲ್ಲ. ಅವರಲ್ಲಿ ಎಷ್ಟೋ ಮಂದಿ ಗುಟ್ಟಾಗಿ, ಎಷ್ಟೋ ಮಂದಿ ಪ್ರಕಟವಾಗಿ ಈ ದುರಾಚಾರ ಮಾಡುತ್ತಿದ್ದಾರೆ. ಬಹಳಷ್ಟು ಜನರು ಸಟ್ಟಾ-ಜೂಜು ಆಡುತ್ತಾರೆ. ಇದರ ಸಂಬಂಧವಾಗಿ ಶಾಸ್ತ್ರವು ‘‘ಇವು ದೇಶಕ್ಕೆ, ರಾಷ್ಟ್ರಕ್ಕೆ ಭಾರೀ ಹಾನಿಕಾರಕವಾಗಿದೆ’’ ಎಂದು ಘೋಷಿಸುತ್ತದೆ. ಮಾಂಸ ಮತ್ತು ಚರ್ಮಕ್ಕಾಗಿ ಗೋವುಗಳ ಹಿಂಸೆ ತುಂಬಾ ಹೆಚ್ಚು ಪ್ರಮಾಣದಲ್ಲಿ ಆಗುತ್ತಿದೆ; ಏಕೆಂದರೆ, ಗೋವಿನ ಚರ್ಮ ಮತ್ತು ಅದರ ಮಾಂಸ ವಿದೇಶಗಳಿಗೆ ಅತ್ಯಕ ಪ್ರಮಾಣದಲ್ಲಿ ಕಳಿಸಲಾಗುತ್ತದೆ. ಸೊಳ್ಳೆ, ತಿಗಣೆ, ಇರುವೆ ಮುಂತಾದ ಕ್ಷುದ್ರಪ್ರಾಣಿಗಳ ಹಿಂಸೆಯನ್ನು ಬಹಳಷ್ಟು ಜನರು ಹಿಂಸೆ ಎಂದೇ ತಿಳಿಯುವುದಿಲ್ಲ. ಇಂತಹ ಪರಿಸ್ಥಿತಿಯಲ್ಲಿ ಭಗವಂತನು ಏಕೆ ಅವತರಿಸುವುದಿಲ್ಲ?</p>
<p class="Text">ಇದರ ಉತ್ತರವಾಗಿ ನಾವು ಹೀಗೆ ಹೇಳುತ್ತೇವೆ — ‘‘ಭಗವಂತನು ಈಗ ಏಕೆ ಅವತರಿಸುವುದಿಲ್ಲ, ಇದನ್ನಾದರೋ ಭಗವಂತನೇ ಬಲ್ಲನು.’’ ಇದನ್ನು ನಿರ್ಣಯಿಸುವ ಶಕ್ತಿ ನಮ್ಮಲ್ಲಿಲ್ಲ. ಆದರೂ ವಿಚಾರ ಮಾಡಿದಾಗ ಯುಗಧರ್ಮಕ್ಕಿಂತ ಹೆಚ್ಚು ಪ್ರಮಾಣದಲ್ಲಿ ಪಾಪವು ಬೆಳೆದಾಗ ಭಗವಂತನು ಅವತರಿಸುತ್ತಾನೆ ಎಂದು ಅನುಮಾನಿಸಬಹುದು. ಕೃತಯುಗದಲ್ಲಿ ಧರ್ಮಕ್ಕೆ ನಾಲ್ಕು ಚರಣಗಳಿರುತ್ತವೆ, ತ್ರೇತಾಯುಗದಲ್ಲಿ ಮೂರು, ದ್ವಾಪರದಲ್ಲಿ ಎರಡು ಮತ್ತು ಕಲಿಯುಗದಲ್ಲಿ ಒಂದೇ ಚರಣ ಉಳಿಯುತ್ತದೆ. (ಮಹಾಭಾರತ ವನ ಅ 149) ಕೃತಯುಗದಲ್ಲಿ ಧರ್ಮದ ಗ್ಲಾನಿಯಾದಾಗ ಭಗವಂತನು ನೃಸಿಂಹಾದಿ ರೂಪಗಳಲ್ಲಿ ಪ್ರಕಟವಾಗಿ ಹಿರಣ್ಯಕಶಿಪು ಮುಂತಾದ ದುಷ್ಟರನ್ನು ಸಂಹರಿಸಿ ಧರ್ಮದ ಸ್ಥಾಪನೆ ಮಾಡಿದನು. ತ್ರೇತಾಯುಗದ ಕೊನೆಯಲ್ಲಿ ರಾಕ್ಷಸರು ಋಷಿ-ಮುನಿಗಳನ್ನು ಕೊಂದು ಅವರ ಎಲುಬುಗಳನ್ನು ರಾಶಿಹಾಕಿದಾಗ ಭಗವಂತನು ಶ್ರೀರಾಮರೂಪದಲ್ಲಿ ಪ್ರಕಟನಾಗಿ ಖರ-ದೂಷಣ, ತ್ರಿಶಿರ, ಕುಂಭಕರ್ಣ, ಇಂದ್ರಜಿತು, ರಾವಣ ಮುಂತಾದ ರಾಕ್ಷಸರಲ್ಲಿ, ಕೆಲವರನ್ನು ತಾನೇ ಸ್ವಯಂ ವಧಿಸಿ, ಕೆಲವರನ್ನು ಬೇರೆಯವರಿಂದ ವಧೆಮಾಡಿಸಿ ಧರ್ಮದ ಸಂಸ್ಥಾಪನೆ ಮಾಡಿದನು. ಆ ಕಾರಣದಿಂದ ಇಂದೂ ಪ್ರಪಂಚದಲ್ಲಿ ‘ರಾಮರಾಜ್ಯ’ದ ಮಹಿಮೆ ಕೊಂಡಾಡಲಾಗುತ್ತದೆ. ದ್ವಾಪರಯುಗದ ಕೊನೆಯಲ್ಲಿ ದುಷ್ಟರಿಂದ ಘೋರ ಅತ್ಯಾಚಾರವಾಗತೊಡಗಿದಾಗ ಭಗವಂತನು ಶ್ರೀಕೃಷ್ಣರೂಪದಿಂದ ಪ್ರಕಟನಾಗಿ ಪೂತನಾ, ವತ್ಸಾಸುರ, ಬಕಾಸುರ, ಅಘಾಸುರ, ಧೇನುಕಾಸುರ, ಪ್ರಲಂಬಾಸುರ, ಅರಿಷ್ಟಾಸುರ, ಕಂಸ, ಜರಾಸಂಧ, ಕಾಲಯವನ, ಶಿಶುಪಾಲ, ದುರ್ಯೋಧನ, ದುಃಶಾಸನ, ಶಕುನಿ, ಜಯದ್ರಥ ಮುಂತಾದ ದುಷ್ಟರಲ್ಲಿ ಕೆಲವರನ್ನು ಸ್ವಯಂ ಸಂಹರಿಸಿ, ಕೆಲವರನ್ನು ಬೇರೆಯವರಿಂದ ಕೊಲ್ಲಿಸಿ, ಮಹಾರಾಜ ಯುಷ್ಠಿರನಿಗೆ ರಾಜ್ಯವನ್ನು ಕೊಡಿಸಿ ಧರ್ಮಸಂಸ್ಥಾಪನೆ ಮಾಡಿದನು.</p>
<p class="Text">ಮೇಲಿನ ವಿವೇಚನೆಯಿಂದ ಎಂದೆಂದು ಯುಗಧರ್ಮದ ಲಕ್ಷಣಗಳಿಂದ ಹೆಚ್ಚು ತಾಪವು ಬೆಳೆದಾಗಲೆಲ್ಲ ಭಗವಂತನು ಅವತರಿಸುತ್ತಾನೆ ಎಂಬುದು ಸಿದ್ಧವಾಗುತ್ತದೆ. ಕೃತಯುಗದಲ್ಲಿ ಧರ್ಮಪಾಲನೆಯ ನಾಲ್ಕು ಚರಣಗಳಲ್ಲಿ ಕೊರತೆ ಬಂದಾಗ, ತ್ರೇತಾಯುಗದಲ್ಲಿ ಮೂರು ಚರಣಗಳಲ್ಲಿ ಕೊರತೆ ಬಂದಾಗ, ದ್ವಾಪರದಲ್ಲಿ ಎರಡು ಚರಣಗಳಲ್ಲಿ ಕೊರತೆಯುಂಟಾದಾಗ ಭಗವಂತನೇ ಅವತರಿಸಬೇಕಾಯಿತು. ಈಗ ಕಲಿಯುಗದಲ್ಲಿ ಧರ್ಮದ ಒಂದೇ ಚರಣ ಉಳಿದಿದೆ. ಇದೂ ಕೂಡ ಪೂರ್ಣವಾಗಿ ಹ್ರಾಸವಾದಾಗ ಕಲಿಯುಗದ ಕೊನೆಯಲ್ಲಿ ಭಗವಂತನು ಕಲ್ಕಿರೂಪದಿಂದ ಅವತರಿಸುವನು ಎಂಬ ಮಾತು ಶ್ರೀಮದ್ಭಾಗವತದಲ್ಲಿ ಹೇಳಲಾಗಿದೆ. (ನೋಡಿರಿ ಸ್ಕಂಧ 12, ಅಧ್ಯಾಯ 2, ಶ್ಲೋಕ 18).</p>
<p class="Text">ಘೋರ ಕಲಿಯುಗದ ವರ್ಣನೆಯನ್ನು ಮಾಡುತ್ತಾ ಗೋಸ್ವಾಮಿ ಶ್ರೀತುಲಸೀದಾಸರು ತಮ್ಮ ರಾಮಚರಿತಮಾನಸದ ಉತ್ತರಕಾಂಡದಲ್ಲಿ ಬರೆದಿರುವರು —</p>
<p class="Text">‘ಕಲಿಯುಗದಲ್ಲಿ ವರ್ಣಾಶ್ರಮಧರ್ಮಗಳು ಉಳಿಯುವುದಿಲ್ಲ. ಎಲ್ಲ ಸ್ತ್ರೀ-ಪುರುಷರು ವೇದವಿರುದ್ಧವಾಗಿ ಪ್ರವರ್ತಿಸುವರು. ಬ್ರಾಹ್ಮಣರು ವೇದಗಳನ್ನು ಮಾರಿಕೊಳ್ಳುವರು. ರಾಜರು ಪ್ರಜೆಗಳನ್ನು ಪೀಡಿಸುತ್ತಾ ಕಿತ್ತುಕೊಳ್ಳುವರು. ವೇದ-ಶಾಸ್ತ್ರಗಳನ್ನು ಯಾರೂ ಗೌರವಿಸುವುದಿಲ್ಲ. ಯಾರಿಗೆ ಯಾವುದು ಇಷ್ಟವೋ, ಅವರಿಗೆ ಅದೇ ಧರ್ಮ. ಜಂಭಕೊಚ್ಚಿಕೊಳ್ಳುವವನೇ ಪಂಡಿತ. ಆಡಂಬರದಿಂದ ಬದುಕುವವನನ್ನು, ನಖಶಿಖಾಂತ ಕಪಟದಿಂದ ಕೂಡಿದವನನ್ನು ಜನರು ಜ್ಞಾನಿಯೆಂದು ಹೇಳುವರು. ಬೇರೆಯವರ ಧನವನ್ನು ಅಪಹರಿಸುವವನೇ ಬುದ್ಧಿವಂತ. ಡಾಂಭಿಕನೇ ಆಚಾರವಂತ, ಸುಳ್ಳುಹೇಳುವವನು, ತಮಾಷೆ ಮಾಡುವವನು ಕಲಿಯುಗದಲ್ಲಿ ದೊಡ್ಡ ಗುಣವಂತನೆನೆಸಿಕೊಳ್ಳುವನು. ವೇದಮಾರ್ಗವನ್ನು ಬಿಟ್ಟು, ಆಚಾರಹೀನನಾದವನೇ ಕಲಿಯುಗದಲ್ಲಿ ಜ್ಞಾನೀ ವಿರಾಗಿಯು. ಉದ್ದುದ್ದನೆಯ ಉಗುರು, ನೀಳವಾದ ಜಟೆಗಳು ಇದ್ದವನೇ ಕಲಿಕಾಲದಲ್ಲಿ ಪ್ರಸಿದ್ಧ ತಪಸ್ವಿಯು. ಅಮಂಗಳ ವೇಷಭೂಷಣಧಾರಿಗಳು, ಭಕ್ಷ್ಯಾಭಕ್ಷ್ಯ ಪರಿಜ್ಞಾನವಿಲ್ಲದೆ ಸಿಕ್ಕಿದ್ದೆಲ್ಲವನ್ನು ತಿನ್ನುವವರು ಯೋಗಿಗಳು, ಅವರೇ ಸಿದ್ಧಪುರುಷರು, ಅವರೇ ಕಲಿಯುಗದಲ್ಲಿ ಪೂಜ್ಯರಾಗಿರುವರು.’</p>
<p class="Text">ಈಗಲೂ ಈ ಪ್ರಕಾರದ ಅಧರ್ಮದ ಅವನತಿ ಆಗತೊಡಗಿದೆ; ಆದರೆ ಇನ್ನೂ ಧರ್ಮದ ಸರ್ವಥಾ ಅವನತಿಯಾಗಲಿಲ್ಲ.</p>
<p class="Text">ಇಂದಿನ ದಿನಗಳಲ್ಲಿಯೂ ಡಂಭಾಚಾರ, ಪಾಖಂಡತೆ ಹೆಚ್ಚುತ್ತಾ ಹೋಗುತ್ತಿದೆ. ಡಾಂಭಿಕ ಜನರು ಧರ್ಮದ ಹೆಸರಿನಲ್ಲಿ ಮುಗ್ಧ ನರ-ನಾರಿಯರನ್ನು ತಮ್ಮ ಹಿಡಿತದಲ್ಲಿ ಕೆಡಹಿಕೊಳ್ಳುವರು. ಕೆಲವು ಸ್ತ್ರೀಯರೂ ತಮ್ಮನ್ನು ಜ್ಞಾನೀ, ಮಹಾತ್ಮರು, ಯೋಗಿನೀ, ದೇವರ ಶಕ್ತಿ ಎಂದು ಘೋಷಿಸಿಕೊಳ್ಳುತ್ತಾರೆ. ಅವರ ಅನುಯಾಯಿ ಜನರೂ ಕೂಡ ಇವರು ಸಾಕ್ಷಾತ್ ದೇವರ ಶಕ್ತಿಯಾಗಿದ್ದಾರೆ. ದೇವರು ಇವರಲ್ಲಿ ಪ್ರಕಟನಾಗುತ್ತಾನೆ. ದೇವರು ಸ್ತ್ರೀರೂಪದಿಂದ ಅವತರಿಸಿರುವನು ಎಂದು ಹೇಳುತ್ತಿರುತ್ತಾರೆ. ಈ ಪ್ರಕಾರದ ಭ್ರಮೆಯನ್ನು ಹರಡಿ ಆ ಸ್ತ್ರೀಯರು ತಮ್ಮ ಮಾನ, ದೊಡ್ಡಸ್ತಿಕೆ, ಪ್ರತಿಷ್ಠೆಗಾಗಿ ತಮ್ಮ ಪೂಜೆ ಮಾಡಿಸಿಕೊಳ್ಳುತ್ತಾರೆ ಹಾಗೂ ಜನರ ಧನ-ಸಂಪತ್ತನ್ನು ಅಪಹರಿಸುತ್ತಾರೆ. ಕೆಲವೆಡೆ ಗೃಹಸ್ಥ ಮತ್ತು ಸಂನ್ಯಾಸ ಆಶ್ರಮದಲ್ಲಿದ್ದ ಜನರೂ ಕೂಡ ದಂಭ-ಪಾಖಂಡತನ ಮಾಡುತ್ತಾರೆ. ಕೆಲವರು ತಮ್ಮನ್ನು ಯೋಗಿರಾಜರೆಂದು ಹೇಳಿಕೊಳ್ಳುತ್ತಾರೆ, ಕೆಲವರು ತಮ್ಮನ್ನು ಜ್ಞಾನೀ, ಮಹಾತ್ಮಾ ಹೆಸರಿನಿಂದ ಘೋಷಿಸಿಕೊಳ್ಳುತ್ತಾರೆ. ಕೆಲವರು ತಮ್ಮನ್ನು ಅಧಿಕಾರೀ (ಕಾರಕ) ಮಹಾಪುರುಷರೆಂದು ಹೇಳುತ್ತಾರೆ. ಕೆಲಕೆಲವರಾದರೋ ತಮ್ಮನ್ನು ದೇವರ ಅವತಾರವೆಂದೂ ಹೇಳಿಕೊಳ್ಳುತ್ತಾರೆ. ಹೀಗೆ ಹೇಳಿ ತಮ್ಮ ಭಾವಚಿತ್ರವನ್ನು ಮತ್ತು ಪಾದಪೂಜೆ ಮಾಡಿಸಿಕೊಳ್ಳುತ್ತಾರೆ. ತಮ್ಮ ಹೆಸರಿನ ಜಪ ಮಾಡಿಸುತ್ತಾರೆ. ತಮ್ಮ ಉಚ್ಚಿಷ್ಟವನ್ನು ಮಹಾಪ್ರಸಾದದ ಹೆಸರಿನಲ್ಲಿ ಹಂಚುತ್ತಾರೆ. ಈ ಪ್ರಕಾರ ಮುಗ್ಧ ಜನರನ್ನು ಮತ್ತು ಹೆಣ್ಣುಮಕ್ಕಳನ್ನು ಮೋಸಮಾಡಿ ಅದರ ಸತೀತ್ವ ಹಾಗೂ ಧನ-ಸಂಪತ್ತನ್ನು ಅಪಹರಿಸುತ್ತಾರೆ. ಈ ಡಾಂಭಿಕತೆ ಪಾಖಂಡತನ ಅತಿಹೆಚ್ಚು ಬೆಳೆದಾಗ, ಧರ್ಮವು ಅತ್ಯಂತ ಹ್ರಾಸವಾಗಿ ಪಾಪಗಳ ವೃದ್ಧಿಯಾದಾಗ ಭಗವಂತನು ಅವತರಿಸುತ್ತಾನೆ. ನಮ್ಮ ತಿಳಿವಳಿಕೆ ಪ್ರಕಾರ ಈಗ ಅವತರಿಸುವ ಸಮಯ ಬಂದಿಲ್ಲ. ಅದಕ್ಕಾಗಿ ಯಾರಾದರೂ ಡಾಂಭಿಕರು ತಮ್ಮನ್ನು ಅವತಾರೀ ಅಥವಾ ಅಧಿಕಾರಿ (ಕಾರಕ) ಮಹಾಪುರುಷನೆಂದು ಘೋಷಿಸಿಕೊಂಡರೆ, ಆ ಡಾಂಭಿಕನ ಮರಳುತನದಲ್ಲಿ ನಾವು ಸಿಕ್ಕಿಬೀಳದೆ ನಮ್ಮ ಧರ್ಮ-ಸಂಪತ್ತನ್ನು ನಾಶಮಾಡಿಕೊಳ್ಳಬಾರದು.</p>
<p class="Text">ವಾಸ್ತವವಾಗಿ ಈಶ್ವರನ ಅವತಾರದ ಸ್ವರೂಪ, ಜನ್ಮ, ಉದ್ದೇಶ, ಪ್ರಭಾವ, ಗುಣ, ಕರ್ಮ, ಸ್ವಭಾವ — ಇವೆಲ್ಲ ದಿವ್ಯ, ಅಲೌಕಿಕ ಹಾಗೂ ಅತ್ಯಂತ ವಿಲಕ್ಷಣವಾಗಿವೆ. ಅವನ ಶ್ರೀವಿಗ್ರಹದ ಧಾತು ಚೇತನವಾಗುತ್ತದೆ. ಅವನ ಶರೀರವು ನೋಡಲು ಮನುಷ್ಯನಂತೇ ಇದ್ದರೂ ಅತಿಶಯ ವಿಲಕ್ಷಣವಾಗಿರುತ್ತದೆ. ಅವನು ರೋಗ, ಶೋಕ, ಮೋಹ ಮತ್ತು ದೋಷಗಳಿಂದ ರಹಿತ, ಅಲೌಕಿಕ ದಿವ್ಯವಾಗಿದ್ದಾನೆ. ಅವನ ಜನ್ಮವು ಮನುಷ್ಯರಂತೆ ಆಗುವುದಿಲ್ಲ. ಗೀತೆಯಲ್ಲಿ ಭಗವಂತನು ಹೇಳಿರುವನು— </p>
<p class="Shlok">ಅಜೋಽಪಿ ಸನ್ನವ್ಯಯಾತ್ಮಾ ಭೂತಾನಾಮೀಶ್ವರೋಽಪಿ ಸನ್ ।</p>
<p class="Shlok">ಪ್ರಕೃತಿಂ ಸ್ವಾಮಷ್ಠಾಯ ಸಂಭವಾಮ್ಯಾತ್ಮಮಾಯಯಾ ॥</p>
<p class="TXT-Right">(ಗೀತೆ 4/6)</p>
<p class="Text">‘ನಾನು ಅಜನ್ಮನು ಮತ್ತು ಅವಿನಾಶಿಸ್ವರೂಪನಾಗಿದ್ದರೂ ಸಮಸ್ತ ಪ್ರಾಣಿಗಳ ಈಶ್ವರ (ಒಡೆಯ)ನಾಗಿದ್ದರೂ ಸಹ ನನ್ನ ಪ್ರಕೃತಿಯನ್ನು ಅಧೀನವಾಗಿಸಿಕೊಂಡು ನನ್ನ ಯೋಗಮಾಯೆಯಿಂದ ಪ್ರಕಟನಾಗುತ್ತೇನೆ.’</p>
<p class="Text">ಇಲ್ಲಿ <span class="char-style-override-6">‘ಅಜೋಽಪಿ ಸನ್’</span> ಎಂದು ಹೇಳಿ ಭಗವಂತನು ‘‘ನಾನು ಹುಟ್ಟಿದಂತೆ ಕಂಡುಬಂದರೂ ವಾಸ್ತವವಾಗಿ ಹುಟ್ಟುವುದಿಲ್ಲ’’ ಎಂಬ ಭಾವವನ್ನು ತೋರಿಸಿರುವನು. ಶ್ರೀಮದ್ಭಾಗವತದಲ್ಲಿ ಮಾತೆ ದೇವಕಿಯ ಮುಂದೆ ಭಗವಂತನು ಚತುರ್ಭುಜ ರೂಪದಿಂದಲೇ ಪ್ರಕಟನಾಗಿದ್ದನು ಎಂಬ ವರ್ಣನೆ ಬರುತ್ತದೆ. ಅವನ ಆ ಅಲೌಕಿಕ ರೂಪವನ್ನು ನೋಡಿ ತಾಯಿ ದೇವಕಿಯು ಕಂಸನು ಅವನಿಗೆ ತೊಂದರೆ ಕೊಡದಿರಲಿ ಎಂಬುದಕ್ಕಾಗಿ ಅವಳು ಹೀಗೆ ಪ್ರಾರ್ಥಿಸಿದಳು —</p>
<p class="Shlok">ಉಪಸಂಹರ ವಿಶ್ವಾತ್ಮನ್ನದೋ ರೂಪಮಲೌಕಿಕಮ್ ।</p>
<p class="Shlok">ಶಂಖಚಕ್ರಗದಾಪದ್ಮಶ್ರಿಯಾ ಜುಷ್ಟಂ ಚತುರ್ಭುಜಮ್ ॥</p>
<p class="TXT-Right">(ಶ್ರೀಮದ್ಭಾ. 10/3/30)</p>
<p class="Text">‘ವಿಶ್ವಾತ್ಮನೇ! ನಿನ್ನ ಈ ರೂಪವೂ ಅಲೌಕಿಕವಾಗಿದೆ. ಶಂಖ, ಚಕ್ರ, ಗದಾ, ಪದ್ಮಗಳಿಂದ ಶೋಭಿಸುವ ನಿನ್ನ ಈ ಚತುರ್ಭುಜ ರೂಪವನ್ನು ಅಡಗಿಸಿಕೋ.’ ಆಗ ಭಗವಂತನು — </p>
<p class="Shlok">ಪಿತ್ರೋಃ ಸಂಪಶ್ಯತೋಃ ಸದ್ಯೋ ಬಭೂವ ಪ್ರಾಕೃತಃ ಶಿಶುಃ ॥</p>
<p class="TXT-Right">(ಶ್ರೀಮದ್ಭಾ. 10/3/46ರ ಉತ್ತರಾರ್ಧ)</p>
<p class="Text">‘ತಂದೆ-ತಾಯಿಯವರು ನೋಡು-ನೋಡುತ್ತಿರುವಂತೆ ಭಗವಂತನು ತನ್ನ ಮಾಯೆಯಿಂದ ತತ್ಕ್ಷಣ ಒಂದು ಸಾಧಾರಣ ಶಿಶುವಿನಂತಾದನು.’</p>
<p class="Text">ಭಗವಂತನು ಅಲ್ಲಿ ವಸುದೇವ-ದೇವಕಿಯಲ್ಲಿ ಹೇಳಿದನು — ‘ನಿಮಗೆ ನನ್ನ ಹಿಂದಿನ ಅವತಾರಗಳ ಸ್ಮರಣೆ ಉಂಟಾಗಲೀ ಎಂದೇ ನಾನು ನಿಮಗೆ ಈ ರೂಪವನ್ನು ತೋರಿಸಿರುವೆನು.’ ನಾನು ಈಶ್ವರರೂಪದಿಂದ ಪ್ರಕಟನಾಗಿರುತ್ತಿದ್ದರೆ ಕೇವಲ ಮನುಷ್ಯ ಶರೀರದಿಂದ ನನ್ನ ಅವತಾರದ ಪರಿಚಯ ಆಗುತ್ತಿರಲಿಲ್ಲ.’ ಹಾಗೆಯೇ ಅಲ್ಲಿ ಭಗವಂತನು ತನ್ನನ್ನು ಯಶೋದೆಯ ಬಳಿಕೆ ಕೊಂಡುಹೋಗಲು ವಸುದೇವನಿಗೆ ಪ್ರೇರೇಪಿಸಿದನು. ಇದರಿಂದ ಭಗವಂತನು ಹುಟ್ಟುವುದಿಲ್ಲ ಎಂಬುದು ಸಿದ್ಧವಾಗುತ್ತದೆ. ಇನ್ನೊಂದು ಮಾತನ್ನೂ ಅಲ್ಲಿ ಹೇಳಲಾಗಿದೆ — ಭಗವಂತನ ಯೋಗಶಕ್ತಿಯ ಪ್ರಭಾವದಿಂದ ವಸುದೇವನ ಕೈಕೋಳಗಳು ತೆರೆದವು. ಬಾಗಿಲು-ಬೀಗ ತನ್ನಿಂದ ತಾನೇ ತೆರೆದುಕೊಂಡವು. ಕಾವಲುಗಾರರಿಗೆ ಗಾಢನಿದ್ದೆ ಬಂದಿತು, ವಸುದೇವನು ಶ್ರೀಕೃಷ್ಣನನ್ನು ಎತ್ತಿಕೊಂಡು ಗೋಕುಲಕ್ಕೆ ಹೋಗುವಾಗ ಯಮುನೆಯ ನೆರೆಯ ನೀರು ತುಂಬಾ ಕಡಿಮೆಯಾಗಿ ಯಮುನೆಯು ಅವನಿಗೆ ದಾರಿಮಾಡಿಕೊಟ್ಟಳು, ಹಾಗೂ ಯಶೋದೆಗೆ ಗಾಢನಿದ್ದೆ ಬಂದಿತ್ತು. ವಸುದೇವನು ಶ್ರೀಕೃಷ್ಣನನ್ನು ಯಶೋದೆಯ ಬಳಿಯಲ್ಲಿ ಮಲಗಿಸಿ, ಅವನ ಬದಲಿಗೆ ಅಲ್ಲಿ ಹೆಣ್ಣು ಮಗುವಾಗಿ ಪ್ರಕಟಳಾಗಿದ್ದ ಯೋಗಮಾಯೆಯನ್ನು ಅಲ್ಲಿಂದ ತಂದು ಕಾರಾಗೃಹಕ್ಕೆ ಬಂದಾಗ ಕಾರಾಗೃಹದ ಬಾಗಿಲುಗಳು ಬೀಗ ತಾನಾಗಿ ಮುಚ್ಚಿಕೊಂಡವು. (ಶ್ರೀಮದ್ಭಾ. 10/3) ಇದೆಲ್ಲವೂ ಭಗವಂತನದೇ ಪ್ರಭಾವವವಾಗಿದೆ. ಇಂತಹ ಶಕ್ತಿಯು ಮನುಷ್ಯನಲ್ಲಿ ಇರುವುದಿಲ್ಲ.</p>
<p class="Text">‘ಅವ್ಯಯಾತ್ಮಾ ಅಪಿ ಸನ್’ ಎಂದು ಹೇಳಿ ಭಗವಂತನು — ‘ನನ್ನ ವಿನಾಶವಾದಂತೆ ಕಂಡುಬಂದರೂ ವಾಸ್ತವವಾಗಿ ವಿನಾಶವಾಗುವುದಿಲ್ಲ. ಏಕೆಂದರೆ, ನನ್ನ ಸ್ವರೂಪವು ಅಕ್ಷಯವಾಗಿದೆ ಎಂಬ ಭಾವವನ್ನು ಪ್ರಕಟಿಸಿರುವನು. ಭಗವಾನ್ ಶ್ರೀಕೃಷ್ಣನು ಪರಮಧಾಮಕ್ಕೆ ಸ್ವಶರೀರದಿಂದಲೇ ತೆರಳಿದನು. ಶ್ರೀಮದ್ಭಾಗವತದಲ್ಲಿ ಬಂದಿದೆ —</p>
<p class="Shlok">ಲೋಕಾಭಿರಾಮಾಂ ಸ್ವತನುಂ ಧಾರಣಾಧ್ಯಾನಮಂಗಲಮ್ ।</p>
<p class="Shlok">ಯೋಗಧಾರಣಯಾಽಽಗ್ನೇಯ್ಯಾದಗ್ ಧ್ವಾ ಧಾಮಾವಿಶತ್ ಸ್ವಕಮ್ ॥</p>
<p class="TXT-Right">(11/31/6)</p>
<p class="Text">‘ಭಗವಂತನ ಶ್ರೀವಿಗ್ರಹವು ಉಪಾಸಕರ ಧ್ಯಾನ-ಧಾರಣೆಯ ಮಂಗಲಮಯ ಆಧಾರ ಮತ್ತು ಸಮಸ್ತ ಲೋಕಗಳಿಗಾಗಿ ಪರಮರಮಣೀಯ ಆಶ್ರಯವಾಗಿದೆ. ಅದಕ್ಕಾಗಿ ಅವನು (ಯೋಗಿಗಳಂತೆ) ಅಗ್ನಿ-ದೇವತಾಸಂಬಂಧೀ ಯೋಗಧಾರಣೆಯ ಮೂಲಕ ಅದನ್ನು ಸುಡಲಿಲ್ಲ, ಸಶರೀರವಾಗಿಯೇ ತನ್ನ ಧಾಮಕ್ಕೆ ತೆರಳಿದನು.’</p>
<p class="Text">ಶ್ರೀಮದ್ಭಗವದ್ಗೀತೆಯ ಹನ್ನೊಂದನೇ ಅಧ್ಯಾಯದಲ್ಲಿ ಅರ್ಜುನನು ಪ್ರಾರ್ಥಿಸಿದಾಗ ಭಗವಂತನು ಅವನಿಗೆ ತನ್ನ ವಿಶ್ವರೂಪದ ದರ್ಶನ ಮಾಡಿಸಿದನು. ಮತ್ತೆ ಪ್ರಾರ್ಥಿಸಿದಾಗ ಭಗವಂತನು ಅದನ್ನು ಅದೃಶ್ಯಗೊಳಿಸಿದನು. ವಿಶ್ವರೂಪವು ಹುಟ್ಟಲಿಲ್ಲ, ವಿನಾಶವಾಗಲಿಲ್ಲ; ಕೇವಲ ಆವಿರ್ಭಾವ ಮತ್ತು ತಿರೋಭಾವವಾಯಿತು. ಆದ್ದರಿಂದ ಭಗವಂತನು ಅವತರಿಸುವಾಗ ಪ್ರಕಟನಾಗುತ್ತಾನೆ, ಮತ್ತೆ ಕೊನೆಯಲ್ಲಿ ಅಂತರ್ಧಾನನಾಗುತ್ತಾನೆ.</p>
<p class="Text">ಇದೇ ಪ್ರಕಾರ ಧ್ರುವನಿಗೂ ಭಗವಂತನು ಚತುರ್ಭುಜರೂಪದಲ್ಲಿ ಪ್ರಕಟವಾಗಿ ದರ್ಶನಕೊಟ್ಟನು, ಮತ್ತೆ ಅಂತರ್ಹಿತನಾದನು. (ಶ್ರೀಮದ್ಭಾ. 4/9).</p>
<p class="Text">ಹೀಗೆಯೇ ಭಗವಂತನು ಶ್ರೀರಾಮಾವತಾರದಲ್ಲಿ ತಾಯಿ ಕೌಸಲ್ಯೆಯ ಇದಿರಲ್ಲಿ ಚತುರ್ಭುಜ ರೂಪದಿಂದ ಪ್ರಕಟನಾದನು. (ನೋಡಿರಿ ಶ್ರೀರಾಮಚರಿತಮಾನಸ, ಬಾಲಕಾಂಡ, ದೋಹಾ 191-192) ಮತ್ತೆ ಸಶರೀರದಿಂದ ಪರಮಧಾಮಕ್ಕೆ ಹೊರಟುಹೋದನು. ಶ್ರೀವಾಲ್ಮೀಕಿ ರಾಮಾಯಣ ಹೇಳಲಾಗಿದೆ —</p>
<p class="Shlok">ಪಿತಾಮಹವಚಃ ಶ್ರುತ್ವಾ ವಿನಿಶ್ಚಿತ್ಯ ಮಹಾಮತಿಃ ।</p>
<p class="Shlok">ವಿವೇಶ ವೈಷ್ಣವಂ ತೇಜಃ ಸಶರೀರಃ ಸಹಾನುಜಃ ॥</p>
<p class="TXT-Right">(ಉತ್ತರ. 110/12)</p>
<p class="Text">‘ಬ್ರಹ್ಮದೇವರ ಮಾತನ್ನು ಕೇಳಿ ಪರಮಬುದ್ಧಿವಂತ ಶ್ರೀರಾಮಚಂದ್ರನು ಕರ್ತವ್ಯವನ್ನು ನಿಶ್ಚಯಿಸಿ, ಸಹೋದರರೊಂದಿಗೆ ಶರೀರಸಹಿತ ತನ್ನ ವಿಷ್ಣುಸಂಬಂಧೀ ತೇಜದಲ್ಲಿ ಪ್ರವೇಶಿಸಿದನು.’</p>
<p class="Text">ಅದರಿಂದ ಭಗವಂತನ ಸ್ವರೂಪವು ಅವಿನಾಶಿಯಾಗಿದೆ, ಅವನ ವಿನಾಶ ಎಂದೂ ಆಗುವುದಿಲ್ಲ ಎಂದು ಅರಿಯಬೇಕು.</p>
<p class="Text"><span class="char-style-override-6">‘ಭೂತಾನಾಮೀಶ್ವರೋಽಪಿ</span><span class="char-style-override-6"> ಸನ್’</span> ಎಂದು ಹೇಳುವ ಅಭಿಪ್ರಾಯ ‘ಭಗವಂತನು ಸಮಸ್ತ ಪ್ರಾಣಿಗಳ ಈಶ್ವರನಾಗಿದ್ದರೂ ಮನುಷ್ಯನಂತೆಯೇ ಕಂಡುಬರುತ್ತಾನೆ. ಆದರೆ ವಾಸ್ತವವಾಗಿ ಮನುಷ್ಯನಲ್ಲ’ ಎಂಬುದೇ ಆಗಿದೆ. ಅವತಾರ ಕಾಲದಲ್ಲಿ ಭಗವಂತನು ಅಲ್ಲಲ್ಲಿ ತನ್ನ ಈಶ್ವರತ್ವವನ್ನು ತೋರಿಸಿರುವನು. ಶ್ರೀಕೃಷ್ಣನು ಮನುಷ್ಯನೋ, ಈಶ್ವರನೋ ಎಂದು ಬ್ರಹ್ಮದೇವರಿಗೆ ಮೋಹ ಉಂಟಾಯಿತು. ಆಗ ಅವರು ಭಗವಂತನನ್ನು ಪರೀಕ್ಷಿಸಲು ಅವನ ಕರುಗಳನ್ನು ಮತ್ತು ಗೋಪಬಾಲಕರನ್ನು ಅಪಹರಿಸಿದರು. ಆ ಸಮಯದಲ್ಲಿ ಆ ಕರುಗಳ ಹಾಗೂ ಗೋಪಬಾಲಕರ ರೂಪದಲ್ಲಿ ಸ್ವತಃ ಪ್ರಕಟನಾಗಿ, ಭಗವಂತನು ಅನೇಕ ರೂಪಗಳನ್ನು ಧರಿಸಿದನು. ಮತ್ತೆ ಬ್ರಹ್ಮದೇವರಿಗೆ ಮೋಹದೂರವಾದ ಬಳಿಕ ಅವೆಲ್ಲ ರೂಪಗಳನ್ನು ಅದೃಶ್ಯವಾಗಿಸಿದನು. (ಶ್ರೀಮದ್ಭಾ. 10/13)</p>
<p class="Text">ಅಕ್ರೂರನು ಭಗವಾನ್ ಶ್ರೀಕೃಷ್ಣನನ್ನು ಮತ್ತು ಬಲರಾಮರನ್ನು ಮಥುರೆಗೆ ಕೊಂಡುಹೋಗುವಾಗ, ಅವರು ಯಮುನೆಯಲ್ಲಿ ಸ್ನಾನಕ್ಕಾಗಿ ಹೋದರು. ಅಲ್ಲಿ ಭಗವಂತನು ಅವನಿಗೆ ನೀರಿನಲ್ಲಿಯೂ ತನ್ನ ಸ್ವರೂಪವನ್ನು ತೋರಿದನು. ಮತ್ತು ರಥದಲ್ಲಿಯೂ ಅಂತಹುದೇ ಸ್ವರೂಪದ ದರ್ಶನ ಮಾಡಿಸಿದನು. ಎರಡನೇ ಬಾರಿ ಮುಳುಗಿದಾಗ ಶೇಷಶಾಯಿ ವಿಷ್ಣುರೂಪದಿಂದ ದರ್ಶನ ಮಾಡಿಸಿದನು. (ಶ್ರೀಮದ್ಭಾ. 10/39)</p>
<p class="Text">ಶ್ರೀರಾಮಾವತಾರದಲ್ಲಿ ಭಗವಾನ್ ಶ್ರೀರಾಮನೂ ಅನೇಕ ರೂಪ ಧರಿಸಿದ್ದನು —</p>
<p class="Shlok">ಅಮಿತ ರೂಪ ಪ್ರಗಟೇ ತೆಹಿ ಕಾಲಾ । ಜಥಾ ಜೋಗ ಮಿಲೆ ಸಬಹಿ ಕೃಪಾಲಾ ॥</p>
<p class="Shlok">ಕೃಪಾದೃಷ್ಟಿ ರಘುಬೀರ ಬಿಲೋಕಿ । ಕಿಯೇ ಸಕಲ ನರ ನಾರಿ ನಿಸೋಕೀ ॥</p>
<p class="Shlok">ಛನಮಹಿ ಸಬಹಿ ಮಿಲೆ ಭಗವಾನಾ । ಉಮಾ ಮರಮ ಯಹ ಕಾಹು ನ ಜಾನಾ ॥</p>
<p class="TXT-Right">(ಮಾನಸ ಉತ್ತರ. 6/5-7)</p>
<p class="Text">‘ಆಗ ಕೃಪಾಳು ಶ್ರೀರಾಮನು ಅಸಂಖ್ಯರೂಪಗಳಲ್ಲಿ ಪ್ರಕಟನಾಗಿ ಎಲ್ಲರೊಂದಿಗೆ ಒಂದೇ ಸಲ ಯಥಾಯೋಗ್ಯ ಭೇಟಿಯಾದನು. ರಘುವೀರ ಶ್ರೀರಾಮಚಂದ್ರನು ಕೃಪಾಪೂರ್ಣ ದೃಷ್ಟಿಯಿಂದ ನೋಡಿ ಎಲ್ಲ ನರ-ನಾರಿಯರನ್ನು ಶೋಕರಹಿತನನ್ನಾಗಿಸಿದನು. ಭಗವಂತನು ಕ್ಷಣಮಾತ್ರದಲ್ಲಿ ಎಲ್ಲರೊಂದಿಗೆ ಭೇಟಿಯಾದನು. ಆದರೆ ಎಲೈ ಉಮೆ! ಈ ರಹಸ್ಯವನ್ನು ಯಾರೂ ತಿಳಿಯಲಿಲ್ಲ.’</p>
<p class="Text">ಇವೆಲ್ಲ ಕಾರ್ಯಗಳು ಮನುಷ್ಯನ ಶಕ್ತಿಯಿಂದ ಹೊರಗಿನವು. ಇವನ್ನು ಭಗವಂತನೇ ಮಾಡಬಲ್ಲನು, ಬೇರೆಯವರು ಯಾರೂ ಮಾಡಲಾರರು.</p>
<p class="Shlok">ಪ್ರಕೃತಿಂ ಸ್ವಾಮಧಿಷ್ಠಾಯ ಸಂಭವಾಮ್ಯಾತ್ಮಮಾಯಯಾ ॥</p>
<p class="Text">ಇದರ ಭಾವ ಹೀಗಿದೆ ಭಗವಂತನು ಪ್ರಕೃತಿಯನ್ನು ತನ್ನ ಅಧೀನವಾಗಿಸಿಕೊಂಡು ತನ್ನ ಯೋಗಮಾಯೆಯಿಂದ ಪ್ರಕಟನಾಗುತ್ತಾನೆ. ಇದು ಭಗವಂತನ ಜನ್ಮದ ವಿಲಕ್ಷಣತೆಯಾಗಿದೆ. ನಾವು ಪ್ರಪಂಚದಲ್ಲಿ ನಮ್ಮ ಪಾಪ-ಪುಣ್ಯಗಳನುಸಾರ ಪ್ರಕೃತಿಗೆ ಪರಾಧೀನರಾಗಿ ಹುಟ್ಟುತ್ತೇವೆ. ಭಗವಂತನು ಸ್ವತಃ ಪ್ರಕೃತಿಯನ್ನು ವಶದಲ್ಲಿಟ್ಟುಕೊಂಡು ಪ್ರಕಟನಾಗುತ್ತಾನೆ. ಅವನ ಜನ್ಮದಲ್ಲಿ ಸ್ವತಂತ್ರತೆ ಇದೆ, ನಮ್ಮಗಳ ಜನ್ಮದಲ್ಲಿ ಪರತಂತ್ರತೆ ಇದೆ. ಪ್ರಕೃತಿ ಅವನ ವಶದಲ್ಲಿ ಇರುತ್ತದೆ, ನಾವುಗಳು ಪ್ರಕೃತಿಯ ವಶದಲ್ಲಿರುತ್ತೇವೆ. ಅವನ ಶರೀರವು ದಿವ್ಯ, ಚಿನ್ಮಯ, ಅಲೌಕಿಕ, ಪಾಪ-ದುರ್ಗುಣಗಳಿಂದ ರಹಿತ, ಚಿಂತೆ-ಶೋಕ, ಜರಾ, ಮೃತ್ಯು ಹಾಗೂ ರೋಗದಿಂದ ಮುಕ್ತವಾಗಿರುತ್ತದೆ. ನಮ್ಮಗಳ ಶರೀರವು ಜಡ ಮತ್ತು ಹಿಂದೆ ಹೇಳಿದ ದೋಷಗಳಿಂದ ಕೂಡಿರುತ್ತದೆ. ಅವನ ಪ್ರಾಕಟ್ಯವು ಧರ್ಮ, ಜ್ಞಾನ, ಪ್ರೇಮ, ಸದಾಚಾರ, ಶ್ರದ್ಧೆ, ಭಕ್ತಿಯ ಪ್ರಚಾರದಿಂದ ಪ್ರಪಂಚದ ಉದ್ಧಾರದ ಉದ್ದೇಶದಿಂದ ಇರುತ್ತದೆ. ಆದರೆ ನಮ್ಮಗಳ ಜನ್ಮ ಶುಭಾಶುಭ ಕರ್ಮಗಳನ್ನು ಭೋಗಿಸಲಿಕ್ಕಾಗಿ ಇರುತ್ತದೆ. ಆದ್ದರಿಂದ ಅವನ ಮತ್ತು ನಮ್ಮಗಳ ಜನ್ಮದಲ್ಲಿ ಅತೀವ ಅಂತರವಿರುತ್ತದೆ. ಅವನ ಜನ್ಮ, ಕರ್ಮ, ಉದ್ದೇಶಗಳೂ ಕೂಡ ಅಲೌಕಿಕವಾಗಿರುತ್ತವೆ. ಅವನು ಸ್ವಯಂ ಹೇಳಿರುವನು —</p>
<p class="Shlok">ಜನ್ಮ ಕರ್ಮ ಚ ಮೇ ದಿವ್ಯಮೇವಂ ಯೋ ವೇತ್ತಿ ತತ್ತ್ವತಃ ।</p>
<p class="Shlok">ತ್ಯಕ್ತ್ವಾದೇಹಂ ಪುನರ್ಜನ್ಮ ನೈತಿ ಮಾಮೇತಿ ಸೋಽರ್ಜುನ ॥</p>
<p class="TXT-Right">(ಗೀತೆ 4/9)</p>
<p class="Text">‘ಹೇ ಅರ್ಜುನನೇ! ನನ್ನ ಜನ್ಮ ಮತ್ತು ಕರ್ಮಗಳು ದಿವ್ಯ ಅರ್ಥಾತ್ ನಿರ್ಮಲ ಮತ್ತು ಅಲೌಕಿಕವಾಗಿವೆ. ಈ ಪ್ರಕಾರವಾಗಿ ಯಾವ ಮನುಷ್ಯನು ತತ್ತ್ವದಿಂದ ತಿಳಿದುಕೊಳ್ಳುತ್ತಾನೋ ಅವನು ಶರೀರವನ್ನು ತ್ಯಾಗಮಾಡಿ ಪುನರ್ಜನ್ಮವನ್ನು ಪಡೆಯುವುದಿಲ್ಲ. ಆದರೆ, ನನ್ನನ್ನೇ ಪಡೆಯುತ್ತಾನೆ.’</p>
<p class="Text">ಭಗವಂತನ ಜನ್ಮದ ದಿವ್ಯತೆಯನ್ನು ಮೇಲೆ ತಿಳಿಸಿಯಾಯಿತು. ಈಗ ಕರ್ಮದ ದಿವ್ಯತೆಯನ್ನೂ ತಿಳಿಸಲಾಗುತ್ತದೆ. ಭಗವಂತನ ಕರ್ಮಗಳಲ್ಲಿ ಕರ್ತೃತ್ವದ ಅಭಿಮಾನ, ಸ್ವಾರ್ಥ, ಕಾಮನೆ, ಆಸಕ್ತಿ, ಮಮತೆ ಮುಂತಾದವುಗಳು ಲೇಶಮಾತ್ರವೂ ಇರುವುದಿಲ್ಲ. ಅವನ ಕರ್ಮಗಳು ಸರ್ವಥಾ ಶುದ್ಧ ಮತ್ತು ಕೇವಲ ಜನರ ಕಲ್ಯಾಣಕ್ಕಾಗಿಯೇ ಆಗುತ್ತವೆ. ಅದರಿಂದ ಆ ಕರ್ಮಗಳು ದಿವ್ಯ ಹಾಗೂ ಶುದ್ಧವಾಗಿರುತ್ತವೆ. ಗೀತೆಯಲ್ಲಿ ಭಗವಂತನು ಸ್ವತಃ ಹೇಳಿರುವನು —</p>
<p class="Shlok">ಚಾತುರ್ವಣ್ಯಂ ಮಯಾ ಸೃಷ್ಟಂ ಗುಣಕರ್ಮವಿಭಾಗಶಃ ।</p>
<p class="Shlok">ತಸ್ಯ ಕರ್ತಾರಮಪಿ ಮಾಂ ವಿದ್ಧ್ಯಕರ್ತಾರಮವ್ಯಯಮ್ ॥</p>
<p class="TXT-Right">(ಗೀತೆ 4/13)</p>
<p class="Text">‘ಬ್ರಾಹ್ಮಣ, ಕ್ಷತ್ರಿಯ, ವೈಶ್ಯ ಮತ್ತು ಶೂದ್ರ — ಈ ನಾಲ್ಕು ವರ್ಣಗಳ ಸಮೂಹವು ಗುಣ ಮತ್ತು ಕರ್ಮಗಳ ವಿಭಾಗಪೂರ್ವಕವಾಗಿ ನನ್ನ ಮೂಲಕ ರಚಿಸಲ್ಪಟ್ಟಿದೆ. ಈ ಪ್ರಕಾರವಾಗಿ ಆ ಸೃಷ್ಟಿರಚನಾದಿ ಕರ್ಮದ ಕರ್ತೃವಾದರೂ ಕೂಡ, ಅವಿನಾಶೀ ಪರಮೇಶ್ವರನಾದ ನನ್ನನ್ನು ನೀನು ವಾಸ್ತವವಾಗಿ ಕರ್ತೃವಲ್ಲವೆಂದೇ ತಿಳಿ.’</p>
<p class="Shlok">ನ ಮಾಂ ಕರ್ಮಾಣಿ ಲಿಂಪಂತಿ ನ ಮೇ ಕರ್ಮಫಲೇ ಸ್ಪೃಹಾ ।</p>
<p class="Shlok">ಇತಿ ಮಾಂ ಯೋಽಭಿಜಾನಾತಿ ಕರ್ಮಭಿರ್ನ ಸ ಬದ್ಧ್ಯತೇ ॥</p>
<p class="TXT-Right">(ಗೀತೆ 4/14)</p>
<p class="Text">‘ಕರ್ಮಗಳ ಫಲದಲ್ಲಿ ನನಗೆ ಸ್ಪೃಹೆಯು ಇರುವುದಿಲ್ಲ. ಅದಕ್ಕಾಗಿ ನನಗೆ ಕರ್ಮಗಳು ಅಂಟಿಕೊಳ್ಳುವುದಿಲ್ಲ — ಈ ಪ್ರಕಾರವಾಗಿ ಯಾರು ನನ್ನನ್ನು ತತ್ತ್ವದಿಂದ ತಿಳಿದುಕೊಳ್ಳುತ್ತಾನೋ ಅವನು ಕೂಡ ಕರ್ಮಗಳಿಂದ ಬಂಧಿತನಾಗುವುದಿಲ್ಲ.’</p>
<p class="Text">ಭಗವಂತನ ಕರ್ಮಗಳು ಅನುಕರಣೀಯ ಮತ್ತು ಜನರಿಗೆ ಶಿಕ್ಷಣ ನೀಡಲೆಂದೇ ಆಗುತ್ತವೆ. ಅವನ ಸ್ವಭಾವ ತುಂಬಾ ಕೋಮಲ ಹಾಗೂ ಸರಳವಾಗಿರುತ್ತದೆ. ಅವನು ಕ್ಷಮೆ, ದಯೆ, ಶಾಂತಿ, ಸಮತೆ, ಸಂತೋಷ, ಸರಳತೆ, ಜ್ಞಾನ, ವೈರಾಗ್ಯ, ಪ್ರೇಮ ಮುಂತಾದ ದಿವ್ಯ ಗುಣಗಳಿಂದ ಪರಿಪೂರ್ಣನಾಗಿರುವನು. ಭಗವಂತನು ಉಚ್ಚಕೋಟಿಯ ಮಹಾಪುರುಷನಾಗಿದ್ದರೂ ಅವನು ತನ್ನ ಭಕ್ತರನ್ನು ತನ್ನ ಸಮಾನ ಅಧಿಕಾರಿ ಎಂದೇ ತಿಳಿಯುತ್ತಾನೆ. ಓರ್ವ ತುಚ್ಛ ಮನುಷ್ಯನೂ ಕೂಡ ತಾನೇ-ತನ್ನನ್ನು, ತನ್ನ ಸರ್ವಸ್ವವನ್ನು ಭಗವಂತನಿಗೆ ಅರ್ಪಿಸಿಕೊಂಡರೆ ಭಗವಂತನು ತಾನೇ-ತನ್ನನ್ನು ಮತ್ತು ತನ್ನ ಸರ್ವಸ್ವವನ್ನು ಅವನಿಗೆ ಅರ್ಪಿಸಿಬಿಡುತ್ತಾನೆ. ಓರ್ವ ತುಚ್ಛ ಪ್ರಾಣಿ ಭಗವಂತನನ್ನು ಬಯಸುವನಾದರೆ, ಅವನನ್ನು ಸ್ಮರಿಸುವನಾದರೆ ಭಗವಂತನೂ ಅವನನ್ನು ಹಾಗೆಯೇ ಬಯಸುತ್ತಾನೆ, ಸ್ಮರಿಸುತ್ತಾನೆ —</p>
<p class="Shlok">ಯೇ ಯಥಾಮಾಂ ಪ್ರಪದ್ಯಂತೇ ತಾಂಸ್ತಥೈವ ಭಜಾಮ್ಯಹಮ್ ।</p>
<p class="Shlok">ಮಮ ವರ್ತ್ಮಾನುವರ್ತಂತೇ ಮನುಷ್ಯಾಃ ಪಾರ್ಥ ಸರ್ವಶಃ ॥</p>
<p class="TXT-Right">(ಗೀತೆ 4/11)</p>
<p class="Text">‘ಹೇ ಅರ್ಜುನನೇ! ಯಾವ ಭಕ್ತರು ನನ್ನನ್ನು ಯಾವ ಭಾವದಿಂದ ಭಜಿಸುತ್ತಾರೋ ಅವರನ್ನು ನಾನು ಕೂಡ ಅದೇ ಭಾವದಿಂದ ಭಜಿಸುತ್ತೇನೆ; ಏಕೆಂದರೆ ಮನುಷ್ಯರೆಲ್ಲರೂ ಎಲ್ಲ ಪ್ರಕಾರದಿಂದ ನನ್ನ ಮಾರ್ಗವನ್ನೇ ಅನುಸರಿಸುತ್ತಾರೆ.’</p>
<p class="Text">ಇದು ಭಗವಂತನ ಕರ್ಮಗಳ ದಿವ್ಯತೆಯಾಗಿದೆ. ಭಗವಂತನ ಜನ್ಮ ಮತ್ತು ಕರ್ಮಗಳ ದಿವ್ಯತೆಯನ್ನು ತತ್ತ್ವದಿಂದ ತಿಳಿಯುವವ ಕೂಡ ಶ್ರೇಯಸ್ಸಾಗಿ ಹೋಗುತ್ತದೆ. ಮತ್ತೆ ಅವನ ಆಜ್ಞೆಯನ್ನು ಪಾಲಿಸುವುದರಿಂದ, ಅವನ ಕರ್ಮಗಳನ್ನು ಆದರ್ಶವೆಂದು ತಿಳಿದು ಅವುಗಳ ಅನುಕರಣ ಮಾಡುವುದರಿಂದ ಶ್ರೇಯಸ್ಸಾದೀತು ಎಂಬುದರಲ್ಲಿ ಹೇಳುವುದೇನು?</p>
<p class="Text">ಈ ಪ್ರಕಾರ ಭಗವಂತನಂತೆ ವರ್ತಿಸುವವನು ಪ್ರಪಂಚದಲ್ಲಿ ಯಾರಿದ್ದಾನೆ ಹೇಳಿ! ತನ್ನನ್ನು ಭಗವಂತನೆಂದು ಹೇಳಿಕೊಳ್ಳುವವರು ಬಹಳ ಮಂದಿ ಇದ್ದಾರೆ. ಆದರೆ ಅವರಲ್ಲಿ ಭಗವಂತನ ಲಕ್ಷಣಗಳಲ್ಲಿನ ಒಂದು ಲಕ್ಷಣವೂ ಕೂಡ ಕಾಣುವುದಿಲ್ಲ. ಆದ್ದರಿಂದ ತನ್ನನ್ನು ಭಗವಂತನೆಂದು ಹೇಳಿಸಿಕೊಳ್ಳುವವರಿಂದ ಎಲ್ಲರೂ ಎಚ್ಚರವಾಗಿ ಯಾವಾಗಲೂ ದೂರವುಳಿಯಬೇಕು.</p>
<p class="Text">ಹೀಗೆಯೇ ಅಧಿಕಾರಿ (ಕಾರಕ) ಮಹಾಪುರುಷರ ಜನ್ಮ-ಕರ್ಮಗಳೂ ಕೂಡ ದಿವ್ಯ-ಅಲೌಕಿಕ ಮತ್ತು ಪವಿತ್ರವಾಗಿರುತ್ತವೆ. ಅವರು ಹುಟ್ಟುವ ಮೊದಲೇ ಮುಕ್ತರಿದ್ದರು. ಕೇವಲ ಪ್ರಪಂಚದ ಉದ್ಧಾರಕ್ಕಾಗಿ ಭಗವಂತನಿಂದ ಅಕಾರ ಪಡೆದು, ಅವನ ಪರಮಧಾಮದಿಂದ ಬಂದಿರುತ್ತಾರೆ. ಅವರಲ್ಲಿ ದುರ್ಗುಣ-ದುರಾಚಾರದ ಅಂಶವೂ ಕೂಡ ಇರುವುದಿಲ್ಲ. ಅವರ ಶರೀರವೂ ಅನಾಮಯ (ರೋಗರಹಿತ) ವಾಗಿರುತ್ತದೆ. ಪ್ರಪಂಚದಲ್ಲಿ ಎಷ್ಟು ಅವತಾರ ಅಥವಾ ಅಧಿಕಾರಿ (ಕಾರಕ) ಮಹಾಪುರುಷರಾಗಿದ್ದಾರೋ ಅವರಲ್ಲಿ ಯಾರೂ ಕಾಯಿಲೆ ಬಿದ್ದ ಮಾತು ಗ್ರಂಥಗಳಲ್ಲಿ ಎಲ್ಲಿಯೂ ಸಿಗುವುದಿಲ್ಲ; ಏಕೆಂದರೆ ಕಾಯಿಲೆ ಪಾಪಗಳಿಂದ ಬರುತ್ತದೆ. ಭಗವಂತ ಅಥವಾ ಅಧಿಕಾರಿ (ಕಾರಕ) ಮಹಾಪುರುಷರು ನಿತ್ಯ, ಶುದ್ಧಜ್ಞಾನಸ್ವರೂಪವಾಗಿರುತ್ತಾರೆ. ಆ ಮಹಾಪುರುಷರು ಭಗವಂತನಿಂದ ಅಧಿಕಾರ ಪಡೆದು ಜಗತ್ತಿನ ಕಲ್ಯಾಣಕ್ಕಾಗಿ ಪ್ರಪಂಚಕ್ಕೆ ಬರುತ್ತಾರೆ, ಅದಕ್ಕಾಗಿ ಅವರನ್ನು ಅಧಿಕಾರಿ ಪುರುಷರೆಂದು ಹೇಳುತ್ತಾರೆ. ಅವರಲ್ಲಿ ಗೀತೆಯ 12ನೇ ಅಧ್ಯಾಯದ 13ರಿಂದ 19ನೇ ಶ್ಲೋಕಗಳವರೆಗೆ ಹೇಳಿರುವ ಭಕ್ತರ ಲಕ್ಷಣಗಳಾದರೋ ಮೊದಲಿನಿಂದಲೇ ಇವೆ. ಉದಾಹರಣೆಗಾಗಿ ಭಗವಾನ್ ವೇದವ್ಯಾಸರು ಅಧಿಕಾರಿ (ಕಾರಕ) ಮಹಾಪುರುಷರಾದರು. ಅವರಲ್ಲಿ ಅದ್ಭುತ ಪ್ರಭಾವವಿತ್ತು. ಅವರು ಹುಟ್ಟುತ್ತಲೇ ತಮ್ಮ ಇಚ್ಛೆಯಿಂದ ಶರೀರವನ್ನು ಬೆಳೆಸಿಕೊಂಡರು. ಸ್ವತಃ ಪುರಾಣ ಇತಿಹಾಸಗಳ ಸಹಿತ ಸಾಂಗವೇದಗಳ ಜ್ಞಾನ ಪಡೆದುಕೊಂಡರು. (ಮಹಾ. ಆದಿ. 60/3) ಭಗವಾನ್ ವೇದವ್ಯಾಸರು ವಿಶೇಷ ಆವಶ್ಯಕತೆ ಬಿದ್ದಲ್ಲಿ ಕರೆಯದೇ ಉಪಸ್ಥಿತರಾಗುತ್ತಿದ್ದರು. ಅವರು ಯುಧಿಷ್ಠಿರನೇ ಮುಂತಾದ ಪಾಂಡವರಿಗೆ ಏಕಚಕ್ರ ನಗರಕ್ಕೆ ಹೋಗುವ ಮೊದಲೇ ದರ್ಶನಕೊಟ್ಟರು ಮತ್ತು ಪಾಂಡವರು ಅಲ್ಲಿ ವಾಸಿಸಿ ಅಲ್ಲಿಂದ ಹೊರಡುವ ವಿಚಾರ ಮಾಡಿದಾಗ ಪುನಃ ದರ್ಶನವಿತ್ತು ದ್ರೌಪದಿಯ ಪೂರ್ವವೃತ್ತಾಂತವನ್ನು ಹೇಳಿದರು. (ಮಹಾ. ಆದಿ. 155, 168). ಹೀಗೆಯೇ ಪಾಂಚಾಲ ನಗರದಲ್ಲಿ ರಾಜಾ ದ್ರುಪದನ ಬಳಿಯಲ್ಲಿ ಪ್ರಕಟರಾಗಿ ಅವನ ಬಳಿಯಲ್ಲಿಯೂ ಕೂಡ ದ್ರೌಪದಿಯ ಹಿಂದಿನ ಜನ್ಮದ ವೃತ್ತಾಂತವನ್ನು ಅರುಹಿ, ಅವನಿಗೆ ದಿವ್ಯ ದೃಷ್ಟಿಯನ್ನಿತ್ತು ಪಾಂಡವರನ್ನು ಅವರ ಹಿಂದಿನ ಶರೀರಗಳಿಂದ ಕೂಡಿದ ವಾಸ್ತವಿಕ ದಿವ್ಯರೂಪದಲ್ಲಿ ತೋರಿಸಿದರು. (ಮಹಾ. ಆದಿ. 196)</p>
<p class="Text">ಇಷ್ಟೇ ಅಲ್ಲ! ಆಶ್ರಮವಾಸಿಕ ಪರ್ವದಲ್ಲಿ ರಾಜಾ ಧೃತರಾಷ್ಟ್ರ, ಗಾಂಧಾರೀ, ಕುಂತೀ ಇವರು ತಮ್ಮ ಸತ್ತಿರುವ ಪುತ್ರರನ್ನು ಹಾಗೂ ಬಂಧುಗಳನ್ನು ನೋಡುವ ಇಚ್ಛೆ ಪ್ರಕಟಿಸಿದಾಗ, ಭಗವಾನ್ ವೇದವ್ಯಾಸರು ಆ ಹದಿನೆಂಟು ಅಕ್ಷೌಹಿಣೀ ಸೇನೆಯ ಸಂಹಾರದ ಹದಿನಾರು ವರ್ಷಗಳ ಬಳಿಕವೂ ಆಹ್ವಾನಿಸಿ ಕರೆಸಿದರು. ಹದಿನಾರು ವರ್ಷ ಹಿಂದೆ ಸತ್ತಿರುವವರ ರೂಪ, ಆಕೃತಿ, ವಯಸ್ಸು, ವೇಷ, ಧ್ವಜ, ವಾಹನ — ಇವೆಲ್ಲವೂ ಹಾಗೆಯೇ ಇದ್ದವು ಎಂಬ ವರ್ಣನೆ ಸಿಗುತ್ತದೆ (ಮಹಾ. ಆಶ್ರಮ. 32). ಇದೇ ಪ್ರಕಾರ ರಾಜಾ ಜನಮೇಜಯನು ಪ್ರಾರ್ಥಿಸಿದಾಗ ಭಗವಾನ್ ವೇದವ್ಯಾಸರು ರಾಜಾ ಪರೀಕ್ಷಿತನನ್ನು ಅದೇ ರೂಪ-ವಯಸ್ಸಿನಿಂದ ಯಜ್ಞದಲ್ಲಿ ಕರೆಸಿದರು. (ಮಹಾ. ಆಶ್ರಮ. 35) ಇದು ಎಷ್ಟು ಆಶ್ಚರ್ಯದ ಮಾತಾಗಿದೆ! ಯಾವನಾದರೂ ಮನುಷ್ಯನು ಹೀಗೆ ಮಾಡಬಲ್ಲನೇನು? ತಮ್ಮ ಅಧಿಕಾರಿ (ಕಾರಕ) ಮಹಾಪುರುಷರೆಂದು ಹೇಳಿಸಿಕೊಳ್ಳಲು ಬಹಳಷ್ಟು ಜನರು ಬಯಸುತ್ತಾರೆ. ಆದರೆ ಅವರ ಲಕ್ಷಣಗಳಲ್ಲಿ ಒಂದು ಲಕ್ಷಣ ಕೂಡ ಇವರಲ್ಲಿ ಹೊಂದುವುದಿಲ್ಲ. ಡಾಂಭಿಕರು ತಮ್ಮನ್ನು ಪೂಜಿಸಿಕೊಳ್ಳಲು ತಮ್ಮನ್ನು ಭಗವಾನ್ ಅಥವಾ ಭಗವಂತನಿಂದ ಕಳುಹಲ್ಪಟ್ಟ ಮಹಾಪುರುಷನೆಂದು ಹೇಳಿ ಜನರನ್ನು ಮೋಸಗೊಳಿಸುತ್ತಾರೆ. ಆದ್ದರಿಂದ ತಮ್ಮನ್ನು ಅವತಾರ, ಅಧಿಕಾರಿ ಮಹಾಪುರುಷ ಅಥವಾ ಜ್ಞಾನೀ, ಮಹಾತ್ಮಾ ಎಂದು ಹೇಳುವವರ ಬಲೆಯಲ್ಲಿ ಎಂದೂ ಸಿಕ್ಕಿಹಾಕಿಕೊಳ್ಳಬಾರದು. ಅವರಿಂದ ಯಾವಾಗಲೂ ದೂರವುಳಿಯಬೇಕು. ಏಕೆಂದರೆ ಈಗಲಾದರೋ ಭಗವಂತನ ಯಾವುದೇ ಅವತಾರವಿಲ್ಲ ಮತ್ತು ಯಾವುದೇ ಅಧಿಕಾರಿ (ಕಾರಕ) ಮಹಾಪುರುಷರು ಭಗವಂತನ ಅಧಿಕಾರ ಪಡೆದು, ಭಗವಂತನಿಂದ ಕಳುಹಲ್ಪಟ್ಟವರು ಇಲ್ಲಿಗೆ ಬಂದಿಲ್ಲ. ಹೀಗಿರುತ್ತಿದ್ದರೆ ವರ್ತಮಾನದಲ್ಲಿ ಆಗುತ್ತಿರುವ ಧರ್ಮದ ಹ್ರಾಸ, ಅಧರ್ಮದ ವೃದ್ಧಿ ಎಂದಿಗೂ ಆಗುತ್ತಿರಲಿಲ್ಲ. ಏಕೆಂದರೆ ಭಗವಂತನ ಮತ್ತು ಆ ಅಧಿಕಾರೀ (ಕಾರಕ) ಮಹಾಪುರುಷನ ಶ್ರದ್ಧಾಪೂರ್ವಕ ದರ್ಶನ, ಭಾಷಣ, ವಾರ್ತಾಲಾಪ, ಚಿಂತನೆ, ಸತ್ಸಂಗದಿಂದ ಮನುಷ್ಯನ ಶ್ರೇಯಸ್ಸು ಆಗಬಲ್ಲದು. ಮತ್ತೆ ಅವರ ಸೇವೆ, ಆಜ್ಞೆಯ ಪಾಲನೆ, ಅನುಕರಣೆ ಮಾಡುವುದರಿಂದ ಶ್ರೇಯಸ್ಸಾಗುವುದರಲ್ಲಿ ಹೇಳುವುದೇನಿದೆ?</p>
<p class="Text">ಈ ಕಾಲದಲ್ಲಿ ಮಹಾರಾಜಾ ಯುಧಿಷ್ಠಿರನಂತಹ ಮಹಾತ್ಮರ ಸಂಪರ್ಕವೂ ದುರ್ಲಭವಾಗಿದೆ. ಅವನ ದರ್ಶನ ಮತ್ತು ಭಾಷಣದಿಂದ ನಹುಷನಂತಹನೂ ಪಾಪದಿಂದ ಮುಕ್ತನಾಗಿ ಸ್ವರ್ಗಕ್ಕೆ ಹೊರಟುಹೋದನು (ಮಹಾ. ವನ. ಅ. 181) ಇಷ್ಟೇ ಅಲ್ಲ; ಮಹಾರಾಜಾ ಯುಧಿಷ್ಠಿರನು ದೊಡ್ಡ ಪ್ರಭಾವಶಾಲಿ ಪುರುಷನಾಗಿದ್ದನು. ಅವನಲ್ಲಿ ಮನ, ಇಂದ್ರಿಯಗಳ ಸಂಯಮ, ಜ್ಞಾನ, ವಿಜ್ಞಾನ, ಸತ್ಯ, ಧೈರ್ಯ, ದಾನ, ಪರಮಶಾಂತಿ, ಅಚಲಕ್ಷಮೆ, ಲಜ್ಜೆ, ಶ್ರೀ, ಕೀರ್ತಿ, ಉತ್ತಮತೇಜ, ದಯಾಳುತ್ವ, ಸರಳತೆ — ಮುಂತಾದ ಗುಣಗಳು ಸದಾಕಾಲ ಇರುತ್ತಿದ್ದುವು. ಅವನು ವಾಸಿಸುವ ದೇಶದ ಪ್ರಜೆ ಧಾರ್ಮಿಕವಾಗುತ್ತಿತ್ತು. ಆ ದೇಶದಲ್ಲಿ ಧನ, ಧಾನ್ಯ, ಗೋ-ಸಂಪತ್ತು, ಧರ್ಮ, ಸದಾಚಾರದ ವೃದ್ಧಿಯಾಗುತ್ತಿತ್ತು. ಮಹಾರಾಜಾ ಯುಧಿಷ್ಠಿರನ ಪ್ರಭಾವದಿಂದ ಆ ದೇಶದಲ್ಲಿ ಸಮಯಕ್ಕನುಸಾರ ಮಳೆ-ಬೆಳೆ ಆಗುತ್ತಿತ್ತು ಮತ್ತು ಧರ್ಮದ ಪ್ರಚಾರವಾಗುತ್ತಿತ್ತು. ಆ ದೇಶದ ಜನರು ದಾನಶೀಲರೂ, ಉದಾರರೂ, ವಿನಯಿ, ಲಜ್ಞಾಶೀಲರೂ, ಮಿತಭಾಷಿಗಳು, ಸತ್ಯಪರಾಯಣರೂ, ಶುಭಕರ್ಮ ಮಾಡುವವರೂ, ಜಿತೇಂದ್ರಿಯರೂ, ನಿರ್ಭಯರೂ, ಸಂತುಷ್ಟರೂ, ಪವಿತ್ರರೂ, ಹೃಷ್ಟ-ಪುಷ್ಟರೂ, ಕಾರ್ಯಕುಶಲರೂ ಆಗಿದ್ದರು. ಹಾಗೂ ಅಭಿಮಾನ, ದ್ವೇಷ, ಈರ್ಷ್ಯೆ ಮುಂತಾದ ವಿಕಾರಗಳಿಂದ ರಹಿತರಾಗುತ್ತಿದ್ದರು. ಅಲ್ಲಿ ಬ್ರಾಹ್ಮಣ, ಕ್ಷತ್ರಿಯ, ವೈಶ್ಯರು ತಮ್ಮ-ತಮ್ಮ ಧರ್ಮಕ್ಕನುಸಾರ ಯಜ್ಞ, ದಾನ, ತಪ, ವೇದಾಧ್ಯಯನ ಇವುಗಳನ್ನು ಮಾಡುತ್ತಿದ್ದರು. ಎಲ್ಲರೂ ತಮ್ಮ ಧರ್ಮದ ಪಾಲನೆಯನ್ನು ಚೆನ್ನಾಗಿ ಮಾಡುತ್ತಿದ್ದರು. (ಮಹಾ. ವಿರಾಟ. ಅ. 28)</p>
<p class="Text">ತಮ್ಮನ್ನು ಯುಧಿಷ್ಠಿರನಂತೆ ಹೇಳುವುದೇನೋ ಸಹಜವಾಗಿದೆ. ಆದರೆ ಅವನಂತೆ ಆಗುವುದು ಸಾಮಾನ್ಯ ಮಾತಲ್ಲ. ಯುಧಿಷ್ಠಿರನು ಬಹಳ ಉಚ್ಚಕೋಟಿಯ ಧರ್ಮಾತ್ಮಾ ಪುರುಷನಾಗಿದ್ದನು. ಅವನು ದೊಡ್ಡ-ದೊಡ್ಡ ಆಪತ್ತುಗಳನ್ನು ಎದುರಿಸಿದನು. ಆದರೆ ತನ್ನ ಧರ್ಮವನ್ನು ತ್ಯಜಿಸಲಿಲ್ಲ. ಆದ್ದರಿಂದ ನಾವುಗಳು ಕೂಡ ಯುಧಿಷ್ಠಿರನಂತೆ ಧರ್ಮಾತ್ಮಾ ಆಗಲು ಅವನ ಆಚರಣೆಗಳ ಅನುಕರಣ ಮಾಡಬೇಕು.</p>
<p class="Text">ಈ ಪ್ರಪಂಚದಲ್ಲಿ ತನ್ನ ಪುಣ್ಯ-ಪಾಪಮಯ ಕರ್ಮಗಳ ಫಲಸ್ವರೂಪ ಮನುಷ್ಯಜನ್ಮ ಪಡೆದ ಬಳಿಕ, ಸಾಧನೆಯ ಮೂಲಕ ಇದೇ ಜನ್ಮದಲ್ಲಿ ಮುಕ್ತಿ-ಲಾಭಮಾಡಿಕೊಂಡ ಪುರುಷನಲ್ಲಿಯೂ ಕೂಡ ಗೀತೆಯ 12ನೇ ಅಧ್ಯಾಯದ 13ರಿಂದ 19ನೇ ಶ್ಲೋಕಗಳವರೆಗೆ ಹೇಳಿದ ಭಗವತ್ಪ್ರಾಪ್ತ ಭಕ್ತನ ಹಾಗೂ 14ನೇ ಅಧ್ಯಾಯದ 22 ರಿಂದ 25ನೇ ಶ್ಲೋಕಗಳವರೆಗೆ ಹೇಳಿದ ಗುಣಾತೀತ ಜ್ಞಾನಿಯ ಲಕ್ಷಣಗಳು ಬರಬಲ್ಲವು; ಆದರೆ ಅವನ ಶರೀರ ಅನಾಮಯವಾಗಲಾರದು. ಅವನಲ್ಲಿ ಅವತಾರ ಅಥವಾ ಅಧಿಕಾರೀ (ಕಾರಕ) ಮಹಾಪುರುಷರಂತೆ ಎಲ್ಲೆಂದರಲ್ಲಿ ಪ್ರಕಟವಾಗುವುದು, ಮೃತವ್ಯಕ್ತಿಗಳನ್ನು ಕರೆದು ಪ್ರತ್ಯಕ್ಷ ಭೆಟ್ಟಿಯಾಗಿಸುವುದು ಮುಂತಾದ ಅಮಾನುಷ ಅಲೌಕಿಕ ಪ್ರಭಾವ ಇರಲಾರವು. ಆದರೆ ಮುಕ್ತನಾದ ಬಳಿಕ ಅವನ ಕರ್ಮ, ಸ್ವಭಾವ ಮುಂತಾದವು ಶುದ್ಧವಾಗುತ್ತವೆ. ಆದ್ದರಿಂದ ಅವರ ನಿಷ್ಕಾಮಭಾವದಿಂದ ಸಂಗ, ವಾರ್ತಾಲಾಪ, ಆಜ್ಞಾಪಾಲನೆ, ಸೇವೆ, ಅನುಕರಣದಿಂದ ಮನುಷ್ಯರ ಉದ್ಧಾರವಾಗಬಲ್ಲದು. ಭಗವಂತನು ಗೀತೆಯಲ್ಲಿ ಹೇಳಿರುವನು —</p>
<p class="Shlok">ತದ್ವಿದ್ಧಿ ಪ್ರಣಿಪಾತೇನ ಪರಿಪ್ರಶ್ನೇನ ಸೇವಯಾ ।</p>
<p class="Shlok">ಉಪದೇಕ್ಷ್ಯಂತಿ ತೇ ಜ್ಞಾನಂ ಜ್ಞಾನಿನಸ್ತತ್ತ್ವದರ್ಶಿನಃ ॥</p>
<p class="TXT-Right">(ಗೀತೆ 4/34)</p>
<p class="Text">‘ಆ ಜ್ಞಾನವನ್ನು ನೀನು ತತ್ತ್ವದರ್ಶಿಗಳಾದ ಜ್ಞಾನಿಗಳ ಬಳಿಗೆ ಹೋಗಿ ತಿಳಿದುಕೋ. ಅವರಿಗೆ ಶ್ರದ್ಧೆಯಿಂದ ದಂಡವತ್ ಪ್ರಣಾಮಮಾಡುವುದರಿಂದ, ಅವರ ಸೇವೆಮಾಡುವುದರಿಂದ ಮತ್ತು ಕಪಟವನ್ನು ಬಿಟ್ಟು ಪ್ರಶ್ನೆ ಮಾಡುವುದರಿಂದ ಪರಮಾತ್ಮತತ್ತ್ವವನ್ನು ಚೆನ್ನಾಗಿ ತಿಳಿದಿರುವ ಆ ಜ್ಞಾನಿಗಳೂ, ಮಹಾತ್ಮರೂ ನಿನಗೆ ತತ್ತ್ವಜ್ಞಾನದ ಉಪದೇಶವನ್ನು ಮಾಡುವರು.’</p>
<p class="Shlok">ಅನ್ಯೇ ತ್ವೇವಮಜಾನಂತಃ ಶ್ರುತ್ವಾನ್ಯೇಭ್ಯ ಉಪಾಸತೇ ।</p>
<p class="Shlok">ತೇಽಪಿ ಚಾತಿತರಂತ್ಯೇವ ಮೃತ್ಯುಂ ಶ್ರುತಿಪರಾಯಣಾಃ ॥</p>
<p class="TXT-Right">(ಗೀತೆ 13/25)</p>
<p class="Text">‘ಆದರೆ ಇವರಿಗಿಂತ ಬೇರೆಯಾದ ಅರ್ಥಾತ್ ಯಾರು ಮಂದಬುದ್ಧಿಯುಳ್ಳ ಪುರುಷರಿದ್ದಾರೋ ಅವರು ಧ್ಯಾನಯೋಗ, ಜ್ಞಾನಯೋಗ ಮತ್ತು ಕರ್ಮಯೋಗಗಳನ್ನು ಈ ಪ್ರಕಾರವಾಗಿ ತಿಳಿಯದವರಾಗಿ, ಇತರರಿಂದ ಅರ್ಥಾತ್ ತತ್ತ್ವವನ್ನು ಅರಿತಿರುವ ಪುರುಷರಿಂದ ಕೇಳಿಯೇ ಅದರಂತೆ ಉಪಾಸನೆ ಮಾಡುತ್ತಾರೆ, ಮತ್ತು ಆ ಶ್ರವಣ ಪರಾಯಣರಾದ ಪುರುಷರು ಸಹ ಮೃತ್ಯುರೂಪವಾದ ಸಂಸಾರಸಾಗರವನ್ನು ನಿಃಸಂದೇಹವಾಗಿ ದಾಟುತ್ತಾರೆ.’</p>
<p class="Text para-style-override-2">ಭಗವಂತನ ಮೇಲೆ ಹೇಳಿದ ವಚನಗಳಲ್ಲಿ ಲಕ್ಷ್ಯವಿಟ್ಟು ನಾವುಗಳು ಭಗವತ್ ಪ್ರಾಪ್ತ ಭಕ್ತರ ಹಾಗೂ ಜ್ಞಾನಿ ಮಹಾತ್ಮರ ಶ್ರದ್ದಾ-ಭಕ್ತಿಪೂರ್ವಕ ಸಂಗ, ವಾರ್ತಾಲಾಪ, ಆಜ್ಞಾಪಾಲನೆ, ಸೇವೆ, ಅನುಕರಣ ಮುಂತಾದವುಗಳಿಂದ ವಿಶೇಷ ಲಾಭ ಪಡೆಯಬೇಕು.<span></span></p>


<p class="Page-Break"> </p>
<p class="First-End-Page-text" id="toc_marker-13" xml:lang="en-GB">ಕೊನೆಯ ಪುಟ</p>

