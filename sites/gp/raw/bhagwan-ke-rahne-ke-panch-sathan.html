
<p class="First-End-Page-text para-style-override-1" id="toc_marker-1" xml:lang="en-GB"><span class="char-style-override-1">ಮೊದಲ ಪುಟ</span></p>
<p class="Titel-Page---Shri-Hari">॥ ಶ್ರೀಹರಿಃ ॥</p>
<p class="Title-Page---Book-Name">ಭಗವಂತನ ಐದು ಆವಾಸ-ಸ್ಥಾನಗಳು</p>
<p class="Title-Page---Hindi-Name">भगवान् के रहनेके पाँच स्थान - कन्नड़</p>
<p class="Title-Page---Tavmewa-Mata" xml:lang="kn-IN"> </p>
<p class="Title-Page---Tavmewa-Mata" xml:lang="kn-IN">ತ್ವಮೇವ ಮಾತಾ ಚ ಪಿತಾ ತ್ವಮೇವ</p>
<p class="Title-Page---Tavmewa-Mata" xml:lang="kn-IN">ತ್ವಮೇವ ಬಂಧುಶ್ಚ ಸಖಾ ತ್ವಮೇವ ।</p>
<p class="Title-Page---Tavmewa-Mata" xml:lang="kn-IN">ತ್ವಮೇವ ವಿದ್ಯಾ ದ್ರವಿಣಂ ತ್ವಮೇವ</p>
<p class="Title-Page---Tavmewa-Mata" xml:lang="kn-IN">ತ್ವಮೇವ ಸರ್ವಂ ಮಮ ದೇವದೇವ ॥</p>
<p class="Title-Page---Tavmewa-Mata" xml:lang="kn-IN"> </p>
<p class="Title-Page---Tikkakar" xml:lang="kn-IN">ಶ್ರದ್ಧೇಯ ಶ್ರೀಜಯದಯಾಲಜೀ ಗೋಯಂದಕಾ</p>
<p class="Title-Page---Gita-Seva-Trust para-style-override-2">ಗೀತಾ ಸೇವಾ ಟ್ರಸ್ಟ್<span></span></p>


<p class="Page-Break">॥ ಶ್ರೀಹರಿ: ॥</p>
<p class="Chapter-Heading" id="toc_marker-2">ನಿವೇದನೆ</p>
<p class="Text">ಪ್ರಾಪಂಚಿಕ ಬಂಧನಗಳಿಂದ ಮುಕ್ತಿ ಮತ್ತು ಭಗವತ್ಪ್ರಾಪ್ತಿ-ಇವು ಧರ್ಮದ ಫಲವಾಗಿವೆ. ಈ ಧರ್ಮಾಚರಣೆಯ ಜ್ಞಾನ ಪುರಾಣಗಳ ಶ್ರವಣ-ಮನನ ಇತ್ಯಾದಿಗಳಿಂದ ಉಂಟಾಗುತ್ತದೆ. ವೇದಗಳಿಗೆ ಸಮಾನವಾಗಿಯೇ ಪುರಾಣಗಳೂ ಧರ್ಮ-ಅರ್ಥ -ಕಾಮ-ಮೋಕ್ಷ -ಈ ಚತುರ್ವಿಧ ಪುರುಷಾರ್ಥಗಳ ಉಪದೇಶಾತ್ಮಕವಾಗಿವೆ. ಪುರಾಣಗಳಲ್ಲಿಯೂ ಪದ್ಮಪುರಾಣದ ಸ್ಥಾನವು ವಿಶಿಷ್ಟವಾದುದು. ಇದನ್ನು ಭಗವಂತನ ಪುರಾಣರೂಪೀ ವಿಗ್ರಹದ ಹೃದಯ ಎಂದು ಭಾವಿಸಲಾಗಿದೆ -<span class="char-style-override-2"> ‘ಹೃದಯಂ ಪದ್ಮಸಂಜ್ಞಕಮ್’ </span>ವೈಷ್ಣವರಿಗಂತೂ ಇದು ಸರ್ವಸ್ವವೇ ಆಗಿದೆ.</p>
<p class="Text">ಪದ್ಮ ಪುರಾಣದಲ್ಲಿ ಭಗವದ್ಭಕ್ತಿ, ಜ್ಞಾನ, ವೈರಾಗ್ಯ, ತಪಶ್ಚರ್ಯೆ, ದೇವತಾರಾಧನೆ, ತೀರ್ಥ, ವ್ರತ, ದಾನ, ಧರ್ಮ ಇತ್ಯಾದಿ ಅನೇಕ ವಿಷಯಗಳ ವಿಶದವಾದ ವಿವೇಚನೆ ಸಹಿತ ಅನೇಕ ಶಿಕ್ಷಾಪ್ರದ ಉಪಖ್ಯಾನ ಮತ್ತು ಕಲ್ಯಾಣಕಾರೀ ಕಥೆಗಳಿವೆ. ಅವುಗಳಲ್ಲಿನ ಆದರ್ಶ ಚರಿತ್ರೆಗಳು ಸತ್ಯ, ಧರ್ಮ ಮತ್ತು ನೀತಿಯ ಗಹನವಾದ ಶಿಕ್ಷಣವನ್ನು ಕೊಡುವುದರ ಜೊತೆಗೆ ಆಧ್ಯಾತ್ಮಿಕ ಚೈತನ್ಯವನ್ನು ಜಾಗೃತಗೊಳಿಸಿ ಆತ್ಮ-ಕಲ್ಯಾಣದ ಮಾರ್ಗವನ್ನು ಪ್ರಶಸ್ತಗೊಳಿಸುತ್ತದೆ.</p>
<p class="Text para-style-override-3">ಈ ಪುಸ್ತಕದ ಅಧ್ಯಯನ-ಅಧ್ಯಾಪನ ಮತ್ತು ಮನನದ ಮೂಲಕ ಈ ಮಹಾನ್ ಚರಿತ್ರೆಗಳ ವಿಶೇಷತೆಗಳನ್ನು ಅನುಸರಿಸಿ ಅಳವಡಿಸಿಕೊಳ್ಳುವುದರಿಂದ ಜೀವನದಲ್ಲಿ ನಿಶ್ಚಿತ ಪರಿವರ್ತನೆಯುಂಟಾಗಬಲ್ಲದು-ಎಂಬ ನಂಬಿಕೆ ನಮಗಿದೆ. ಸರಳ, ಸುಬೋಧ ಭಾಷೆಯಲ್ಲಿ ಪ್ರಸ್ತುತಪಡಿಸಿರುವ ಈ ಪುಸ್ತಕವು ಎಲ್ಲಾ ವರ್ಗದ ಓದುಗರಿಗೂ ಅತ್ಯಂತ ಉಪಯೋಗಿಯಾಗಿದೆ.<span></span></p>


<p class="Page-Break"> </p>
<p class="Chapter-Heading" id="toc_marker-3">ಸಂತವಾಣಿ</p>
<p class="Text">‘‘ನಿರ್ಜನವಾದ ಸ್ಥಳದಲ್ಲಿ ಒಬ್ಬಂಟಿಗನಾಗಿರುವಾಗ ಮನಸ್ಸನ್ನು ಪ್ರಸನ್ನತೆಯಿಂದ ಸ್ಥಿರವಾಗಿಟ್ಟುಕೊಂಡಿರುವಂತಹ ಪ್ರಯತ್ನ ಮಾಡಬೇಕು. ವಿಕಸಿತವಾದ ಚಿತ್ತದಿಂದ ಏಕಾಂತದಲ್ಲಿ ಶ್ವಾಸದ ಮೂಲಕ ನಿರಂತರ ನಾಮವನ್ನು ಜಪಿಸುವುದರಿಂದ ಅದು ಸಾಧ್ಯವಾಗಬಲ್ಲದು’’.</p>
<p class="Text">‘‘ಭಗವತ್ಪ್ರೇಮ ಮತ್ತು ಭಕ್ತಿ-ಜ್ಞಾನ-ವೈರಾಗ್ಯ-ಸಂಬಂಧೀ ಶಾಸ್ತ್ರಗಳನ್ನು ಓದುತ್ತಿರಬೇಕು’’.</p>
<p class="Text">‘‘ಏಕಾಂತ ಪ್ರದೇಶದಲ್ಲಿ ಧ್ಯಾನ ಮಾಡುವಾಗ ಯಾವುದೇ ವಿಚಾರ ಜ್ಞಾಪಕಕ್ಕೆ ಬಂದರೂ ಅದನ್ನು ತಕ್ಷಣ ಮರೆತುಬಿಡಬೇಕು. ಈ ಸಂಕಲ್ಪ-ತ್ಯಾಗದಿಂದ ಬಹಳ ಹೆಚ್ಚಿನ ಲಾಭವುಂಟು’’.</p>
<p class="Text">‘‘ಧನ ಪ್ರಾಪ್ತಿಯ ಉದ್ದೇಶದಿಂದ ಕಾರ್ಯ ಮಾಡಿದರೆ ಮನಸ್ಸು ಸಂಸಾರದಲ್ಲಿ ತೊಡಗುತ್ತದೆ. ಆದುದರಿಂದ ಸಾಂಸಾರಿಕ ಕಾರ್ಯವನ್ನು ಬಹು ಜಾಗರೂಕತೆಯಿಂದ ಕೇವಲ ಭಗವಂತನ ಪ್ರೀತಿಗಾಗಿಯೇ ಮಾಡಬೇಕು. ಈ ಪ್ರಕಾರದಿಂದಲೂ ಹೆಚ್ಚು ಕಾರ್ಯ ಮಾಡಕೂಡದು; ಏಕೆಂದರೆ ಕಾರ್ಯದ ಹೆಚ್ಚಳದಿಂದ ಉದ್ದೇಶದಲ್ಲಿ ಪರಿವರ್ತನೆಯಾಗಿ ಹೋಗುತ್ತದೆ’’.</p>
<p class="Text">‘‘ಸಾಂಸಾರಿಕ ಪದಾರ್ಥಗಳೊಡನೆ ಮತ್ತು ಮನುಷ್ಯರೊಡನೆ ಮಿಳಿತವಾಗುವುದನ್ನು ಕಡಿಮೆ ಮಾಡಬೇಕು’’.</p>
<p class="Text">‘‘ಸಂಸಾರ ಸಂಬಂಧವಾದ ಮಾತುಗಳನ್ನು ಬಹಳ ಕಡಿಮೆ ಮಾಡಬೇಕು’’.</p>
<p class="Text para-style-override-3">‘‘ಕೇಳದ ಹೊರತು ಯಾರ ಅವಗುಣಗಳನ್ನೂ ಅವರಿಗೆ ತಿಳಿಸಬಾರದು ಮತ್ತು ಅವುಗಳ ಕಡೆಗೆ ಗಮನವನ್ನೇ ಕೊಡಬಾರದು’’.<span class="char-style-override-3"></span></p>


<p class="Page-Break">॥ ಶ್ರೀ ಹರಿಃ ॥</p>
<p class="Chapter-Heading" id="toc_marker-4">ಪಂಚ ಮಹಾಯಜ್ಞಗಳು<span class="char-style-override-4"></span></p>
<p class="Text"><span class="char-style-override-2">ವ್ಯಾಸರು ಹೇಳಿದರು -</span> ಶಿಷ್ಯರೇ! ನಾನು ನಿಮ್ಮೆಲ್ಲರಿಗೂ ಐದು ಧರ್ಮಗಳ ವ್ಯಾಖ್ಯಾನ ಮಾಡಿ ತಿಳಿಸುವೆನು. ಆ ಐದರಲ್ಲಿ ಒಂದನ್ನಾದರೂ ಅನುಷ್ಠಾನ ಮಾಡಿದರೆ ಮನುಷ್ಯನು ಸತ್ಕೀರ್ತಿ, ಸ್ವರ್ಗ ಹಾಗೂ ಮೋಕ್ಷವನ್ನೂ ಪಡೆಯಬಲ್ಲನು ಮಾತಾ-ಪಿತೃಗಳ ಸೇವೆ, ಪತಿಸೇವೆ, ಎಲ್ಲರಲ್ಲಿಯೂ ಸಮಾತನೆಯ ಭಾವ, ಮಿತ್ರ ದ್ರೋಹ ಮಾಡದಿರುವುದು ಮತ್ತು ಭಗವಾನ್ ಶ್ರೀವಿಷ್ಣುವನ್ನು ಭಜಿಸುವುದು-ಈ ಐದೂ ಮಹಾಯಜ್ಞಗಳಾಗಿವೆ. ವಿಪ್ರರೇ! ಮೊದಲು ಮಾತಾ-ಪಿತೃಗಳ ಪೂಜೆ-ಸೇವೆ ಮಾಡಿ ಮನುಷ್ಯನು ಮಾಡುವ ಧರ್ಮದ ಸಾಧನೆಯು ಈ ಜಗತ್ತಿನಲ್ಲಿ ನೂರೂರು ಯಜ್ಞ ಹಾಗೂ ತೀರ್ಥಯಾತ್ರೆ ಮುಂತಾದವುಗಳಿಂದಲೂ ದುರ್ಲಭವಾಗಿದೆ. ತಂದೆಯು ಧರ್ಮ, ತಂದೆಯು ಸ್ವರ್ಗ ಮತ್ತು ತಂದೆಯೇ ಸರ್ವೋತ್ಕೃಷ್ಟ ತಪಸ್ಸು. ಪಿತೃವು ಪ್ರಸನ್ನನಾದರೆ ಎಲ್ಲಾ ದೇವತೆಗಳೂ ಪ್ರಸನ್ನರಾಗಿ ಹೋಗುತ್ತಾರೆ, ಸೇವೆ ಮತ್ತು ಸದ್ಗುಣಗಳಿಂದ ತಂದೆ-ತಾಯಿಯವರು ಸಂತುಷ್ಟರಾಗಿರುತ್ತಾರೆಯೋ, ಆ ಪುತ್ರನಿಗೆ ಪ್ರತಿದಿನವೂ ಗಂಗಾ ಸ್ನಾನದ ಫಲ ದೊರಕುತ್ತದೆ. ಮಾತೆಯು ಸರ್ವತೀರ್ಥಮಯಿ ಮತ್ತು ಪಿತಾ ಸಂಪೂರ್ಣ ದೇವತೆಗಳ ಸ್ವರೂಪನಾಗಿದ್ದಾನೆ. ಆದುದರಿಂದ ಎಲ್ಲಾ ಪ್ರಕಾರದಿಂದಲೂ ಪ್ರಯತ್ನ ಪೂರ್ವಕ ಮಾತಾ-ಪಿತೃಗಳಿಗೆ ನಮಸ್ಕಾರ ಮಾಡುವಾಗ ಯಾರ ಕೈ, ಹಣೆ ಮತ್ತು ಮಂಡಿಗಳು ಭೂಮಿಗೆ ಸ್ಪರ್ಶಿಸುತ್ತವೆಯೋ, ಅವನು ಅಕ್ಷಯ ಸ್ವರ್ಗವನ್ನು ಪಡೆಯುತ್ತಾನೆ. ಮಾತಾ-ಪಿತರ ಚರಣಗಳ ಧೂಳು ಪುತ್ರನ ತಲೆ ಮತ್ತು ಶರೀರದ ಮೇಲೆ ಬೀಳುತ್ತಿರುವವರೆವಿಗೂ ಅವನು ಶುದ್ಧನಾಗಿರುತ್ತಾನೆ. ಮಾತಾ-ಪಿತೃಗಳ ಚರಣ-ಕಮಲಗಳ ಜಲವನ್ನು ಪಾನ ಮಾಡುವ ಪುತ್ರನ ಕೋಟ್ಯಾಂತರ ಜನ್ಮಗಳ ಪಾಪಗಳು ನಾಶವಾಗಿ ಹೋಗುತ್ತವೆ. ಅವನೇ ಪ್ರಪಂಚದಲ್ಲಿ ಧನ್ಯನು. ಮಾತಾ-ಪಿತೃಗಳ ಆಜ್ಞೆಯನ್ನು ಉಲ್ಲಂಘಿಸುವ ನೀಚನು ಮಹಾ ಪ್ರಳಯದವರೆಗೂ ನರಕ ವಾಸಿಯಾಗುತ್ತಾನೆ. ರೋಗಿ ವೃದ್ಧ, ಜೀವನೋಪಾಯವಿಲ್ಲದ ಕುರುಡ ಮತ್ತು ಕಿವುಡರಾದ ತಂದೆಯನ್ನು ತ್ಯಾಗ ಮಾಡಿಬಿಟ್ಟು ಹೊರಟು ಹೋಗುವವನು ರೌರವ ನರಕವನ್ನು ಸೇರುತ್ತಾನೆ.<span class="char-style-override-5">*</span> ಇಷ್ಟೇ ಅಲ್ಲ, ಅವನು ಅಂತ್ಯಜ, ಮ್ಲೇಚ್ಛ ಮತ್ತು ಚಾಂಡಾನಾಗಿ ಹುಟ್ಟಬೇಕಾಗುತ್ತದೆ. ಮಾತಾ-ಪಿತೃಗಳ ಪಾಲನೆ-ಪೋಷಣೆ ಮಾಡದೇ ಹೋದರೆ ಸಮಸ್ತ ಪುಣ್ಯಗಳೂ ನಾಶವಾಗಿ ಹೋಗುತ್ತವೆ. ತಂದೆ-ತಾಯಿಯರ ಪೂಜೆಯನ್ನು ಮಾಡದೇ ಪುತ್ರನು ದೇವತೆಗಳ ಆರಾಧನೆ ಮತ್ತು ತೀರ್ಥ ಸೇವನೆ ಮಾಡಿದರೂ ಅವನಿಗೆ ಅದರ ಫಲ ದೊರೆಯುವುದಿಲ್ಲ.</p>
<p class="FootnoteShlok"><span class="char-style-override-6">* </span>ರೋಗಿಣಂ ಚಪಿವೃದ್ಧಂ ಚ ಪಿತರಂ ವೃತ್ತಿಕರ್ಶಿತಮ್ ।</p>
<p class="FootnoteShlok">ವಿಕಲಂ ನೇತ್ರಾಕರ್ಣಾಭ್ಯಾಂ ತ್ಯಕ್ತ್ವಾಗಚ್ಛೇಚ್ಚ ರೌರವಮ್ ॥</p>
<p class="Text">ಬ್ರಾಹ್ಮಣರೇ! ಈ ವಿಷಯದಲ್ಲಿ ನಾನು ಒಂದು ಪ್ರಾಚೀನ ಕಾಲದ ಇತಿಹಾಸವನ್ನು ಹೇಳುತ್ತೇನೆ, ಪ್ರಯತ್ನ ಪೂರ್ವಕ ಅದನ್ನು ಕೇಳಿರಿ, ಇದನ್ನು ಶ್ರವಣ ಮಾಡಿದರೆ ಭೂಲೋಕದಲ್ಲಿ ಎಂದಿಗೂ ನಿಮಗೆ ಮೋಹವು ವ್ಯಾಪಿಸುವುದಿಲ್ಲ.</p>
<p class="Text">ಪೂರ್ವ ಕಾಲದಲ್ಲಿ ನರೋತ್ತಮನೆಂಬ ಹೆಸರಿನ ಒಬ್ಬ ಪ್ರಸಿದ್ಧ ಬ್ರಾಹ್ಮಣನಿದ್ದನು. ಅವನು ತನ್ನ ಮಾತಾ-ಪಿತೃಗಳನ್ನು ಆದರಿಸದೆ ತೀರ್ಥಯಾತ್ರೆಗೆ ಹೊರಟುಹೋದನು. ಎಲ್ಲಾ ತೀರ್ಥ ಕ್ಷೇತ್ರಗಳನ್ನು ಸುತ್ತುತ್ತಿರುವ ಆ ಬ್ರಾಹ್ಮಣನ ವಸ್ತ್ರಗಳು ಪ್ರತಿದಿನ ಯಾವ ಆಧಾರವಿಲ್ಲದೆ ಆಕಾಶದಲ್ಲಿಯೇ ಒಣಗುತ್ತಿದ್ದವು. ಇವರಿಂದ ಅವನ ಮನಸ್ಸಿನಲ್ಲಿ ಅತ್ಯಧಿಕ ಅಹಂಕಾರ ಉಂಟಾಯಿತು. ನನ್ನ ಸಮಾನ ಪುಣ್ಯಾತ್ಮ ಮತ್ತು ಮಹಾಯಶಸ್ವೀ ಬೇರೆ ಯಾರೂ ಇಲ್ಲ ಎಂದು ತಿಳಿದುಕೊಳ್ಳುತ್ತಿದ್ದನು. ಒಂದು ದಿವಸ ಅವನು ಮುಖವನ್ನು ಮೇಲ್ಗಡೆಗೆ ಮಾಡಿಕೊಂಡು ಇದೇ ಮಾತನ್ನು ಹೇಳುತ್ತಾ ಇದ್ದನು, ಅಷ್ಟರಲ್ಲಿಯೇ ಒಂದು ಪಕ್ಷಿಯು ಅವನ ಮುಖದ ಮೇಲೆ ಮಲವಿಸರ್ಜನೆ ಮಾಡಿಬಿಟ್ಟಿತು. ಆಗ ಬ್ರಾಹ್ಮಣನು ಕೋಪದಿಂದ ಅದಕ್ಕೆ ಶಾಪವಿತ್ತನು. ಪಾಪ ಆ ಪಕ್ಷಿಯು ಸುಟ್ಟು ಬೂದಿಯಾಗಿ ನೆಲಕ್ಕೆ ಬಿದ್ದಿತು. ಪಕ್ಷಿಯು ಮೃತ್ಯುವನ್ನಪ್ಪಿದ ಕೂಡಲೇ ನರೋತ್ತಮನಲ್ಲಿ ಮಹಾಮೋಹದ ಪ್ರವೇಶವಾಯಿತು. ಆ ಪಾಪದಿಂದ ಈಗ ಅವನ ವಸ್ತ್ರಗಳು ಆಕಾಶದಲ್ಲಿ ನಿಲ್ಲುತ್ತಿರಲಿಲ್ಲ. ಇದರಿಂದ ಅವನಿಗೆ ಬಹಳ ವ್ಯಥೆಯಾಯಿತು. ಅನಂತರ ಅಶರೀರವಾಣಿಯು ಹೇಳಿತು - ‘ಬ್ರಾಹ್ಮಣಾ! ನೀನು ಪರಮ ಧರ್ಮಾತ್ಮನಾದ ಮೂಕಚಾಂಡಾಲನ ಬಳಿಗೆ ಹೋಗು. ಅಲ್ಲಿ ನಿನಗೆ ಧರ್ಮದ ಜ್ಞಾನವುಂಟಾಗುವುದು. ಅವನ ವಚನಗಳು ನಿನಗೆ ಶ್ರೇಯಸ್ಕರವಾಗುವುದು’.</p>
<p class="Text">ಈ ಅಶರೀರವಾಣಿಯನ್ನು ಕೇಳಿ ಬ್ರಾಹ್ಮಣನು ಮೂಕ ಚಾಂಡಾಲನ ಮನೆಗೆ ಹೋದನು. ಆ ಚಾಂಡಾಲನು ಎಲ್ಲ ರೀತಿಯಿಂದಲೂ ತನ್ನ ಮಾತಾ-ಪಿತೃಗಳ ಸೇವೆಯಲ್ಲಿ ತೊಡಗಿರುವುದನ್ನು ನೋಡಿದನು. ಚಳಿಗಾಲದಲ್ಲಿ ಅವನು ತನ್ನ ತಾಯಿ ತಂದೆಗಳಿಗೆ ಸ್ನಾನಕ್ಕೆ ಬಿಸಿ ನೀರನ್ನು ಕೊಡುವುದು, ಅವರ ಶರೀರಕ್ಕೆ ಎಣ್ಣೆ ಉಜ್ಜುವುದು, ಬೆಚ್ಚಗಾಗಲು ಅಗ್ಗಿಷ್ಟಿಕೆ ಉರಿಸುವುದು, ಊಟದ ನಂತರ ತಾಂಬೂಲ ಕೊಡುವುದು ಮತ್ತು ತೊಡಲು ಶುಭ್ರ ವಸ್ತ್ರಗಳನ್ನು ಕೊಡುವುದು ಇವನ ಕೆಲಸ. ಪ್ರತಿದಿನವೂ ಮೃಷ್ಟಾನ್ನ ಬಡಿಸುತ್ತಿದ್ದನು ಮತ್ತು ವಸಂತ ಋತುವಿನಲ್ಲಿ ಸುಗಂಧ ಭರಿತ ಹೂಮಾಲೆಯನ್ನು ಹಾಕುತ್ತಿದ್ದನು. ಇವರಿಗೆ ಬೇಕಾಗುವ ಎಲ್ಲ ಭೋಗ ಸಾಮಗ್ರಿಗಳನ್ನು ಕೊಡುತ್ತಿದ್ದನು ಮತ್ತು ಬಗೆ-ಬಗೆಯ ಅವಶ್ಯಕತೆಗಳನ್ನೂ ಪೂರೈಸುತ್ತಿದ್ದನು. ಬೇಸಿಗೆಯಲ್ಲಿ ಪ್ರತಿದಿನ ಅವರಿಗೆ ಗಾಳಿ ಬೀಸುತ್ತಿದ್ದನು. ಈ ಪ್ರಕಾರ ದಿನವೂ ಅವರ ಸೇವೆ ಮಾಡಿಯೇ ತಾನು ಊಟ ಮಾಡುತ್ತಿದ್ದನು. ಮಾತಾಪಿತೃಗಳ ಆಯಾಸ ಮತ್ತು ಕಷ್ಟ ನಿವಾರಣೆ ಮಾಡುವುದೇ ಅವನ ನಿತ್ಯದ ನಿಯಮವಾಗಿತ್ತು. ಈ ಪುಣ್ಯಕರ್ಮಗಳ ಕಾರಣದಿಂದ ಮೂಕ ಚಾಂಡಾಲನ ಮನೆಯು ಯಾವ ಆಧಾರ ಮತ್ತು ಕಂಬವೂ ಇಲ್ಲದೆ ಆಕಾಶದಲ್ಲಿ ನಿಂತಿದ್ದಿತು. ಅದರೊಳಗಡೆ ತ್ರಿಭುವನ ಸ್ವಾಮಿ ಭಗವಾನ್ ಶ್ರೀಹರಿಯು ಮನೋಹರ ಬ್ರಾಹ್ಮಣನ ರೂಪದಿಂದ ದಿನವೂ ವಿರಾಜಮಾನನಾಗಿದ್ದನು. ಆ ಸತ್ಯ ಸ್ವರೂಪೀ ಪರಮಾತ್ಮನು ತನ್ನ ಮಹಾನ್ ಸತ್ಯಮಯ ತೇಜಸ್ವೀ ವಿಗ್ರಹದಿಂದ ಆ ಚಾಂಡಾಲನ ಮಂದಿರದ ಸೌಂದರ್ಯವನ್ನು ವೃದ್ಧಿಗೊಳಿಸುತ್ತಿದ್ದನು. ಅದೆಲ್ಲವನ್ನೂ ನೋಡಿ ಬ್ರಾಹ್ಮಣನಿಗೆ ಬಹಳ ಆಶ್ಚರ್ಯವಾಯಿತು. ಅವನು ಆ ಮೂಕ ಚಾಂಡಾಲನಿಗೆ ಹೇಳಿದನು-‘ನೀನು ನನ್ನ ಹತ್ತಿರಕ್ಕೆ ಬಾ, ನಾನು ನಿನ್ನೊಡನೆ ಸಂಪೂರ್ಣ ಲೋಕಗಳ ಸನಾತನ ಹಿತದ ಮಾತನ್ನು ಕೇಳುತ್ತೇನೆ; ಅದನ್ನು ನೀನು ಸರಿಯಾಗಿ ನನಗೆ ಹೇಳು’.</p>
<p class="Text">ಮೂಕ ಚಾಂಡಾಲನು ಹೇಳಿದನು - ‘ವಿಪ್ರರೇ! ಈಗ ನಾನು ಮಾತಾ-ಪಿತೃಗಳ ಸೇವೆ ಮಾಡುತ್ತಿದ್ದೇನೆ. ನಿಮ್ಮ ಬಳಿಗೆ ಹೇಗೆ ಬರಲಿ? ಅವರ ಪೂಜೆ ಮಾಡಿ ನಿಮ್ಮ ಅವಶ್ಯಕತೆಯನ್ನು ಪೂರ್ಣಗೊಳಿಸುವೆನು; ಅಲ್ಲಿಯವರೆಗೆ ನನ್ನ ಬಾಗಿಲಿನಲ್ಲಿರಿ. ನಾನು ನಿಮ್ಮ ಅತಿಥಿ-ಸತ್ಕಾರ ಮಾಡುವೆನು.</p>
<p class="Text">ಮೂಕ ಚಾಂಡಾಲನು ಇಷ್ಟು ಹೇಳಿದ ಕೂಡಲೇ ಬ್ರಾಹ್ಮಣನ ಕೋಪವು ಉದ್ರೇಕವಾಗಿ ಬಿರುಸಿನಿಂದ ಹೇಳಿದನು-‘ಬ್ರಾಹ್ಮಣನಾದ ನನ್ನ ಸೇವೆಯನ್ನು ಬಿಟ್ಟು ನಿನಗೆ ಯಾವ ಕಾರ್ಯ ದೊಡ್ಡದಿದೆ?</p>
<p class="Text">ಮೂಕ ಚಾಂಡಾಲನು ಹೇಳಿದನು - ‘ಸ್ವಾಮಿ! ವ್ಯರ್ಥವಾಗಿ ಏಕೆ ಕೋಪಿಸಿಕೊಳ್ಳುವಿರಿ, ನಾನು ಆ ಬಕ ಪಕ್ಷಿಯಲ್ಲ. ನಿಮ್ಮ ಕ್ರೋಧವು ಬಕ ಪಕ್ಷಿಯ ಮೇಲೆಯೇ ಸಫಲವಾಗಬಹುದು, ಬೇರೆಯವರ ಮೇಲಲ್ಲ. ಈಗ ನಿಮ್ಮ ವಸ್ತ್ರ ಆಕಾಶದಲ್ಲಿ ಒಣಗುವುದೂ ಇಲ್ಲ ಮತ್ತು ನಿಲ್ಲುವುದೂ ಅಸಾಧ್ಯವಾಗಿದೆ. ಆದ್ದರಿಂದ ಅಶರೀರ ವಾಣಿಯನ್ನು ಕೇಳಿ ನೀವು ನನ್ನ ಮನೆಗೆ ಬಂದಿದ್ದೀರಿ, ಸ್ವಲ್ಪ ಹೊತ್ತು ನಿಧಾನಿಸಿದರೆ ನಾನು ನಿಮ್ಮ ಪ್ರಶ್ನೆಗೆ ಉತ್ತರ ಕೊಡುವೆನು; ಇಲ್ಲವಾದರೆ ಪತಿವ್ರತಾ ಸ್ತ್ರೀಯ ಹತ್ತಿರ ಹೋಗಿರಿ. ಬ್ರಾಹ್ಮಣೋತ್ತಮರೇ! ಪತಿವ್ರತಾ ಸ್ತ್ರೀಯ ದರ್ಶನ ಮಾಡಿದ ಮೇಲೆ ನಿಮ್ಮ ಅಭೀಷ್ಟ ಸಿದ್ಧಿಯಾಗಬಹುದು.</p>
<p class="Text"><span class="char-style-override-2">ಶ್ರೀವ್ಯಾಸರು ಹೇಳುತ್ತಾರೆ -</span> ಅನಂತರ, ಚಾಂಡಾಲನ ಮನೆಯಿಂದ ಬ್ರಾಹ್ಮಣ ರೂಪಧಾರಿ ಭಗವಂತನು ಬಂದು ಆ <span class="char-style-override-2">ಬ್ರಾಹ್ಮಣನಿಗೆ ಹೇಳಿದನು -</span> ‘ನಡೆ ನಾನು ಪತಿವ್ರತೆಯ ಮನೆಗೆ ಬರುತ್ತೇನೆ’. ದ್ವಿಜಶ್ರೇಷ್ಠ ನರೋತ್ತಮನು ಸ್ವಲ್ಪ ಯೋಚಿಸಿ ಆತನ ಸಂಗಡ ಹೊರಟನು. ಅವನಿಗೆ ಮನಸ್ಸಿನಲ್ಲಿ ಬಹಳ ವಿಸ್ಮಯವಾಗುತ್ತಾ ಇತ್ತು. ಅವನು ದಾರಿಯಲ್ಲಿ ಭಗವಂತನನ್ನು ಕೇಳಿದನು - ‘ವಿಪ್ರವರ್ಯ! ನೀವು ಈ ಚಾಂಡಾಲನ ಮನೆಯಲ್ಲಿ ಏತಕ್ಕಾಗಿ ವಾಸಿಸುತ್ತಿರುವಿರಿ?’</p>
<p class="Text"><span class="char-style-override-2">ಬ್ರಾಹ್ಮಣರೂಪಧಾರೀ  ಭಗವಂತನು ಹೇಳಿದನು -</span> ವಿಪ್ರವರ್ಯಾ! ಈಗ ನಿನ್ನ ಹೃದಯ ಶುದ್ಧವಾಗಿಲ್ಲ, ಮೊದಲು ಪತಿವ್ರತೆಯ ದರ್ಶನ ಮಾಡು, ನಂತರ ನನ್ನನ್ನು ಸರಿಯಾಗಿ ತಿಳಿದುಕೊಳ್ಳಬಹುದು.</p>
<p class="Text"><span class="char-style-override-2">ಬ್ರಾಹ್ಮಣನು ಹೇಳಿದನು - </span>ಅಯ್ಯಾ! ಪತಿವ್ರತೆ ಯಾರು? ಆಕೆಯ ಶಾಸ್ತ್ರ-ಜ್ಞಾನ ಎಷ್ಟು ಹೆಚ್ಚಿನದು? ಯಾವ ಕಾರಣಕ್ಕಾಗಿ ನಾನು ಆಕೆಯ ಬಳಿಗೆ ಹೋಗುತ್ತಿರುವುದು? ಅದನ್ನು ನನಗೆ ತಿಳಿಸಿರಿ.</p>
<p class="Text"><span class="char-style-override-2">ಭಗವಂತನು ಹೇಳಿದನು - </span>ಬ್ರಾಹ್ಮಣರೇ! ನದಿಗಳಲ್ಲಿ ಗಂಗೆ, ಸ್ತ್ರೀಯರಲ್ಲಿ ಪತಿವ್ರತೆ ಮತ್ತು ದೇವತೆಗಳಲ್ಲಿ ಭಗವಾನ್ ಶ್ರೀವಿಷ್ಣು ಶ್ರೇಷ್ಠರಾಗಿದ್ದಾರೆ. ಪ್ರತಿದಿನವೂ ತನ್ನ ಪತಿಯ ಹಿತ-ಸಾಧನೆಯಲ್ಲಿ ತೊಡಗಿರುವ ಪತಿವ್ರತಾ ನಾರಿಯು ತನ್ನ ಪಿತೃಕುಲ ಮತ್ತು ಪತಿಕುಲ ಎರಡೂ ಕುಲಗಳ ನೂರು-ನೂರು ಪೀಳಿಗೆಗಳನ್ನು ಉದ್ದಾರ ಮಾಡುತ್ತಾಳೆ.<span class="char-style-override-5">*</span></p>
<p class="FootnoteShlok">* ಪತಿವ್ರತಾ ಚ ಯಾ ನಾರೀ ಪತ್ಯುರ್ನಿತ್ಯಂ ಹಿತೇ ರತಾ ।</p>
<p class="FootnoteShlok">ಕುಲದ್ವಯಸ್ಯ ಪುರುಷಾನುದ್ಧರೇತ್ಸಾಶತಂ ಶತಮ್ ॥</p>
<p class="Footnotes-Right">(ಪದ್ಮಪು-ಸೃಷ್ಟಿಖಂಡ 47/51)</p>
<p class="Text"><span class="char-style-override-2">ಬ್ರಾಹ್ಮಣನು ಕೇಳಿದನು -</span> ‘ದ್ವಿಜಶ್ರೇಷ್ಠರೇ! ಯಾವ ಸ್ತ್ರೀಯು ಪತಿವ್ರತೆಯಾಗಿರುತ್ತಾಳೆ? ಪತಿವ್ರತೆಯ ಲಕ್ಷಣಗಳೇನು? ನಾನು ಈ ವಿಷಯಗಳನ್ನು ಸರಿಯಾಗಿ ತಿಳಿದುಕೊಳ್ಳಲು ಸಾಧ್ಯವಾಗುವಂತೆ ಉಪದೇಶ ಮಾಡಿರಿ.</p>
<p class="Text"><span class="char-style-override-2">ಶ್ರೀಭಗವಂತನು ಹೇಳಿದನು -</span> ಯಾವ ಸ್ತ್ರೀಯು ಪುತ್ರನಿಗಿಂತ ನೂರರಷ್ಟು ಸ್ನೇಹದಿಂದ ಪತಿಯ ಆರಾಧನೆ ಮಾಡುತ್ತಾಳೆಯೋ, ರಾಜನಿಗೆ ಸಮಾನವಾಗಿ ಅವನಲ್ಲಿ ಭಯವನ್ನು ಇಟ್ಟುಕೊಂಡಿರುತ್ತಾಳೆಯೋ, ಆಕೆಯು ಪತಿವ್ರತೆಯಾಗಿದ್ದಾಳೆ. ಗೃಹಕೃತ್ಯಗಳಲ್ಲಿ ದಾಸಿಯಂತೆಯೂ, ರಮಣಕಾಲದಲ್ಲಿ ವೇಶ್ಯೆಯಂತೆಯೂ, ಭೋಜನದ ಸಮಯದಲ್ಲಿ ತಾಯಿಯಂತೆ ಆಚರಣೆ ಮಾಡುವಳೋ ಮತ್ತು ಸಂಕಟದ ಸಮಯದಲ್ಲಿ ಸ್ವಾಮಿಗೆ ಶ್ರೇಷ್ಠವಾದ ಸಲಹೆಕೊಟ್ಟು ಮಂತ್ರಿಯಂತೆ ಕೆಲಸ ಮಾಡುತ್ತಾಳೆಯೋ, ಆ ಸ್ತ್ರೀಯನ್ನು ಪತಿವ್ರತೆಯೆಂದು ಪರಿಗಣಿಸಬೇಕು. ಯಾರು ಮನಸ್ಸು, ಮಾತು, ಶರೀರ ಮತ್ತು ಕ್ರಿಯೆಗಳ ಮೂಲಕ ಎಂದಿಗೂ ಪತಿಯ ಆಜ್ಞೆಯನ್ನು ಉಲ್ಲಂಘಿಸುವುದಿಲ್ಲವೋ ಮತ್ತು ಯಾವಾಗಲೂ ಪತಿಯ ಭೋಜನದ ನಂತರವೇ ತಾನು ಭೋಜನ ಮಾಡುತ್ತಾಳೆಯೋ ಆ  ಸ್ತ್ರೀಯನ್ನು ಪತಿವ್ರತೆಯೆಂದು ತಿಳಿದುಕೊಳ್ಳಬೇಕು. ಯಾವ ಶಯ್ಯೆಯಲ್ಲಿ ಪತಿ ಮಲಗುತ್ತಾನೆಯೋ ಅಲ್ಲಿ ಯಾರು ಪ್ರತಿದಿನ ಯತ್ನಪೂರ್ವಕ ಆತನನ್ನು ಸೇವಿಸುತ್ತಾಳೆಯೋ, ಪತಿಯ ಬಗ್ಗೆ ಎಂದಿಗೂ ಯಾರ ಮನಸ್ಸಿನಲ್ಲಿ ಅಸೂಯೆ ಉಂಟಾಗುವುದಿಲ್ಲವೋ, ಕೃಪಣತೆ ಬರುವುದಿಲ್ಲವೋ, ಗರ್ವ ಪಡುವುದಿಲ್ಲವೋ, ಪತಿಯ ಕಡೆಯಿಂದ ಆದರ ಅಥವಾ ಅನಾದರ ದೊರೆಯಲಿ, ಎರಡರಲ್ಲಿಯೂ ಯಾರ ಬುದ್ಧಿ ಸಮಾನವಾಗಿರುತ್ತದೆಯೋ, ಅಂತಹ ಸ್ತ್ರೀಯನ್ನು ಪತಿವ್ರತೆ ಎಂದು ಹೇಳುತ್ತಾರೆ. ಯಾವ ಸಾಧ್ವೀ ಸ್ತ್ರೀ ಯಾವುದೇ ಪರ ಪುರುಷನನ್ನು ನೋಡಿ ಅವನನ್ನು ಸಹೋದರ, ತಂದೆ ಅಥವಾ ಮಗ ಎಂದು ಭಾವಿಸುತ್ತಾಳೋ ಅವಳೂ ಸಹ ಪತಿವ್ರತೆಯೇ ಆಗಿದ್ದಾಳೆ.<span class="char-style-override-5">*</span> ದ್ವಿಜೋತ್ತಮರೇ! ನೀವು ಆ ಪತಿವ್ರತೆಯ ಬಳಿಗೆ ಹೋಗಿ ಆಕೆಗೆ ನಿಮ್ಮ ಮನೋರಥವನ್ನು ತಿಳಿಸಿರಿ. ಆಕೆಯ ಹೆಸರು ಶುಭಾ ಎಂದು. ಆಕೆ ರೂಪವತಿಯಾದ ಯುವತಿ, ಆಕೆಯ ಹೃದಯದಲ್ಲಿ ದಯೆ ತುಂಬಿದೆ. ಆಕೆ ಬಹು ಯಶಸ್ವಿನಿ. ಅವಳ ಬಳಿಗೆ ಹೋಗಿ ನೀವು ನಿಮ್ಮ ಹಿತದ ಮಾತನ್ನು ಕೇಳಿರಿ.</p>
<p class="FootnoteShlok">* ಪುತ್ರಾಚ್ಛತಗುಣಂ ಸ್ನೇಹದ್ರಾಜಾನಂ ಚ ಭಯಾದಥ ।</p>
<p class="FootnoteShlok">ಆರಾಧಯೇತ್ ಪತಿಂ ಶೌರಿಂ ಯಾ ಪಶ್ಯೇತ್ ಸಾ ಪತಿವ್ರತಾ ॥</p>
<p class="FootnoteShlok">ಕಾರ್ಯೇದಾಸೀ ರತೌವೇಶ್ಯಾ ಭೋಜನೇ ಜನನೀಸಮಾ ।</p>
<p class="FootnoteShlok">ವಿಪತ್ಸು ಮಂತ್ರಿಣೀ ಭರ್ತುಃ ಸಾ ಚ ಭಾರ್ಯಾ ಪತಿವ್ರತಾ ॥</p>
<p class="FootnoteShlok">ಭರ್ತುರಾಜ್ಞಾಂ ನ ಲಂಘೇದ್ಯಾಮನೋವಾಕ್ಕಾಯ ಕರ್ಮಭಿಃ ।</p>
<p class="FootnoteShlok">ಭುಕ್ತೇ ಪತೌ ಸದಾಚಾತ್ತಿ ಸಾ ಚ ಭಾರ್ಯಾ ಪತಿವ್ರತಾ ॥</p>
<p class="FootnoteShlok">ಯಸ್ಯಾಂ ಯಸ್ಯಾಂತು ಶಯ್ಯಾಯಾಂ ಪತಿಸ್ಸ್ವಪಿತಿ ಯತ್ನತಃ ।</p>
<p class="FootnoteShlok">ತತ್ರ ತತ್ರ ಚ ಸಾ ಭರ್ತುರರ್ಚಾಂ ಕರೋತಿ ನಿತ್ಯಶಃ ॥</p>
<p class="FootnoteShlok">ನೈವ ಮತ್ಸರತಾಂ ಯಾತಿ ನ ಕಾರ್ಪಣ್ಯಂ ನ ಮಾನಿನೀ ।</p>
<p class="FootnoteShlok">ಮಾನೇಽಮಾನೇ ಸಮಾನತ್ಪಂ ಯಾ ಪಶ್ಯೇತ್ ಸಾ ಪತಿವ್ರತಾ ॥</p>
<p class="FootnoteShlok">ಸುವೇಷಂ ಯಾ ನರಂ ದೃಷ್ಟ್ವಾ ಭ್ರಾತರಂ ಪಿತರಂ ಸುತಮ್ ।</p>
<p class="FootnoteShlok">ಮನ್ಯತೇ ಚ ಪರಂ ಸಾಧ್ವೀ ಸಾ ಚ ಭಾರ್ಯಾ ಪತಿವ್ರತಾ ॥</p>
<p class="Footnotes-Right">(ಪದ್ಮಪು-ಸೃಷ್ಟಿಖಂಡ 47/55-60)</p>
<p class="Text"><span class="char-style-override-2">ಶ್ರೀವ್ಯಾಸರು ಹೇಳುತ್ತಾರೆ -</span> ಹೀಗೆ ಹೇಳಿ ಭಗವಂತನು ಅಲ್ಲಿಯೇ ಅಂತರ್ಧಾನನಾದನು. ಆತನು ಅದೃಶ್ಯವಾದುದನ್ನು ಕಂಡು ನರೋತ್ತಮನಿಗೆ ಬಹಳ ಆಶ್ಚರ್ಯವಾಯಿತು. ಅವನು ಪತಿವ್ರತೆಯ ಮನೆಗೆ ಹೋಗಿ ಆಕೆಯ ವಿಷಯವನ್ನು ಕೇಳಿದನು. ಅತಿಥಿಯ ಮಾತನ್ನು ಕೇಳಿ ಪತಿವ್ರತಾ ಸ್ತ್ರೀಯು ಬೇಗ ಒಳಗಿನಿಂದ ಬಂದು, ಬ್ರಾಹ್ಮಣನು ಬಂದಿರುವುದನ್ನು ನೋಡಿ ಬಾಗಿಲಲ್ಲಿ ನಿಂತಳು. ಬ್ರಾಹ್ಮಣನು ಆಕೆಯನ್ನು ನೋಡಿ ಸಂತೋಷದಿಂದ ಆಕೆಗೆ ಹೇಳಿದನು-‘ದೇವಿ! ನೀನು ಹೇಗೆ ನೋಡಿರುವೆಯೋ ಮತ್ತು ತಿಳಿದುಕೊಂಡಿರುವೆಯೋ ಅದರಂತೆ ಸ್ವತಃ ಯೋಚಿಸಿ ನನಗೆ ಪ್ರಿಯವಾದ ಮತ್ತು ಹಿತಕಾರಿಯಾದ ವಿಷಯವನ್ನು ತಿಳಿಸು.’</p>
<p class="Text"><span class="char-style-override-2">ಪತಿವ್ರತಾ ಸ್ತ್ರೀಯು ಹೇಳಿದಳು-</span>‘ವಿಪ್ರವರ್ಯಾ! ಈಗ ನಾನು ನನ್ನ ಪತಿಯ ಸೇವೆ ಮಾಡಬೇಕು. ಆದ್ದರಿಂದ ಅವಕಾಶವಿಲ್ಲ, ಅನಂತರ ನಿಮ್ಮ ಕಾರ್ಯ ಮಾಡುವೆನು. ಈಗ ನನ್ನ ಆತಿಥ್ಯವನ್ನು ಸ್ವೀಕರಿಸಿ’.</p>
<p class="Text"><span class="char-style-override-2">ಬ್ರಾಹ್ಮಣನು ಹೇಳಿದನು-‘</span>ಅಮ್ಮಾ! ನನಗೀಗ ಹಸಿವು-ಬಾಯಾರಿಕೆಗಳಿಲ್ಲ. ನನಗೆ ಬೇಕಾಗಿರುವ ವಿಚಾರವನ್ನು ತಿಳಿಸು, ಇಲ್ಲವಾದರೆ ನಿನಗೆ ಶಾಪ ಕೊಡುವೆನು’.</p>
<p class="Text"><span class="char-style-override-2">ಆಗ ಪತಿವ್ರತೆಯು ಹೇಳಿದಳು-</span>‘ದ್ವಿಜೋತ್ತಮರೇ! ನಾನು ಬಕಪಕ್ಷಿಯಲ್ಲ. ನೀವು ಧರ್ಮ ತುಲಾಧಾರನ ಬಳಿಗೆ ಹೋಗಿ ಆತನಲ್ಲಿ ನಿಮ್ಮ ಅಭೀಷ್ಟವನ್ನು ಕೇಳಿಕೊಳ್ಳಿ.’ ಎಂದು ಹೇಳಿ ಆ ಮಹಾ ಪತಿವ್ರತೆಯು ಮನೆಯೊಳಗಡೆಗೆ ಹೋದಳು, ಆಗ ಬ್ರಾಹ್ಮಣನು ಚಾಂಡಾಲನ ಮನೆಯಂತೆಯೇ ಅಲ್ಲಿಯೂ ಸಹ ವಿಪ್ರ ರೂಪಧಾರೀ ಭಗವಂತನನ್ನು ನೋಡಿದನು. ಆತನನ್ನು ನೋಡಿ ಅವನು ಬಹಳ ಆಶ್ಚರ್ಯಪಟ್ಟು ಸ್ವಲ್ಪ ಆಲೋಚಿಸಿ ಆತನ ಬಳಿಗೆ ಹೋದನು. ಮನೆಯೊಳಗೆ ಹೋದ ಮೇಲೆ ಅವನಿಗೆ ಹರ್ಷಚಿತ್ತದಿಂದಿರುವ ಬ್ರಾಹ್ಮಣ ಮತ್ತು ಆ ಪತಿವ್ರತೆಯ ದರ್ಶನವೂ ಆಯಿತು. ಅವರನ್ನು ನೋಡಿ ನರೋತ್ತಮ </p>
<p class="Text"><span class="char-style-override-2">ಬ್ರಾಹ್ಮಣನು ಹೇಳಿದನು -</span> ‘ಸ್ವಾಮಿ! ದೇಶಾಂತರದಲ್ಲಿ ಜರುಗಿದ ಘಟನೆಯನ್ನು ಈ ಪತಿವ್ರತೆಯೂ ಸಹ ಹೇಳಿದಳು ಮತ್ತು ಚಾಂಡಾಲನು ಹೇಳಿಯೇ ಇದ್ದ. ಇವರೆಲ್ಲಾ ಆ ಘಟನೆಯನ್ನು ಹೇಗೆ ತಿಳಿಯುತ್ತಾರೆ? ಈ ವಿಚಾರದಲ್ಲಿ ನನಗೆ ಬಹಳ ವಿಸ್ಮಯವಾಗುತ್ತಾ ಇದೆ. ಇದಕ್ಕಿಂತ ಹೆಚ್ಚಿನ ಮಹಾನ್ ಆಶ್ಚರ್ಯ ಮತ್ತೇನುಂಟು?’</p>
<p class="Text"><span class="char-style-override-2">ಶ್ರೀ ಭಗವಂತನು ಹೇಳಿದನು-</span>‘ಅಯ್ಯಾ! ಮಹಾತ್ಮರಾದ ಪುರುಷರು ಅತ್ಯಂತ ಪುಣ್ಯ ಮತ್ತು ಸದಾಚಾರಗಳ ಬಲದಿಂದ ಎಲ್ಲವನ್ನೂ ತಿಳಿದುಕೊಳ್ಳುತ್ತಾರೆ, ಆದ್ದರಿಂದ ನಿನಗೆ ಆಶ್ಚರ್ಯವಾಗಿದೆ. ಈಗ ಆ ಪತಿವ್ರತೆಯು ನಿನಗೆ ಏನು ಹೇಳಿದಳು-ತಿಳಿಸು?’</p>
<p class="Text"><span class="char-style-override-2">ಬ್ರಾಹ್ಮಣನು ಹೇಳಿದನು -</span>ಆಕೆ ನನಗೆ ಧರ್ಮ ತುಲಾಧಾರನನ್ನು ಪ್ರಶ್ನಿಸುವಂತೆ ಉಪದೇಶ ಮಾಡಿದಳು.</p>
<p class="Text"><span class="char-style-override-2">ಶ್ರೀಭಗವಂತನು ಹೇಳಿದನು -</span>‘ಮುನಿಶ್ರೇಷ್ಠ! ಬಾ, ನಾನು ಆತನ ಬಳಿಗೆ ಹೋಗುತ್ತೇನೆ’. ಹೀಗೆ ಹೇಳಿ ಭಗವಂತನು ಹೊರಟಾಗ ಬ್ರಾಹ್ಮಣನು ಕೇಳಿದನು- ‘ತುಲಾಧಾರನು ಎಲ್ಲಿ ಇರುತ್ತಾನೆ?’</p>
<p class="Text"><span class="char-style-override-2">ಶ್ರೀಭಗವಂತನು ಹೇಳಿದನು -</span>‘‘ಎಲ್ಲಿ ಮನುಷ್ಯರ ಗುಂಪು ಸೇರಿರುತ್ತದೆಯೋ ಮತ್ತು ನಾನಾ ಪ್ರಕಾರದ ವಸ್ತುಗಳು ಮಾರಾಟವಾಗುತ್ತಿರುತ್ತದೆಯೋ ಆ ಸಂತೆಯಲ್ಲಿ ತುಲಾಧಾರ ವೈಶ್ಯನು ಕ್ರಯ-ವಿಕ್ರಯ ಮಾಡುತ್ತಾನೆ. ಅವನು ಎಂದಿಗೂ ಕಾಯಾ, ವಾಚಾ, ಮನಸಾ ಯಾರಿಗೂ ಕಿಂಚಿತ್ತೂ ಕೆಡುಕು ಮಾಡಿಲ್ಲ. ಅಸತ್ಯವನ್ನು ನುಡಿದಿಲ್ಲ ಮತ್ತು ದುಷ್ಟತೆ ಮಾಡಲಿಲ್ಲ. ಅವನು ಎಲ್ಲರ ಹಿತದಲ್ಲಿ ತತ್ಪರನಾಗಿರುತ್ತಾನೆ. ಎಲ್ಲಾ ಜೀವಿಗಳಲ್ಲಿಯೂ ಸಮಾನ ಭಾವನೆಯನ್ನು ಇಟ್ಟುಕೊಂಡಿರುತ್ತಾನೆ. ಕಲ್ಲು-ಮಣ್ಣು ಮತ್ತು ಬಂಗಾರವನ್ನು ಸಮವಾಗಿ ತಿಳಿಯುತ್ತಾನೆ. ಜನರು ಗೋಧಿ, ಉಪ್ಪು, ಎಣ್ಣೆ, ತುಪ್ಪ, ದವಸ-ಧಾನ್ಯಗಳ ರಾಶಿಗಳನ್ನು ಹಾಗೂ ಬೇರೆ ಬೇರೆ ಸಂಗ್ರಹಿಸಿದ ವಸ್ತುಗಳನ್ನು ಅವನ ಮಾತಿನ ಪ್ರಕಾರವೇ ತೆಗೆದುಕೊಳ್ಳುತ್ತಾರೆ ಮತ್ತು ಕೊಡುತ್ತಾರೆ. ಅವನು ಪ್ರಾಣ ಹೋಗುವ ಸಂದರ್ಭ ಒದಗಿದರೂ ಸತ್ಯವನ್ನು ಬಿಟ್ಟು ಎಂದಿಗೂ ಸುಳ್ಳು ಹೇಳುವುದಿಲ್ಲ. ಆದುದರಿಂದಲೇ ಅವನನ್ನು ಧರ್ಮ ತುಲಾಧಾರನೆಂದು ಹೇಳುತ್ತಾರೆ.</p>
<p class="Text">ಭಗವಂತನು ಹೀಗೆ ಹೇಳಿದ ಮೇಲೆ ಬ್ರಾಹ್ಮಣನು ನಾನಾ ಪ್ರಕಾರದ ಪದಾರ್ಥಗಳನ್ನು ಮಾರಾಟ ಮಾಡುತ್ತಿರುವ ತುಲಾಧಾರನನ್ನು ನೋಡಿದನು. ಅವನು ಮಾರಾಟದ ವಸ್ತುಗಳ ಸಂಬಂಧವಾದ ಮಾತುಗಳನ್ನಾಡುತ್ತಿದ್ದನು. ಬಹಳ ಮಂದಿ ಗಂಡಸರೂ, ಹೆಂಗಸರೂ ಅವನನ್ನು ಸುತ್ತಲೂ ಮುತ್ತಿಕೊಂಡು ನಿಂತಿದ್ದರು. ಬ್ರಾಹ್ಮಣ ಬಂದುದನ್ನು ಕಂಡು ತುಲಾಧಾರನು ಮೃದು-ಮಧುರ ನುಡಿಗಳಿಂದ ಕೇಳಿದನು- ‘ಬ್ರಾಹ್ಮಣೋತ್ತಮರೇ! ಇಲ್ಲಿಗೆ ಏತಕ್ಕಾಗಿ ದಯಮಾಡಿಸಿದಿರಿ?’</p>
<p class="Text"><span class="char-style-override-2">ಬ್ರಾಹ್ಮಣನು ಹೇಳಿದನು -</span> ‘ನನಗೆ ಧರ್ಮೋಪದೇಶ ಮಾಡು, ನಾನು ಅದಕ್ಕೋಸ್ಕರ ನಿನ್ನ ಹತ್ತಿರಕ್ಕೆ ಬಂದಿದ್ದೇನೆ’.</p>
<p class="Text"><span class="char-style-override-2">ತುಲಾಧಾರನು ಹೇಳಿದನು -</span> ‘ವಿಪ್ರವರ್ಯರೇ! ಜನರು ನನ್ನ ಹತ್ತಿರ ಇರುವ ತನಕ ನಾನು ನಿಶ್ಚಿಂತನಾಗಲಾರೆನು. ರಾತ್ರಿಯವರೆಗೂ ಹೀಗೆ ಸ್ಥಿತಿ ಇರುತ್ತದೆ. ಆದುದರಿಂದ ತಾವು ನನ್ನ ಉಪದೇಶವೆಂದು ಭಾವಿಸಿಕೊಂಡು ಧರ್ಮಾಕರನ ಬಳಿಗೆ ಹೋಗಿರಿ. ಬಕಪಕ್ಷಿಯ ಮೃತ್ಯುವಿನಿಂದ ಉಂಟಾದ ದೋಷ ಮತ್ತು ಆಕಾಶದಲ್ಲಿ ಪಂಚೆ ಒಣಗಿಸುವುದರ ರಹಸ್ಯ-ಇವೆಲ್ಲವೂ ಮುಂದೆ ನಿಮಗೇ ಗೊತ್ತಾಗುವುದು, ಧರ್ಮಾಕರನ ಹೆಸರು ಅದ್ರೋಹಕ ಎಂದು. ಆತ ಬಹಳ ಸತ್ಪುರುಷ. ಆತನ ಹತ್ತಿರಕ್ಕೆ ಹೋಗಿರಿ. ಅಲ್ಲಿ ಆತನ ಉಪದೇಶದಿಂದ ನಿಮ್ಮ ಇಚ್ಛೆ ಸಫಲವಾಗುವುದು.</p>
<p class="Text">ಹೀಗೆ ಹೇಳಿ ತುಲಾಧಾರನು ಕ್ರಯ-ವಿಕ್ರಯದಲ್ಲಿ ನಿರತನಾದನು. ನರೋತ್ತಮನು ವಿಪ್ರರೂಪಧಾರೀ ಭಗವಂತನನ್ನು ಕೇಳಿದನು-‘ಅಯ್ಯಾ! ಈಗ ನಾನು ತುಲಾಧಾರನ ಮಾತಿನ ಪ್ರಕಾರ ಸಜ್ಜನ ಅದ್ರೋಹಕನ ಹತ್ತಿರಕ್ಕೆ ಹೋಗುವೆನು. ಆದರೆ ಆತನ ಮನೆ ನನಗೆ ತಿಳಿಯದು.</p>
<p class="Text"><span class="char-style-override-2">ಶ್ರೀಭಗವಂತನು ಹೇಳಿದನು -</span>‘ನಡೆ, ನಾನು ನಿನ್ನೊಡನೆ ಆತನ ಮನೆಗೆ ಬರುವೆನು’. ಅನಂತರ ದಾರಿಯಲ್ಲಿ ಹೋಗುತ್ತಾ <span class="char-style-override-2">ಭಗವಂತನನ್ನು ಬ್ರಾಹ್ಮಣ ಕೇಳಿದನು-</span> ‘ಸ್ವಾಮಿ ! ತುಲಾಧಾರನು ದೇವತೆಗಳಿಗಾಗಲೀ, ಋಷಿಗಳಿಗಾಗಲೀ ಮತ್ತು ಪಿತೃಗಳಿಗಾಗಲೀ ತರ್ಪಣ ಕೊಡುವುದಿಲ್ಲ. ಆದರೆ ಎಲ್ಲೆಲ್ಲಿಯೋ ಘಟಿಸಿದ ನನ್ನ ವೃತ್ತಾಂತವನ್ನು ಇವನು ಹೇಗೆ ತಿಳಿದುಕೊಂಡನು? ಇದರಿಂದ ನನಗೆ ಬಹಳ ಆಶ್ಚರ್ಯವಾಗುತ್ತಿದೆ. ನೀವು ಇದರ ಎಲ್ಲಾ ಕಾರಣಗಳನ್ನು ತಿಳಿಸಿರಿ’.</p>
<p class="Text"><span class="char-style-override-2">ಶ್ರೀಭಗವಂತನು ಹೇಳಿದನು -</span>‘ಬ್ರಾಹ್ಮಣ ಶ್ರೇಷ್ಠನೇ! ಅವನು ಸತ್ಯ ಮತ್ತು ಸಮಾನತೆಯಿಂದ ಮೂರು ಲೋಕಗಳನ್ನೂ ಜಯಿಸಿದ್ದಾನೆ. ಅದರಿಂದ ಅವನ ಮೇಲೆ ಪಿತೃಗಳು, ದೇವತೆಗಳು ಹಾಗೂ ಮುನಿಗಳೂ ಸಂತುಷ್ಟರಾಗಿದ್ದಾರೆ. ಧರ್ಮಾತ್ಮಾ ತುಲಾಧಾರನು ಮೇಲಿನ ಗುಣಗಳ ಕಾರಣಗಳಿಂದಲೇ ಭೂತ ಮತ್ತು ಭವಿಷ್ಯ ಎಲ್ಲಾ ವಿಚಾರಗಳನ್ನೂ ತಿಳಿಯುತ್ತಾನೆ. ಸತ್ಯಕ್ಕಿಂತ ಉನ್ನತವಾದ ಯಾವ ಧರ್ಮವೂ ಮತ್ತು ಸುಳ್ಳಿಗಿಂತ ಹೆಚ್ಚಿನ ಬೇರೆ ಯಾವ ಪಾಪವೂ ಇಲ್ಲ. ಪಾಪರಹಿತನಾದ ಮತ್ತು ಸಮಭಾವದಲ್ಲಿ ಸ್ಥಿರನಾಗಿರುವ ಯಾವ ಪುರುಷನ ಚಿತ್ತದಲ್ಲಿ ಶತ್ರು, ಮಿತ್ರ, ಉದಾಸೀನರ ಬಗೆಗೆ ಸಮಾನ ಭಾವನೇ ಇರುವುದೋ, ಅವನ ಎಲ್ಲಾ ಪಾಪಗಳೂ ನಾಶವಾಗಿಬಿಡುತ್ತವೆ ಮತ್ತು ಅವನು ಭಗವಾನ್ ವಿಷ್ಣುವಿನ ಸಾಯುಜ್ಯವನ್ನು ಪಡೆಯುತ್ತಾನೆ. ಸಮಾನತೆಯೇ ಧರ್ಮ ಮತ್ತು ಸಮಾನತೆಯೇ ಉತ್ಕೃಷ್ಟವಾದ ತಪಸ್ಸು ಆಗಿದೆ. ಯಾರ ಹೃದಯದಲ್ಲಿ ಯಾವಾಗಲೂ ಸಮಾನತೆಯು ಶೋಭಿಸುವುದೋ ಆ ಪುರುಷನೇ ಎಲ್ಲಾ ಲೋಕಗಳಲ್ಲಿಯೂ ಶ್ರೇಷ್ಠನು, ಯೋಗಿಗಳಲ್ಲಿ ಗಣನೆಗೆ ಯೋಗ್ಯನು ಮತ್ತು ಲೋಭವಿಲ್ಲದವನಾಗಿರುತ್ತಾನೆ, ಸದಾ ಇದೇ ಪ್ರಕಾರ ಸಮಾನತೆಯಿಂದ ಕೂಡಿದ ವ್ಯವಹಾರ ಮಾಡುವವನು ತನ್ನ ಅನೇಕಾನೇಕ ಪೀಳಿಗೆಯವರನ್ನು ಉದ್ಧಾರ ಮಾಡಿಬಿಡುತ್ತಾನೆ. ಅವನಲ್ಲಿ ಸತ್ಯ, ಇಂದ್ರಿಯ-ಸಂಯಮ, ಮನೋನಿಗ್ರಹ, ಧೀರತೆ, ಸ್ಥಿರತೆ, ನಿರ್ಲೋಭತೆ ಮತ್ತು ಆಲಸ್ಯ ಹೀನತೆ- ಈ ಎಲ್ಲಾ ಗುಣಗಳೂ ಮನೆಮಾಡಿಕೊಂಡಿರುತ್ತವೆ. ಸಮಾನತೆಯ ಪ್ರಭಾವದಿಂದ ಧರ್ಮಜ್ಞ ಪುರುಷನು ದೇವಲೋಕ ಮತ್ತು ಮನುಷ್ಯ ಲೋಕಗಳ ಸಂಪೂರ್ಣ ವೃತ್ತಾಂತಗಳನ್ನು ತಿಳಿದುಕೊಳ್ಳುತ್ತಾನೆ. ಅವನ ದೇಹದಲ್ಲಿ ಭಗವಾನ್ ಶ್ರೀವಿಷ್ಣುವು ರಾರಾಜಿಸುತ್ತಿರುತ್ತಾನೆ. ಸತ್ಯ ಮತ್ತು ಸರಳತೆ ಮುಂತಾದ ಗುಣಗಳಲ್ಲಿ ಅವನಿಗೆ ಸರಿ ಸಮಾನರಾದವರು ಈ ಪ್ರಪಂಚದಲ್ಲಿ ಬೇರೆ ಯಾರೂ ಇಲ್ಲ. ಅವನು ಸಾಕ್ಷಾತ್ ಧರ್ಮದ ಸ್ವರೂಪವಾಗಿರುತ್ತಾನೆ ಮತ್ತು ಅವನೇ ಈ ಜಗತ್ತನ್ನು ಧರಿಸುತ್ತಾನೆ.</p>
<p class="Text"><span class="char-style-override-2">ಬ್ರಾಹ್ಮಣನು ಹೇಳಿದನು - </span>‘ವಿಪ್ರವರ್ಯರೇ! ನಿಮ್ಮ ಕೃಪೆಯಿಂದ ನನಗೆ ತುಲಾಧಾರನು ಸರ್ವಜ್ಞನಾಗಿರುವ ಕಾರಣವೇನೆಂಬುದು ಗೊತ್ತಾಯಿತು. ಈಗ ಅದ್ರೋಹಕನ ವೃತ್ತಾಂತವನ್ನು ನನಗೆ ತಿಳಿಸಿರಿ.</p>
<p class="Text"><span class="char-style-override-2">ಶ್ರೀಭಗವಂತನು ಹೇಳಿದನು - </span>ವಿಪ್ರನೇ! ಪೂರ್ವ ಕಾಲದ ಮಾತು, ಒಬ್ಬ ರಾಜಕುಮಾರನ ಕುಲವತಿ ಪತ್ನಿಯು ಬಹು ಸುಂದರಿ ಮತ್ತು ನವ ಯುವತಿಯೂ ಆಗಿದ್ದಳು. ಆಕೆಯು ಕಾಮದೇವನ ಪತ್ನಿ ರತಿ ಮತ್ತು ಇಂದ್ರನ ಪತ್ನೀ ಶಚಿಗೆ ಸಮಾನವಾಗಿ ಮನಸ್ಸನ್ನು ಆಕರ್ಷಿಸುವವಳಾಗಿದ್ದಳು ರಾಜಕುಮಾರನು ಅವಳನ್ನು ತನ್ನ ಪ್ರಾಣಕ್ಕೆ ಸಮವಾಗಿ ಪ್ರೀತಿಸುತ್ತಿದ್ದನು. ಆ ಸುಂದರ ತರುಣಿಯ ಹೆಸರೂ ಸುಂದರಿ ಎಂದೇ ಇತ್ತು. ಒಮ್ಮೆ ರಾಜಕುಮಾರನು ರಾಜಕಾರ್ಯದ ನಿಮಿತ್ತ ಅನಿರೀಕ್ಷಿತವಾಗಿ ಹೊರಗಡೆ ಹೋಗುವುದು ಅನಿವಾರ್ಯವಾಯಿತು. ಅವನು ಮನಸ್ಸಿನಲ್ಲಿಯೇ ಯೋಚಿಸಿದ - ‘ನಾನು ನನ್ನ ಪ್ರಾಣಕ್ಕಿಂತಲೂ ಹೆಚ್ಚು ಪ್ರಿಯಳಾದ ನನ್ನ ಈ ಪತ್ನಿಯನ್ನು ಯಾವ ಸ್ಥಾನದಲ್ಲಿ ಇಡಲಿ, ಅದರಿಂದ ಅಲ್ಲಿ ಇವಳ ಸತೀತ್ವದ ರಕ್ಷಣೆ ನಿಶ್ಚಿತವಾಗಿರಬಹುದು.’ ಈ ವಿಚಾರವಾಗಿ ಚೆನ್ನಾಗಿ ಯೋಚಿಸಿ ರಾಜಕುಮಾರನು ತಕ್ಷಣ ಅದ್ರೋಹಕನ ಮನೆಗೆ ಬಂದು ಅವನೊಡನೆ ತನ್ನ ಪತ್ನಿಯ ರಕ್ಷಣೆಯ ಬಗ್ಗೆ ಪ್ರಸ್ತಾಪಿಸಿದನು. ಅವನ ಮಾತನ್ನು ಕೇಳಿ ಅದ್ರೋಹಕನಿಗೆ ಬಹಳ ವಿಸ್ಮಯವಾಯಿತು. ಅಯ್ಯಾ! ನಾನು ನಿನ್ನ ತಂದೆಯು ಅಲ್ಲ, ಸಹೋದರನೂ ಅಲ್ಲ, ಬಂಧುವೂ ಅಲ್ಲ, ನಿನ್ನ ಪತ್ನಿಯ ಮಾತಾಪಿತೃಗಳ ಕುಲದವನೂ ಅಲ್ಲ ಹಾಗೂ ಸಹೃದಯಗಳಲ್ಲಿ ಯಾರೂ ಅಲ್ಲ. ನನ್ನ ಮನೆಯಲ್ಲಿ ಈಕೆಯನ್ನು ಇಟ್ಟುಕೊಳ್ಳುವುದರಿಂದ ನೀನು ಹೇಗೆ ನಿಶ್ಚಿಂತನಾಗಿರುವೆ? ಎಂದು ಅವನು ಹೇಳಿದನು.</p>
<p class="Text"><span class="char-style-override-2">ರಾಜಕುಮಾರನು ಹೇಳಿದನು - </span>ಮಹಾತ್ಮರೇ! ಈ ಪ್ರಪಂಚದಲ್ಲಿ ನಿಮಗೆ ಸಮಾನರಾದ ಧರ್ಮಜ್ಞರು ಮತ್ತು ಜಿತೇಂದ್ರಿಯ ಪುರುಷರು ಬೇರೆ ಯಾರೂ ಇಲ್ಲ. ಇದನ್ನು ಕೇಳಿದ ಅದ್ರೋಹಕನು ರಾಜಕುಮಾರನಲ್ಲಿ ಹೇಳುತ್ತಾನೆ, ತಮ್ಮಾ! ನನಗೆ ದೋಷಾರೋಪಣೆ ಬೇಡ ಈ ತ್ರಿಭುವನ ಮೋಹಿನಿ ತರುಣಿಯನ್ನು ರಕ್ಷಿಸಲು ಯಾವ ಪುರುಷನು ಸಮರ್ಥನಾಗಬಲ್ಲನು!</p>
<p class="Text"><span class="char-style-override-2">ರಾಜಕುಮಾರನು ಹೇಳಿದನು -</span> ನಾನು ಎಲ್ಲ ವಿಚಾರದಲ್ಲಿ ಚೆನ್ನಾಗಿ ವಿಚಾರ ಮಾಡಿಯೇ ನಿಮ್ಮಲ್ಲಿಗೆ ಬಂದಿದ್ದೇನೆ. ಇವಳು ನಿಮ್ಮ ಮನೆಯಲ್ಲಿರಲಿ. ನಾನು ಈಗ ಹೋಗುತ್ತೇನೆ.</p>
<p class="Text">ರಾಜಕುಮಾರನು ಹೀಗೆ ಹೇಳಿದ ನಂತರ ಅವನು ಪುನಃ ಹೇಳುತ್ತಾನೆ, ‘ಅಯ್ಯಾ! ಈ ಶೋಭಾಯಮಾನವಾದ ನಗರದಲ್ಲಿ ಅನೇಕ ಬಗೆಯ ಕಾಮೀ ಪುರುಷರು ತುಂಬಿಕೊಂಡಿದ್ದಾರೆ. ಇಲ್ಲಿ ಯಾವ ಸ್ತ್ರೀಯ ಸತೀತ್ವದ ರಕ್ಷಣೆ ಹೇಗೆ ಸಾಧ್ಯವಾಗಬಹುದು’. ರಾಜಕುಮಾರನು ಪುನಃ ಹೇಳಿದನು-‘ಹೇಗಾದರೂ ಸರಿ ರಕ್ಷಿಸಿರಿ, ನಾನೇನೋ ಈಗ ಹೊರಟೆ’, ಗೃಹಸ್ಥ ಅದ್ರೋಹಕನು ಧರ್ಮ ಸಂಕಟದಲ್ಲಿ ಸಿಕ್ಕಿಕೊಂಡು ಹೇಳಿದನು-‘ಅಯ್ಯಾ! ನಾನು ಉಚಿತ ಮತ್ತು ಹಿತಕರವೆಂದು ತಿಳಿದುಕೊಂಡು ಈಕೆಯ ಸಂಗಡ ಸದಾ ಅನುಚಿತ ವರ್ತನೆ ಮಾಡುವೆನು ಮತ್ತು ಅದೇ ಪರಿಸ್ಥಿತಿಯಲ್ಲಿ ಇಂತಹ ಸ್ತ್ರೀಯು ಯಾವಾಗಲೂ ನನ್ನ ಮನೆಯಲ್ಲಿ ಸುರಕ್ಷಿತವಾಗಿ ಇರಬಲ್ಲಳು. ಇಲ್ಲವಾದರೆ ಈ ಅರಕ್ಷ ವಸ್ತುವಿನ ರಕ್ಷಣೆಗೆ ನೀನೇ ಒಂದು ಯಾವುದಾದರೂ ಅನುಕೂಲವಾದ ಮತ್ತು ಪ್ರಿಯವಾದ ಉಪಾಯವನ್ನು ತಿಳಿಸು. ಇವಳಿಗೆ ನನ್ನ ಶಯ್ಯೆಯಲ್ಲೇ ನನ್ನ ಪತ್ನಿಯ ಜೊತೆ ಮಲಗಬೇಕಾದೀತು. ಆದರೂ ಒಂದು ವೇಳೆ ನೀನು ಇವಳನ್ನು ನನ್ನ ವಲ್ಲಭೆಯೆಂದು ತಿಳಿದರೆ ಇವಳು ಇರಬಲ್ಲಳು, ಇಲ್ಲವಾದರೆ ಇಲ್ಲಿಂದ ಹೊರಟುಹೋಗಲಿ.</p>
<p class="Text">ಇದನ್ನು ಕೇಳಿ ರಾಜಕುಮಾರನು ಒಂದು ಕ್ಷಣ ಯೋಚಿಸಿ ಪುನಃ ಹೇಳಿದನು - ‘ಅಪ್ಪಾ! ನನಗೆ ನಿಮ್ಮ ಮಾತು ಒಪ್ಪಿಗೆಯಾಗಿದೆ. ನಿಮಗೆ ಯಾವುದು ಅನುಕೂಲವೆಂದು ತಿಳಿದು ಬರುವುದೋ ಹಾಗೆಯೇ ಮಾಡಿರಿ’. ಹಾಗೆ ಹೇಳಿ ರಾಜಕುಮಾರನು ತನ್ನ ಪತ್ನಿಯೊಡನೆ ಹೇಳಿದನು-‘ಸುಂದರೀ! ನೀನು ಇವರು ಹೇಳಿದಂತೆ ಎಲ್ಲಾ ಕಾರ್ಯಗಳನ್ನು ಮಾಡುವುದು, ನಿನಗೆ ಯಾವ ದೋಷವೂ ಬರುವುದಿಲ್ಲ. ಇದು ನನ್ನ ಆಜ್ಞೆ’ ಹೀಗೆ ಹೇಳಿ ಆತ ತನ್ನ ತಂದೆ ಮಹಾರಾಜನ ಆದೇಶದಂತೆ ತಾನು ಸೇರಬೇಕಾದ ಸ್ಥಳಕ್ಕೆ ಹೊರಟು ಹೋದನು.</p>
<p class="Text">ಅದ್ರೋಹಕನು ಪ್ರತಿದಿನವೂ ಆಕೆಯಲ್ಲಿ ಮಾತೃಭಾವವನ್ನೇ ದೃಢವಾಗಿಟ್ಟುಕೊಂಡಿದ್ದನು. ಈ ಪ್ರಕಾರ ಆರು ತಿಂಗಳು ಕಳೆದ ನಂತರ ರಾಜಕುಮಾರಿಯ ಪತಿಯು ಅದ್ರೋಹಕನ ನಗರಕ್ಕೆ ಬಂದನು. ಅವನು ಅದ್ರೋಹಕ ಹಾಗೂ ತನ್ನ ಪತ್ನಿಯ ನಡವಳಿಕೆ ಸಂಬಂಧದ ಬಗ್ಗೆ ಜನರಲ್ಲಿ ವಿಚಾರಿಸಿದನು. ಜನಗಳೂ ಸಹ ತಮ್ಮ ತಮ್ಮ ಅಭಿರುಚಿಗೆ ಅನುಸಾರವಾಗಿ ಉತ್ತರ ಕೊಟ್ಟರು. ಹಲ ಕೆಲವರು ರಾಜಕುಮಾರನ ವ್ಯವಸ್ಥೆಯನ್ನು ಉತ್ತಮವೆಂದು ತಿಳಿಸಿದರು. ಕೆಲವು ಯುವಕರು ಅವನ ಮಾತನ್ನು ಕೇಳಿ ಆಶ್ಚರ್ಯಪಡುತ್ತಿದ್ದರು. ಮತ್ತು ಕೆಲವು ಜನ ಈ ಪ್ರಕಾರ ಉತ್ತರ ಕೊಡುತ್ತಿದ್ದರು-‘ತಮ್ಮಾ! ನೀನು ನಿನ್ನ ಪತ್ನಿಯನ್ನು ಆತನಲ್ಲಿ ಏಕೆ ಬಿಟ್ಟಿರುವೆ. ಸ್ತ್ರೀ-ಪುರುಷರ ಸಂಸರ್ಗವಾದ ಮೇಲೆ ಇಬ್ಬರ ಮನಸ್ಸು ಶಾಂತವಾಗಿರಲು ಹೇಗೆ ತಾನೇ ಸಾಧ್ಯ.’ ಅದ್ರೋಹಕನು ತನ್ನ ಧರ್ಮಾಚರಣೆಯ ಬಲದಿಂದ ಜನರ ಕುತ್ಸಿತ ಸಂಭಾಷಣೆಯನ್ನು ಕೇಳಿಸಿಕೊಂಡನು. ಆಗ ಆತನ ಮನಸ್ಸಿನಲ್ಲಿ ಲೋಕಾಪವಾದದಿಂದ ಮುಕ್ತನಾಗುವ ಶುಭ ಸಂಕಲ್ಪ ಮೂಡಿತು. ಆತನು ಸೌದೆಯನ್ನು ಸಂಗ್ರಹಿಸಿ ಒಂದು ಬಹಳ ದೊಡ್ಡ ಚಿತೆಯನ್ನು ತಯಾರಿಸಿದನು ಮತ್ತು ಅದರಲ್ಲಿ ಬೆಂಕಿ ಉರಿಸಿದನು. ಚಿತೆ ಪ್ರಜ್ವಲಿಸಿತು. ಅದೇ ಸಮಯಕ್ಕೆ ಪ್ರತಾಪೀ ರಾಜಕುಮಾರನು ಅದ್ರೋಹಕನ ಮನೆಗೆ ಬಂದನು. ಅಲ್ಲಿ ಅವನು ಅದ್ರೋಹಕನನ್ನು ಮತ್ತು ತನ್ನ ಪತ್ನಿಯನ್ನು ಸಹ ನೋಡಿದನು, ಪತ್ನಿಯ ಮುಖ ಸಂತೋಷದಿಂದ ಅರಳಿತು ಹಾಗೂ ಅದ್ರೋಹಕನು ಅತ್ಯಂತ ವಿಷಾದದಿಂದಿದ್ದನು. ಅವರಿಬ್ಬರ ಮಾನಸಿಕ ಸ್ಥಿತಿಯನ್ನು ತಿಳಿದುಕೊಂಡು ರಾಜಕುಮಾರನು ಹೇಳಿದನು-‘ಅಯ್ಯಾ! ನಾನು ನಿನ್ನ ಮಿತ್ರ - ಬಹಳ ದಿನಗಳ ನಂತರ ಹಿಂದುರುಗಿ ಬಂದಿರುವೆನು. ನೀನು ನನ್ನೊಡನೆ ಏಕೆ ಮಾತನಾಡುತ್ತಾ ಇಲ್ಲ?’</p>
<p class="Text"><span class="char-style-override-2">ಅದ್ರೋಹಕನು ಹೇಳಿದನು - </span>‘ಮಿತ್ರ! ನಾನು ನಿನ್ನ ಹಿತಕ್ಕಾಗಿ ಮಾಡಿದ ದುಷ್ಕಾರ್ಯ ಲೋಕ ನಿಂದೆಯ ಕಾರಣದಿಂದ ವ್ಯರ್ಥವಾದಂತಾಗಿದೆ. ಆದ್ದರಿಂದ ನಾನು ಅಗ್ನಿ ಪ್ರವೇಶ ಮಾಡುವೆನು ದೇವತೆಗಳು ಮತ್ತು ಮನುಷ್ಯರೆಲ್ಲರೂ ನನ್ನ ಈ ಕಾರ್ಯವನ್ನು ನೋಡಲಿ.’</p>
<p class="Text"><span class="char-style-override-2">ಶ್ರೀಭಗವಂತನು ಹೇಳುತ್ತಾನೆ - </span>ಹೀಗೆ ಹೇಳಿ ಆ ಮಹಾಭಾಗ್ಯಶಾಲಿ ಅದ್ರೋಹಕನು ಅಗ್ನಿಯಲ್ಲಿ ಪ್ರವೇಶ ಮಾಡಿಬಿಟ್ಟನು. ಆದರೆ ಅಗ್ನಿಯಿಂದ ಆತನ ಶರೀರ, ವಸ್ತ್ರ ಮತ್ತು ಕೇಶರಾಶಿಯನ್ನು ಸುಡಲಾಗಲಿಲ್ಲ. ಆಕಾಶದಲ್ಲಿ ನಿಂತಿದ್ದ ಸಕಲ ದೇವತೆಗಳು ಪ್ರಸನ್ನರಾಗಿ ಆತನಿಗೆ ಸಾಧು, ಸಾಧು ಎಂದರು. ಎಲ್ಲರೂ ಎಲ್ಲಾ ಕಡೆಗಳಿಂದಲೂ ಆತನ ತಲೆಯ ಮೇಲೆ ಪುಷ್ಪವೃಷ್ಟಿ ಗರೆದರು ರಾಜಕುಮಾರನ ಪತ್ನೀ ಮತ್ತು ಅದ್ರೋಹಕನ ಸಂಬಂಧದ ಬಗ್ಗೆ ಕಳಂಕ ಪೂರ್ಣ ಮಾತುಗಳನ್ನಾಡಿದ ಜನರ ಬಾಯಲ್ಲಿ ನಾನಾ ಪ್ರಕಾರದ ಕುಷ್ಠರೋಗ ಉಂಟಾಯಿತು. ದೇವತೆಗಳು ಅಲ್ಲಿಗೆ ಬಂದು ಅದ್ರೋಹಕನನ್ನು ಬೆಂಕಿಯಿಂದ ಹೊರಕ್ಕೆಳೆದು ಸಂತೋಷದಿಂದ ದಿವ್ಯ ಪುಷ್ಪಗಳಿಂದ ಆತನನ್ನು ಪೂಜಿಸಿದರು. ಆತನ ಚರಿತ್ರೆಯನ್ನು ಕೇಳಿ ಮುನಿಗಳಿಗೂ ಬಹಳ ಆಶ್ಚರ್ಯವಾಯಿತು. ಸಮಸ್ತ ಮುನಿವರರೂ ಹಾಗೂ ವಿಭಿನ್ನ ವರ್ಣಗಳ ಮನುಷ್ಯರೂ ಆ ಮಹಾತೇಜಸ್ವಿ ಮಹಾತ್ಮನನ್ನು ಪೂಜಿಸಿದರು ಮತ್ತು ಆತನೂ ಸಹ ಎಲ್ಲರನ್ನೂ ವಿಶೇಷವಾಗಿ ಆದರಿಸಿದನು. ಆಗ ದೇವತೆಗಳು, ಅಸುರರು ಮತ್ತು ಮನುಷ್ಯರೂ ಒಟ್ಟಾಗಿ ಸೇರಿ ಆತನ ಹೆಸರನ್ನು ಸಜ್ಜನಾದ್ರೋಹಕನೆಂದು ಇಟ್ಟರು. ಅವನ ಪಾದಗಳ ಧೂಳಿನಿಂದ ಪವಿತ್ರಗೊಂಡ ಭೂಮಿಯ ಮೇಲೆ ವ್ಯವಸಾಯೋತ್ಪನ್ನಗಳು ಅಧಿಕಗೊಳ್ಳಲಾರಂಭಿಸಿದವು. ದೇವತೆಗಳು ರಾಜಕುಮಾರನೊಡನೆ ಹೇಳಿದರು - ‘ನೀನು ನಿನ್ನ ಪತ್ನಿಯನ್ನು ಸ್ವೀಕರಿಸು. ಈ ಅದ್ರೋಹಕನಿಗೆ ಸಮಾನರಾದ ಯಾವ ಮನುಷ್ಯನೂ ಈ ಪ್ರಪಂಚದಲ್ಲಿಲ್ಲ. ಈ ಕಾಲದಲ್ಲಿ ಪೃಥ್ವಿಯ ಮೇಲೆ ಕಾಮ ಮತ್ತು ಲೋಭಗಳು ಸೋಲಿಸದೇ ಇರುವಂತಹ ಬೇರೆ ಯಾವ ಪುರುಷನೂ ಇಲ್ಲ. ದೇವತೆಗಳು ಅಸುರರು, ಮನುಷ್ಯರು, ರಾಕ್ಷಸರು, ಮೃಗ-ಪಕ್ಷಿ ಮತ್ತು ಕೀಟಾದಿ ಸಮಸ್ತ ಪ್ರಾಣಿಗಳಿಗೂ ಕಾಮ ದುರ್ಜಯವಾದುದು. ಕಾಮ, ಕ್ರೋಧ ಮತ್ತು ಲೋಭಗಳ ಕಾರಣದಿಂದಲೇ ಪ್ರಾಣಿಗಳು ಸದಾ ಜನ್ಮ ತಾಳಬೇಕಾಗುತ್ತದೆ. ಕಾಮವೇ ಸಂಸಾರ-ಬಂಧನದಲ್ಲಿ ತೊಡಗಿಸುವುದು. ಪ್ರಾಯಶಃ ಎಲ್ಲಿಯೂ ಕಾಮರಹಿತ ಪುರುಷನು ದೊರೆಯುವುದು ಕಷ್ಟವಾಗಿದೆ. ಈ ಅದ್ರೋಹಕನು ಎಲ್ಲವನ್ನೂ ಜಯಿಸಿಕೊಂಡಿದ್ದಾನೆ; ಹದಿನಾಲ್ಕು ಲೋಕಗಳ ಮೇಲೆಯೂ ವಿಜಯವನ್ನು ಪಡೆದಿದ್ದಾನೆ. ಈತನ ಹೃದಯದಲ್ಲಿ ಭಗವಾನ್ ವಾಸುದೇವನು ಬಹಳ ಪ್ರಸನ್ನತೆಯಿಂದ ನಿತ್ಯ ವಿರಾಜಮಾನನಾಗಿದ್ದಾನೆ. ಈತನ ಸ್ಪರ್ಶ ಮತ್ತು ದರ್ಶನ ಮಾಡಿ ಮನುಷ್ಯರು ಎಲ್ಲಾ ಪಾಪಗಳಿಂದ ಮುಕ್ತರಾಗಿ ಹೋಗುತ್ತಾರೆ ಮತ್ತು ಪಾಪರಹಿತರಾಗಿ ಅಕ್ಷಯ ಸ್ವರ್ಗವನ್ನು ಪಡೆಯುತ್ತಾರೆ’.</p>
<p class="Text">ಹೀಗೆ ಹೇಳಿ ದೇವತೆಗಳು ವಿಮಾನಗಳಲ್ಲಿ ಕುಳಿತು ಆನಂದದಿಂದ ಸ್ವರ್ಗಲೋಕಕ್ಕೆ ದಯಮಾಡಿಸಿದರು. ಮನುಷ್ಯರೂ ಸಂತುಷ್ಟರಾಗಿ ತಮ್ಮ ತಮ್ಮ ನೆಲೆಗಳಿಗೆ ಹೋದರು. ಆ ಪತಿ-ಪತ್ನಿಯರಿಬ್ಬರೂ ತಮ್ಮ ಅರಮನೆಗೆ ಹೊರಟು ಹೋದರು. ಅಂದಿನಿಂದ ಅದ್ರೋಹಕನಿಗೆ ದಿವ್ಯದೃಷ್ಟಿ ಪ್ರಾಪ್ತವಾಯಿತು. ಆತನು ದೇವತೆಗಳನ್ನೂ ನೋಡುತ್ತಾನೆ ಮತ್ತು ಮೂರು ಲೋಕಗಳ ವಿಷಯಗಳನ್ನೆಲ್ಲಾ ಅನಾಯಾಸವಾಗಿಯೇ ತಿಳಿದುಕೊಳ್ಳುತ್ತಾನೆ.</p>
<p class="Text"><span class="char-style-override-2">ಶ್ರೀವ್ಯಾಸರು ಹೇಳುತ್ತಾರೆ -</span> ಅನಂತರ ಅದ್ರೋಹಕನ ಬಳಿಗೆ ಹೋಗಿ ಬ್ರಾಹ್ಮಣನು ಆತನ ದರ್ಶನ ಮಾಡಿ ಬಹು ಸಂತೋಷದಿಂದ ಆತನಲ್ಲಿ ಧರ್ಮಮಯ ಉಪದೇಶ ಹಾಗೂ ಹಿತಕಾರಿಯಾದ ವಿಚಾರಗಳನ್ನು ಕೇಳಿದರು.</p>
<p class="Text"><span class="char-style-override-2">ಸಜ್ಜನಾದ್ರೋಹಕನು ಹೇಳಿದನು -</span> ಧರ್ಮಜ್ಞರಾದ ಬ್ರಾಹ್ಮಣರೇ! ನೀವು ಪುರುಷ ಶ್ರೇಷ್ಠರಾದ ವೈಷ್ಣವರ ಬಳಿಗೆ ಹೋಗಿ. ಅವರ ದರ್ಶನದಿಂದ ಈಗ ನಿಮ್ಮ ಮನೋರಥ ಸಫಲವಾಗುವುದು. ಬಕಪಕ್ಷಿಯ ಮೃತ್ಯು ಹಾಗೂ ಆಕಾಶದಲ್ಲಿ ವಸ್ತ್ರ  ಒಣಗದಿರುವುದು ಇತ್ಯಾದಿಗಳಿಗೆ ಕಾರಣ ಅಲ್ಲಿ ನಿಮಗೆ ಗೊತ್ತಾಗುವುದು. </p>
<p class="Text">ಇದಲ್ಲದೆ ನಿಮ್ಮ ಮನದಲ್ಲಿ ಇನ್ನೂ ಯಾವ-ಯಾವ ಆಸೆಗಳಿವೆಯೋ, ಅವುಗಳೂ ಪೂರ್ತಿಯಾಗಿ ಬಿಡುವವು.</p>
<p class="Text">ಇದನ್ನು ಕೇಳಿ ಆ ಬ್ರಾಹ್ಮಣನು ದ್ವಿಜರೂಪಧಾರೀ ಭಗವಂತನ ಸಂಗಡ ಪ್ರಸನ್ನತೆಯಿಂದ ವೈಷ್ಣವನ ಬಳಿಗೆ ಹೋದಾಗ ಅಲ್ಲಿ ಎದುರಿಗೆ ಕುಳಿತಿರುವ ಶುದ್ಧ ಹೃದಯದ ಒಬ್ಬ ತೇಜಸ್ವೀ ಪುರುಷನನ್ನು ನೋಡಿದನು. ಆತನು ಸಮಸ್ತ ಶುದ್ಧ ಲಕ್ಷಣಗಳಿಂದ ಸಂಪನ್ನನಾಗಿ ತನ್ನ ತೇಜಸ್ಸಿನಿಂದ ಶೋಭಾಯಮಾನವಾಗಿದ್ದನು. ಧರ್ಮಾತ್ಮಾ ಬ್ರಾಹ್ಮಣನು ಧ್ಯಾನ ಮಗ್ನನಾಗಿದ್ದ ಹರಿಭಕ್ತನಿಗೆ ಹೇಳಿದನು - ‘ಮಹಾತ್ಮರೇ! ನಾನು ಬಹಳ ದೂರದಿಂದ ತಮ್ಮ ಬಳಿಗೆ ಬಂದಿದ್ದೇನೆ. ಯಾವ-ಯಾವ ಕರ್ತವ್ಯ ನನಗೆ ಉಚಿತವೋ ಅದರ ಉಪದೇಶವನ್ನು ಕೊಡಬೇಕಾಗಿ ವಿನಂತಿಸುತ್ತೇನೆ.’</p>
<p class="Text"><span class="char-style-override-2">ವೈಷ್ಣವನು ಹೇಳಿದನು -</span> ದೇವತೆಗಳಲ್ಲಿ ಶ್ರೇಷ್ಠನಾದ ಭಗವಾನ್ ಶ್ರೀವಿಷ್ಣುವು ನಿನ್ನ ಮೇಲೆ ಪ್ರಸನ್ನನಾಗಿದ್ದಾನೆ. ಈಗ ನಿನ್ನನ್ನು ನೋಡಿ ನನ್ನ ಮನಸ್ಸು ಉಲ್ಲಾಸಗೊಂಡಿದೆ. ಆದುದರಿಂದ ನಿನಗೆ ಅನುಪಮ ಶ್ರೇಯಸ್ಸು ಪ್ರಾಪ್ತಿಯಾಗುವುದು. ಇಂದು ನಿನ್ನ ಮನೋರಥ ಸಫಲವಾಗುವುದು. ನನ್ನ ಮನೆಯಲ್ಲಿ ಭಗವಾನ್ ಶ್ರೀವಿಷ್ಣುವು ವಿರಾಜಮಾನನಾಗಿದ್ದಾನೆ.</p>
<p class="Text">ವೈಷ್ಣವನು ಹೀಗೆಂದು ಹೇಳಿದ ಮೇಲೆ ಬ್ರಾಹ್ಮಣನು ಪುನಃ ಆತನನ್ನು ಕೇಳಿದನು-‘ಭಗವಾನ್ ಶ್ರೀವಿಷ್ಣುವು ಎಲ್ಲಿದ್ದಾನೆ, ಇಂದು ಕೃಪೆ ಮಾಡಿ ನನಗೆ ಆತನ ದರ್ಶನ ಮಾಡಿಸಿರಿ.’</p>
<p class="Text"><span class="char-style-override-2">ವೈಷ್ಣವ ಹೇಳಿದನು -</span> ‘ಈ ಸುಂದರ ದೇವಾಲಯವನ್ನು ಪ್ರವೇಶಿಸಿ ನೀನು ಪರಮೇಶ್ವರನ ದರ್ಶನ ಮಾಡು. ಅದರಿಂದ ಜನನ-ಮರಣಗಳ ಬಂಧನಕ್ಕೊಳಪಡಿಸುವ ಘೋರ ಪಾಪದಿಂದ ನಿನಗೆ ಬಿಡುಗಡೆ ದೊರೆಯುವುದು.’</p>
<p class="Text">ವೈಷ್ಣವನ ಮಾತನ್ನು ಕೇಳಿ ಬ್ರಾಹ್ಮಣನು ದೇವಮಂದಿರವನ್ನು ಪ್ರವೇಶಿಸಿದಾಗ ಅಲ್ಲಿ ಕಂಡುದೇನು-ಅದೇ ವಿಪ್ರರೂಪೀ ಭಗವಂತನು ಕಮಲಾಸನದ ಮೇಲೆ ವಿರಾಜಮಾನನಾಗಿದ್ದಾನೆ. ಬ್ರಾಹ್ಮಣನು ತಲೆಬಾಗಿ ಆತನಿಗೆ ಪ್ರಣಾಮ ಮಾಡಿದನು ಮತ್ತು ಬಹಳ ಸಂತೋಷದಿಂದ ಆತನ ಎರಡು ಪಾದಗಳನ್ನೂ ಹಿಡಿದುಕೊಂಡು ಹೇಳಿದನು - ‘ದೇವ ದೇವಾ! ಈಗ ನನ್ನ ಮೇಲೆ ಪ್ರಸನ್ನನಾಗು. ನಾನು ಮೊದಲು ನಿನ್ನನ್ನು ಗುರುತಿಸಲಿಲ್ಲ. ಪ್ರಭು! ಈ ಲೋಕ ಮತ್ತು ಪರಲೋಕಗಳಲ್ಲಿಯೂ ನಾನು ನಿನ್ನ ಕಿಂಕರನಾಗಿರುವೆನು. ಮಧುಸೂದನ! ನನ್ನ ಮೇಲೆ ನಿನ್ನ ಪ್ರತ್ಯಕ್ಷ ಅನುಗ್ರಹವಾಯಿತೆಂಬುದು ನನಗೆ ಕಂಡು ಬಂದಿದೆ. ನನ್ನ ಮೇಲೆ ಕೃಪೆಯಿರುವುದಾದರೆ ನಾನು ನಿನ್ನ ಸಾಕ್ಷಾತ್ ಸ್ವರೂಪವನ್ನು ನೋಡಲಿಚ್ಛಿಸುತ್ತೇನೆ.’</p>
<p class="Text"><span class="char-style-override-2">ಶ್ರೀವಿಷ್ಣುಪರಮಾತ್ಮನು ಹೇಳಿದನು -</span> ‘ಭೂದೇವ! ನಿನ್ನ ಮೇಲೆ ನನ್ನ ಪ್ರೇಮ ಸದಾ ಇದ್ದೇ ಇರುತ್ತದೆ. ನಾನು ಸ್ನೇಹ ವಶದಿಂದಲೇ ನಿನಗೆ ಪುಣ್ಯಾತ್ಮರಾದ ಮಹಾಪುರುಷರುಗಳ ದರ್ಶನಮಾಡಿಸಿದ್ದೇನೆ. ಪುಣ್ಯಶಾಲಿ ಮಹಾತ್ಮರುಗಳ ಒಂದು ಬಾರಿಯ ದರ್ಶನ, ಸ್ಪರ್ಶ, ಧ್ಯಾನ ಮತ್ತು ನಾಮೋಚ್ಛಾರಣೆಯಿಂದ ಹಾಗೂ ಅವರೊಡನೆ ವಾರ್ತಾಲಾಪ ಮಾಡುವುದರಿಂದ ಮನುಷ್ಯನು ಅಕ್ಷಯ ಸ್ವರ್ಗ ಸುಖವನ್ನು ಅನುಭವಿಸುತ್ತಾನೆ. ಮಹಾಪುರುಷರ ಸಹವಾಸವನ್ನು ನಿತ್ಯವೂ ಮಾಡುವುದರಿಂದ ಪಾಪಗಳೆಲ್ಲಾ ನಾಶವಾಗಿ ಹೋಗುತ್ತವೆ ಹಾಗೂ ಮನುಷ್ಯನು ಅನಂತ ಸುಖಗಳನ್ನು ಅನುಭವಿಸಿ ನನ್ನ ಸ್ವರೂಪದಲ್ಲಿ ಲೀನನಾಗುತ್ತಾನೆ.<span class="char-style-override-5">*</span> ಪುಣ್ಯತೀರ್ಥಗಳಲ್ಲಿ ಸ್ನಾನ ಮಾಡಿ ಶಂಕರನ ಹಾಗೂ ಪುಣ್ಯ ಪುರುಷರ ಆಶ್ರಮಗಳ ದರ್ಶನಮಾಡುವ ಮನುಷ್ಯನೂ ಸಹ ನನ್ನ ಶರೀರದಲ್ಲಿ ಲೀನನಾಗಿ ಹೋಗುತ್ತಾನೆ. ನನ್ನದೇ ದಿನವಾದ (ಏಕಾದಶಿ) ತಿಥಿಯಂದು ಉಪವಾಸ ಮಾಡಿ ಜನರಿಗೆ ಪುಣ್ಯಮಯವಾದ ಕಥೆಯನ್ನು ಹೇಳುವವನೂ ನನ್ನ ಸ್ವರೂಪದಲ್ಲಿ ಲೀನನಾಗಿ ಬಿಡುತ್ತಾನೆ. ನನ್ನ ಚರಿತ್ರೆಯ ಶ್ರವಣ ಮಾಡುತ್ತಾ ರಾತ್ರಿಯಲ್ಲಿ ಜಾಗರಣೆ ಮಾಡುವವನೂ, ಗಟ್ಟಿಯಾಗಿ ಹಾಡುತ್ತಾ ಮತ್ತು ವಾದ್ಯಗಳ ಸಹಿತ ನನ್ನ ನಾಮಸ್ಮರಣೆ ಮಾಡುವವನೂ ನನ್ನಲ್ಲಿ ಐಕ್ಯವಾಗಿ ಹೋಗುತ್ತಾನೆ. ಯಾರ ಮನಸ್ಸು ತಪಸ್ವೀ, ರಾಜಾ ಮತ್ತು ಗುರುಜನರಲ್ಲಿ ದ್ರೋಹ ಮಾಡುವುದಿಲ್ಲವೋ ಅವನೂ ನನ್ನ ಸ್ವರೂಪದಲ್ಲಿ ಲೀನನಾಗಿ ಹೋಗುತ್ತಾನೆ. ನೀನು ನನ್ನ ಭಕ್ತ ಮತ್ತು ತೀರ್ಥ ಸ್ವರೂಪಿಯಾಗಿರುವೆ, ಆದರೆ ನೀನು ಯಾವ ಬಕಪಕ್ಷಿಗೆ ಮೃತ್ಯುವಿನ ಶಾಪ ಕೊಟ್ಟಿರುವೆಯೋ, ಆ ದೋಷದಿಂದ ಮುಕ್ತಗೊಳಿಸುವುದಕ್ಕಾಗಿ ನಾನೇ ಅಲ್ಲಿಗೆ ಬಂದು ‘ನೀನು ಪುಣ್ಯಶಾಲಿಗಳಲ್ಲಿ ಶ್ರೇಷ್ಠರಾದ ಮತ್ತು ತೀರ್ಥಸ್ವರೂಪರಾದ ಮಹಾತ್ಮಾಮೂಕ ಚಾಂಡಾಲನ ಹತ್ತಿರಕ್ಕೆ ಹೋಗು’. ಎಂದು ಹೇಳಿದನು. ಅಯ್ಯಾ! ಆ ಮಹಾತ್ಮನ ದರ್ಶನ ಮಾಡಿ ನೀನು ಅವನು ಯಾವ ಪ್ರಕಾರ ತನ್ನ ಮಾತಾ-ಪಿತರ ಪೂಜೆ ಮಾಡುತ್ತಿದ್ದನೆಂಬುದನ್ನು ನೋಡಿದ್ದೆ. ಆ ಎಲ್ಲಾ ಮಹಾತ್ಮರ ದರ್ಶನದಿಂದ, ಅವನೊಡನೆ ವಾರ್ತಾಲಾಪ ಮಾಡಿದ್ದರಿಂದ ಮತ್ತು ನನ್ನ ಸಂಪರ್ಕವುಂಟಾದುದರಿಂದ ಇಂದು ನೀನು ನನ್ನ ದೇವಾಲಯಕ್ಕೆ ಬಂದಿರುವೆ. ಕೋಟ್ಯಾಂತರ ಜನ್ಮಗಳ ನಂತರ ಪಾಪಗಳು ನಾಶವಾಗುತ್ತವೆ. ಆ ಧರ್ಮಜ್ಞ ಪುರುಷನು ನನ್ನ ದರ್ಶನ ಮಾಡುತ್ತಾನೆ, ಅದರಿಂದ ಅವನಿಗೆ ಸಂತೋಷ ದೊರೆಯುತ್ತದೆ. ವತ್ಸಾ ! ನನ್ನ ಅನುಗ್ರಹದಿಂದಲೇ ನಿನಗೆ ನನ್ನ ದರ್ಶನವಾಗಿದೆ. ಆದುದರಿಂದ ನಿನ್ನ ಮನದಲ್ಲಿರುವ ಇಚ್ಛೆಗನುಸಾರವಾಗಿ ನನ್ನಲ್ಲಿ ವರವನ್ನು ಬೇಡಿಕೋ.</p>
<p class="FootnoteShlok">* ದರ್ಶನಾತ್ ಸ್ಪರ್ಶನಾತ್ ಧ್ಯಾನಾತ್ ಕೀರ್ತನಾದ್ಭಾಷಣಾತ್ತಥಾ ।</p>
<p class="FootnoteShlok">ಸಕೃತ್ ಪುಣ್ಯವತಾಮೇವ ಸ್ವರ್ಗಂ ಚಾಕ್ಷಯಮಶ್ನುತೇ ॥</p>
<p class="FootnoteShlok">ನಿತ್ಯಮೇವ ತು ಸಂಸರ್ಗಾತ್ ಸರ್ವಪಾಪ ಕ್ಷಯೋ ಭವೇತ್ ।</p>
<p class="FootnoteShlok">ಭುಕ್ತ್ವಾ ಸುಖಮನಂತಮ್ ಚ ಮದ್ಗೇಹೇ ಪ್ರವಿಲೀಯತೇ ॥</p>
<p class="Footnotes-Right">(ಪದ್ಮಪು-ಸೃಷ್ಟಿಖಂಡ 47/162-63)</p>
<p class="Text"><span class="char-style-override-2">ಬ್ರಾಹ್ಮಣ ಹೇಳಿದನು -</span> ನಾಥ! ನನ್ನ ಮನಸ್ಸು ಯಾವಾಗಲೂ ನಿನ್ನ ಧ್ಯಾನದಲ್ಲಿಯೇ ಸ್ಥಿರವಾಗಿರಲಿ. ಸಮಸ್ತ ಲೋಕಗಳ ಸ್ವಾಮಿ ಮಾಧವ ! ನಿನ್ನ ಹೊರತು ಬೇರೆ ಯಾವ ವಸ್ತುವೂ ನನಗೆ ಎಂದಿಗೂ ಪ್ರಿಯವಾಗದಿರಲಿ.</p>
<p class="Text"><span class="char-style-override-2">ಶ್ರೀಭಗವಂತನು ಹೇಳಿದನು -</span> ‘ಪಾಪರಹಿತ ಬ್ರಾಹ್ಮಣ! ನಿನ್ನ ಬುದ್ಧಿಯಲ್ಲಿ ಸದಾ ಇಂತಹ ಉತ್ತಮ ವಿಚಾರ ಜಾಗ್ರತವಾಗಿರುತ್ತದೆ. ಆದುದರಿಂದ ನೀನು ನನ್ನ ಧಾಮಕ್ಕೆ ಬಂದು ನನ್ನ ಹಾಗೆಯೇ ದಿವ್ಯ ಭೋಗಗಳನ್ನು ಉಪಭೋಗಿಸುವೆ. ಆದರೆ ನಿನ್ನ ಮಾತಾ-ಪಿತೃಗಳು ನಿನ್ನಿಂದ ಆದರ-ಸತ್ಕಾರವನ್ನ ಪಡೆಯುತ್ತಾ ಇಲ್ಲ. ಆದುದರಿಂದ ಮೊದಲು ಮಾತಾ ಪಿತೃಗಳನ್ನು ಪೂಜಿಸು, ನಂತರ ನನ್ನ ಸ್ವರೂಪವನ್ನು ಪಡೆದುಕೊಳ್ಳಬಲ್ಲೆ. ಅವರ ದುಃಖಪೂರಿತ ಉಚ್ಛ್ವಾಸ ಮತ್ತು ಕ್ರೋಧದಿಂದ ನಿನ್ನ ತಪಸ್ಸು ಪ್ರತಿದಿನವೂ ನಾಶವಾಗುತ್ತಾ ಇದೆ. ಮಾತಾ-ಪಿತೃಗಳ ಕೋಪವು ಯಾವ ಮಗನ ಮೇಲೆ ಯಾವಾಗಲೂ ಇರುವುದೋ ಅಂತಹ ಮಗನು ನರಕಕ್ಕೆ ಹೋಗುವುದನ್ನು ನಾನಾಗಲೀ, ಬ್ರಹ್ಮನಾಗಲೀ ಮತ್ತು ಮಹಾದೇವನಾಗಲೀ ಯಾರೂ ತಡೆಯಲಾರರು.<span class="char-style-override-5">*</span> ಆದುದರಿಂದ ನೀನು ಮಾತಾ-ಪಿತೃಗಳ ಬಳಿಗೆ ಹೋಗು ಮತ್ತು ಪ್ರಯತ್ನಪೂರ್ವಕವಾಗಿ ಅವರ ಸೇವೆ-ಪೂಜೆ ಮಾಡು. ನಂತರ ಅವರ ಕೃಪೆಯಿಂದ ನೀನು ನನ್ನ ಪರಮಪದವನ್ನು ಪಡೆದುಕೊಳ್ಳುವೆ’.</p>
<p class="FootnoteShlok">* ಮನ್ಯುರ್ನಿಪತಿತೇ ಯಸ್ಮಿನ್ ಪುತ್ರೇ ಪಿತ್ರೋಶ್ಚ ನಿತ್ಯಶಃ ।</p>
<p class="FootnoteShlok">ತನ್ನಿರಯಂ ನ ಬಾಧೇಽಹಂ ನ ಧಾತಾ ನ ಚ ಶಂಕರಃ ॥</p>
<p class="Footnotes-Right">(ಪದ್ಮಪು-ಸೃಷ್ಟಿಖಂಡ 47/178)</p>
<p class="Text"><span class="char-style-override-2">ವ್ಯಾಸರು ಹೇಳುತ್ತಾರೆ - ‘</span>ಜಗದ್ಗುರು ಭಗವಂತನು ಹೀಗೆ ಹೇಳಿದ ನಂತರ ದ್ವಿಜಶ್ರೇಷ್ಠ ನರೋತ್ತಮನು ಪುನಃ ಈ ಪ್ರಕಾರ ಹೇಳಿದನು - ನೀನು ನನ್ನ ಬಗ್ಗೆ ಪ್ರಸನ್ನನಾಗಿದ್ದರೆ ನನಗೆ ನಿನ್ನ ಸ್ವರೂಪದ ದರ್ಶನ ಮಾಡಿಸು’. ಆಗ ಸಂಪೂರ್ಣವಾದ ಲೋಕಗಳಲ್ಲೂ ಏಕಮಾತ್ರ ಕರ್ತೃ ಮತ್ತು ಬ್ರಾಹ್ಮಣ ಹಿತೈಷಿಯಾದ ಭಗವಂತನು ನರೋತ್ತಮನ ಪ್ರೇಮದಿಂದ ಪ್ರಸನ್ನನಾಗಿ ಆ ಪುಣ್ಯಕರ್ಮೀ ಬ್ರಾಹ್ಮಣನಿಗೆ ಶಂಖ, ಚಕ್ರ, ಗದಾ, ಪದ್ಮಗಳನ್ನು ಧರಿಸಿರುವ ತನ್ನ ಪುರುಷೋತ್ತಮ ರೂಪಿನ ದರ್ಶನ ಮಾಡಿಸಿದನು. ಆತನ ತೇಜಸ್ಸು ಇಡೀ ಜಗತ್ತನ್ನು ವ್ಯಾಪಿಸಿಕೊಳ್ಳುತ್ತಿತ್ತು. ಬ್ರಾಹ್ಮಣನು ದಂಡವತ್ ಭೂಮಿಯ ಮೇಲೆ ಬಿದ್ದು ಭಗವಂತನಿಗೆ ನಮಸ್ಕಾರ ಮಾಡಿ ಹೇಳಿದನು- ‘ಜಗದೀಶ್ವರ! ಇಂದು ನನ್ನ ಜನ್ಮ ಸಲವಾಯಿತು, ಇಂದು ನನ್ನ ಕಣ್ಣುಗಳು ಪವಿತ್ರವಾದುವು. ಈಗ ನನ್ನ ಕೈಗಳೆರಡೂ ಪ್ರಶಸ್ತವಾದವು, ಇಂದು ನಾನು ಧನ್ಯನಾದೆನು. ನನ್ನ ಪೂರ್ವಜರು ಸನಾತನ ಬ್ರಹ್ಮಲೋಕಕ್ಕೆ ಹೋಗುತ್ತಿದ್ದಾರೆ. ಜನಾರ್ದನ! ಇಂದು ನಿನ್ನ ಕೃಪೆಯಿಂದ ನನ್ನ ಬಂಧು ಬಾಂಧವರೆಲ್ಲಾ ಆನಂದಪಡುತ್ತಿದ್ದಾರೆ, ಈಗ ನನ್ನ ಮನೋರಥಗಳೆಲ್ಲಾ ಸಿದ್ಧಿಸಿದವು; ಆದರೆ ನಾಥ! ಮೂಕಚಾಂಡಾಲಾದಿ ಜ್ಞಾನೀ ಮಹಾತ್ಮರುಗಳ ಮಾತನ್ನು ಯೋಚಿಸಿ ನನಗೆ ಬಹಳ ವಿಸ್ಮಯವಾಗುತ್ತಿದೆ. ಅವರು ಎಲ್ಲೆಲ್ಲಿಯೋ ನಡೆದ ನನ್ನ ಸಮಾಚಾರಗಳನ್ನು ಹೇಗೆ ತಿಳಿಯುತ್ತಾರೆ? ಮೂಕಚಾಂಡಾಲನ ಮನೆಯಲ್ಲಿ ನೀನು ಅತ್ಯಂತ ಸುಂದರ ಬ್ರಾಹ್ಮಣ ರೂಪವನ್ನು ಧರಿಸಿ ರಾರಾಜಿಸುತ್ತಿದ್ದೆ. ಅದೇ ಪ್ರಕಾರ ಪತಿವ್ರತೆಯ ಮನೆಯಲ್ಲಿ, ತುಲಾಧಾರನಲ್ಲಿ, ಮಿತ್ರಾದ್ರೋಹಕನ ಭವನದಲ್ಲಿ ಹಾಗೂ ಈ ವೈಷ್ಣವ ಮಹಾತ್ಮರ ಮಂದಿರದಲ್ಲಿಯೂ ಸಹ ನಿನ್ನ ದರ್ಶನವಾಯಿತು. ಈ ಎಲ್ಲಾ ವಿಚಾರಗಳ ಯಥಾರ್ಥ ರಹಸ್ಯವೇನು? ಅನುಗ್ರಹಿಸಿ ನನಗೆ ತಿಳಿಸಿಕೊಡು’.</p>
<p class="Text"><span class="char-style-override-2">ಶ್ರೀಭಗವಂತನು ಹೇಳಿದನು -</span> ‘ವಿಪ್ರವರ್ಯ! ಮೂಕಚಾಂಡಾಲನು ಯಾವಾಗಲೂ ತನ್ನ ಮಾತಾ-ಪಿತೃಗಳಲ್ಲಿ ಭಕ್ತಿಯನ್ನಿರಿಸಿದ್ದಾನೆ. ಶುಭಾದೇವಿಯು ಪತಿವ್ರತೆಯಾಗಿದ್ದಾಳೆ. ತುಲಾಧಾರ ಸತ್ಯ ಮತ್ತು ಎಲ್ಲರೊಡನೆಯೂ, ಸಮಾನ ಭಾವವನ್ನಿಟ್ಟುಕೊಂಡಿದ್ದಾನೆ. ಅದ್ರೋಹಕನು ಲೋಭ ಮತ್ತು ಕಾಮವನ್ನು ಜಯಿಸಿದ್ದಾನೆ ಹಾಗೂ ವೈಷ್ಣವನು ನನ್ನ ಅನನ್ಯ ಭಕ್ತನಾಗಿದ್ದಾನೆ. ಈ ಸದ್ಗುಣಗಳ ಕಾರಣದಿಂದ ಪ್ರಸನ್ನನಾಗಿ ನಾನು ಇವರೆಲ್ಲರ ಮನೆಯಲ್ಲಿ ಆನಂದದಿಂದ ವಾಸಮಾಡುತ್ತೇನೆ. ನನ್ನ ಸಂಗಡ ಸರಸ್ವತಿ ಮತ್ತು ಲಕ್ಷ್ಮೀಯರು ಸಹ ಇವರ ಮನೆಯಲ್ಲಿರುತ್ತಾರೆ. ಮೂಕಚಾಂಡಾಲನು ಮೂರು ಲೋಕಗಳಲ್ಲಿ ಎಲ್ಲರಿಗೂ ಕಲ್ಯಾಣ ಮಾಡುವವನಾಗಿದ್ದಾನೆ, ಚಾಂಡಾಲನಾಗಿದ್ದರೂ ಸಹ ಅವನು ಸದಾಚಾರದಲ್ಲಿ ಸ್ಥಿತನಾಗಿದ್ದಾನೆ, ಆದುದರಿಂದ ದೇವತೆಗಳು ಅವನನ್ನು ಬ್ರಾಹ್ಮಣನೆಂದು ಭಾವಿಸುತ್ತಾರೆ. ಪುಣ್ಯರ್ಮಗಳ ಮೂಲಕ ಮೂಕಚಾಂಡಾಲನಿಗೆ ಸಮಾನರಾದವರು ಈ ಪ್ರಪಂಚದಲ್ಲಿ ಬೇರೆ ಯಾರೂ ಇಲ್ಲ. ಅವನು ಯಾವಾಗಲೂ ಮಾತಾ-ಪಿತೃಗಳ ಭಕ್ತಿಯಲ್ಲಿ ಲೀನವಾಗಿರುತ್ತಾನೆ. ಅವನು ತನ್ನ ಈ ಭಕ್ತಿಯ ಬಲದಿಂದ ಮೂರು ಲೋಕಗಳನ್ನು ಗೆದ್ದುಕೊಂಡಿದ್ದಾನೆ. ಅವನು ಮಾತಾ-ಪಿತೃಗಳಲ್ಲಿಟ್ಟಿರುವ ಭಕ್ತಿಯನ್ನು ನೋಡಿ ನಾನು ಬಹಳ ಸಂತುಷ್ಟನಾಗಿರುತ್ತೇನೆ. ಅದರಿಂದಾಗಿ ಅವನ ಮನೆಯೊಳಗೆ ಆಕಾಶದಲ್ಲಿ ಸಂಪೂರ್ಣವಾಗಿ ಎಲ್ಲಾ ದೇವತೆಗಳ ಜೊತೆಯಲ್ಲಿ ಬ್ರಾಹ್ಮಣನ ರೂಪದಿಂದ ವಾಸಿಸುತ್ತೇನೆ. ಇದೇ ಪ್ರಕಾರ ನಾನು ಆ ಪತಿವ್ರತೆಯ, ತುಲಾಧಾರನ, ಅದ್ರೋಹಕನ ಮತ್ತು ಈ ವೈಷ್ಣವನ ಮನೆಯಲ್ಲಿ ಯಾವಾಗಲೂ ವಾಸಿಸುತ್ತೇನೆ. ಧರ್ಮಜ್ಞನೇ! ಒಂದು ಘಳಿಗೆಯಾದರೂ ನಾನು ಈ ಜನರ ಮನೆಯನ್ನು ಬಿಡುವುದಿಲ್ಲ. ಪುಣ್ಯಾತ್ಮರಾದವರೇ ಪ್ರತಿದಿನವೂ ನನ್ನ ದರ್ಶನ ಪಡೆಯುತ್ತಾರೆ, ಬೇರೆ ಪಾಪಿಗಳಾದ ಮನುಷ್ಯರಲ್ಲ. ನೀನು ನಿನ್ನ ಪುಣ್ಯದ ಪ್ರಭಾವದಿಂದ ಮತ್ತು ನನ್ನ ಅನುಗ್ರಹದಿಂದ ನನ್ನ ದರ್ಶನ ಮಾಡಿರುವೆ. ಈಗ ನಾನು ಕ್ರಮಶಃ ಆ ಮಹಾತ್ಮರುಗಳ ಸದಾಚಾರದ ವರ್ಣನೆ ಮಾಡುವೆನು, ಗಮನವಿಟ್ಟು ಕೇಳು. ಇಂತಹ ವರ್ಣನೆಗಳನ್ನು ಕೇಳಿದ ಮನುಷ್ಯನು ಜನನ-ಮರಣ ರೂಪೀ ಬಂಧನದಿಂದ ಪೂರ್ಣವಾಗಿ ಮುಕ್ತನಾಗಿ ಹೋಗುತ್ತಾನೆ. ಮಾತಾ-ಪಿತೃಗಳಿಗಿಂತ ಹೆಚ್ಚಿನ ತೀರ್ಥಕ್ಷೇತ್ರವಿಲ್ಲ. ಮಾತಾ-ಪಿತೃಗಳನ್ನು ಆರಾಧಿಸಿರುವವನೇ ಪುರುಷರಲ್ಲಿ ಶ್ರೇಷ್ಠನು. ಅವನು ನನ್ನ ಹೃದಯದಲ್ಲಿರುತ್ತಾನೆ, ನಾನು ಅವನ ಹೃದಯದಲ್ಲಿ ಇರುತ್ತೇನೆ. ನಮ್ಮಿಬ್ಬರಲ್ಲಿ ಯಾವ ಅಂತರವೂ ಇರುವುದಿಲ್ಲ. ಇಹಲೋಕ ಮತ್ತು ಪರಲೋಕಗಳಲ್ಲಿಯೂ ಸಹ ಅವನು ನನಗೆ ಸಮಾನನಾಗೆಯೇ ಪೂಜ್ಯನಾಗಿದ್ದಾನೆ. ಅವನು ತನ್ನ ಸಮಸ್ತ ಬಂಧು, ಬಾಂಧವರ ಸಂಗಡ ನನ್ನ ರಮಣೀಯ ಧಾವಮನ್ನು ಸೇರಿ ನನ್ನಲ್ಲಿ ಲೀನವಾಗಿ ಹೋಗುತ್ತಾನೆ. ಮಾತಾ-ಪಿತೃಗಳ ಆರಾಧನೆಯ ಬಲದಿಂದಲೇ ಆ ನರಶ್ರೇಷ್ಠ ಮೂಕಚಾಂಡಾಲನು ಮೂರು ಲೋಕಗಳ ವಿಚಾರವನ್ನು ತಿಳಿದುಕೊಳ್ಳುತ್ತಾನೆ. ಈ ವಿಷಯದಲ್ಲಿ ನಿನಗೆ ಆಶ್ಚರ್ಯವೇಕೆ?’</p>
<p class="Text"><span class="char-style-override-2">ಬ್ರಾಹ್ಮಣನು ಕೇಳಿದನು -</span> ‘ಜಗದೀಶ್ವರ! ಮೋಹ ಮತ್ತು ಅಜ್ಞಾನದಿಂದ ಮೊದಲು ಮಾತಾ-ಪಿತೃಗಳ ಆರಾಧನೆ ಮಾಡದೆ, ನಂತರ ಒಳ್ಳೆಯದು-ಕೆಟ್ಟದ್ದು ಎಂಬುದರ ಜ್ಞಾನವುಂಟಾದ ಮೇಲೆ ಮನುಷ್ಯನು ಪುನಃ ತಾಯಿ-ತಂದೆಯ ಸೇವೆ ಮಾಡಲು ಇಚ್ಛಿಸಿದರೆ ಅವನ ಕರ್ತವ್ಯವೇನು?’</p>
<p class="Text"><span class="char-style-override-2">ಶ್ರೀಭಗವಂತನು ಹೇಳಿದನು -</span> ‘ವಿಪ್ರವರ್ಯ! ಒಂದು ವರ್ಷ, ಒಂದು ತಿಂಗಳು, ಒಂದು ಪಕ್ಷ, ಒಂದು ವಾರ ಅಥವಾ ಒಂದು ದಿವಸವಾದರೂ ಸಹ ಮಾತಾ-ಪಿತೃಗಳ ಸೇವೆ ಮಾಡಿದವನು ನನ್ನ ಧಾಮವನ್ನು ಪಡೆಯುತ್ತಾನೆ. ಅವರ ಮನಸ್ಸಿಗೆ ಕಷ್ಟವನ್ನುಂಟು ಮಾಡುವವನು ಖಂಡಿತವಾಗಿಯೂ ನರಕಕ್ಕೆ ಹೋಗುತ್ತಾನೆ. ಮೊದಲು ತನ್ನ ಮಾತಾ-ಪಿತೃಗಳ ಸೇವೆ ಪೂಜೆ ಮಾಡಿರಲಿ ಅಥವಾ ಮಾಡದೇ ಇರಲಿ, ಅವರ ಮರಣಾನಂತರ ಅವನು ಬಸವನನ್ನು ಬಿಟ್ಟರೆ (ವೃಷೋತ್ಸರ್ಗ) ಪಿತೃಭಕ್ತಿಯ ಲ ದೊರೆಯುತ್ತದೆ. ತನ್ನ ಸರ್ವಸ್ವವನ್ನೂ ತೊಡಗಿಸಿ ಮಾತಾ-ಪಿತೃಗಳ ಶ್ರಾದ್ಧ ಮಾಡುವ ಬುದ್ಧಿವಂತನಾದ ಪುತ್ರನು ಜಾತಿಸ್ಮರ (ಪೂರ್ವ-ಜನ್ಮಗಳ ವಿಷಯವನ್ನು ಸ್ಮರಿಸುವವನು) ನಾಗುತ್ತಾನೆ ಮತ್ತು ಅವನಿಗೆ ಪಿತೃಭಕ್ತಿಯ ಪೂರ್ಣ ಲ ದೊರೆಯುತ್ತದೆ. ಶ್ರಾದ್ಧಕ್ಕಿಂತ ಮಿಗಿಲಾದ ಮಹಾನ್ ಯಜ್ಞವು ಮೂರು ಲೋಕಗಳಲ್ಲಿ ಬೇರೆ ಯಾವುದೂ ಇಲ್ಲ. ಇದರಲ್ಲಿ ಕೊಡಲಾದ ದಾನವು ಅಕ್ಷಯವಾಗುತ್ತದೆ. ಬೇರೆಯವರಿಗೆ ಕೊಟ್ಟ ದಾನದ ಲಕ್ಕಿಂತ ಹತ್ತು ಸಾವಿರ ಪಟ್ಟು ಅಧಿಕವಾಗುತ್ತದೆ. ತನ್ನ ಜಾತಿಯವರಿಗೆ ಕೊಡುವುದರಿಂದ ಲಕ್ಷದಷ್ಟು , ಪಿಂಡದಾನದಲ್ಲಿ ತೊಡಗಿಸಿದ ಧನವು ದಾನಮಾಡಿದುದು ಕೋಟಿಯಷ್ಟು ಮತ್ತು ಬ್ರಾಹ್ಮಣರಿಗೆ ಕೊಟ್ಟರೆ ಅದು ಅನಂತವಾಗಿ ಲಕಾರಿಯೆಂದು ತಿಳಿಸಲಾಗಿದೆ. ಗಂಗಾತೀರದಲ್ಲಿ ಮತ್ತು ಗಯಾ, ಪ್ರಯಾಗ, ಪುಷ್ಕರ, ಕಾಶೀ, ಸಿದ್ಧಕುಂಡ ಹಾಗೂ ಗಂಗಾ-ಸಾಗರಸಂಗಮ ತೀರ್ಥಗಳಲ್ಲಿ ಪಿತೃಗಳಿಗಾಗಿ ಅನ್ನದಾನ ಮಾಡುವವನಿಗೆ ಮುಕ್ತಿ ನಿಶ್ಚಿತ ಹಾಗೂ ಅವನ ಪಿತೃಗಳು ಅಕ್ಷಯ ಸ್ವರ್ಗವನ್ನು ಪಡೆಯುತ್ತಾರೆ. ಅವನ ಜನ್ಮವು ಸಲವಾಗಿ ಹೋಗುತ್ತದೆ. ವಿಶೇಷವಾಗಿ ಗಂಗಾ ನದಿಯಲ್ಲಿ ತಿಲಮಿಶ್ರಿತ ಜಲದಿಂದ ತರ್ಪಣ ಕೊಡುವವನಿಗೂ ಮೋಕ್ಷ ಮಾರ್ಗ ದೊರೆಯುತ್ತದೆ. ಅಂದಮೇಲೆ ಪಿಂಡದಾನ ಮಾಡುವವನಿಗೆ ಹೇಳಬೇಕಾದ್ದೇನು! ಅಮಾವಾಸ್ಯೆ ಮತ್ತು ಯುಗಾದಿ ತಿಥಿಗಳಲ್ಲಿ ಹಾಗೂ ಚಂದ್ರ ಮತ್ತು ಸೂರ್ಯಗ್ರಹಣದ ದಿವಸ ಪಾರ್ವಣ ಶ್ರಾದ್ಧ ಮಾಡುವವನು ಅಕ್ಷಯ ಲೋಕಕ್ಕೆ ಭಾಗಿಯಾಗುತ್ತಾನೆ. ಅವನ ಪಿತೃಗಳು ಅವನಿಗೆ ಪ್ರಿಯವಾದ ಆಶೀರ್ವಾದ ಮತ್ತು ಅನಂತ ಸುಖವನ್ನು ದಯಪಾಲಿಸಿ ಹತ್ತು ಸಾವಿರ ವರ್ಷಗಳವರೆಗೆ ತೃಪ್ತರಾಗುತ್ತಾರೆ. ಆದುದರಿಂದ ಪ್ರತಿಯೊಂದು ಪರ್ವಗಳಲ್ಲಿಯೂ ಪುತ್ರನು ಸಂತೋಷದಿಂದ ಪಾರ್ವಣ ಶ್ರಾದ್ಧವನ್ನು ಮಾಡಬೇಕು. ಮಾತಾ-ಪಿತೃಗಳ ಈ ಶ್ರಾದ್ಧ-ಯಜ್ಞದ ಅನುಷ್ಠಾನ ಮಾಡಿ ಮನುಷ್ಯನು ಎಲ್ಲಾ ಪ್ರಕಾರದ ಬಂಧನಗಳಿಂದ ಮುಕ್ತನಾಗುತ್ತಾನೆ.</p>
<p class="Text">ಪ್ರತಿದಿನವೂ ಮಾಡಲಾಗುವ ಶ್ರಾದ್ಧವನ್ನು ನಿತ್ಯ ಶ್ರಾದ್ಧವೆಂದು ಕರೆಯುತ್ತಾರೆ. ಶ್ರದ್ಧಾಪೂರ್ವಕ ನಿತ್ಯ ಶ್ರಾದ್ಧ ಮಾಡುವ ಪುರುಷನು ಅಕ್ಷಯ ಲೋಕದ ಸುಖವನ್ನು ಅನುಭವಿಸುತ್ತಾನೆ. ಅದೇ ಪ್ರಕಾರ ಕೃಷ್ಣ ಪಕ್ಷದಲ್ಲಿ ವಿಧಿಪೂರ್ವಕ ಕಾಮ್ಯ ಶ್ರಾದ್ಧವನ್ನು ಅನುಷ್ಠಾನ ಮಾಡಿ ಮನುಷ್ಯನು ಮನೋಭೀಷ್ಠ ಫಲವನ್ನು ಪಡೆಯುತ್ತಾನೆ. ಆಷಾಢದ ಹುಣ್ಣಿಮೆಯ ನಂತರದಲ್ಲಿ ಬರುವ ಐದನೆಯ ಪಕ್ಷದಲ್ಲಿ (ಅದನ್ನು ಮಹಾಲಯ ಅಥವಾ ಪಿತೃಪಕ್ಷವೆಂದು ಹೇಳುತ್ತಾರೆ) ಪಿತೃಗಳ ಶ್ರಾದ್ಧವನ್ನು ಮಾಡಬೇಕು. ಆ ಸಮಯದಲ್ಲಿ ಸೂರ್ಯನು ಕನ್ಯಾರಾಶಿಗೆ ಪ್ರವೇಶಿಸಿದ್ದಾನೆಯೋ ಅಥವಾ ಇಲ್ಲವೋ ಎಂಬ ಬಗ್ಗೆ ಯೋಚಿಸಬೇಕಾಗಿಲ್ಲ. ಸೂರ್ಯನು ಕನ್ಯಾರಾಶಿಗೆ ಬಂದ ಸಮಯದಿಂದ ಹದಿನಾರು ದಿನಗಳವರೆಗೆ ಮಾಡುವ ಶ್ರಾದ್ಧವು ಉತ್ತಮವಾದ ದಕ್ಷಿಣೆಗಳಿಂದ ಮಾಡುವ ಯಜ್ಞಗಳಿಗೆ ಸರಿಸಮಾನವಾದುದು. ಒಂದು ವೇಳೆ ಆ ಸಮಯದಲ್ಲಿ ಶ್ರಾದ್ಧ ನಡೆಸಲಾಗದಿದ್ದರೆ ಸೂರ್ಯನು ತುಲಾರಾಶಿಯಲ್ಲಿರುವ ಸಮಯ ಕೃಷ್ಣಪಕ್ಷದಲ್ಲಿ ಉಕ್ತ ಶ್ರಾದ್ಧವನ್ನು ಮಾಡುವುದು ಉಚಿತ.</p>
<p class="Text">ಚಂದ್ರಗ್ರಹಣದ ಸಮಯದಲ್ಲಿ ಎಲ್ಲಾ ದಾನವು ಭೂದಾನಕ್ಕೆ ಸಮಾನವಾಗಿರುತ್ತದೆ. ಎಲ್ಲಾ ಬ್ರಾಹ್ಮಣರೂ ವ್ಯಾಸರಿಗೆ ಸಮಾನರೆಂದು ಭಾವಿಸಲ್ಪಡುತ್ತಾರೆ ಮತ್ತು ಸಮಸ್ತ ಜಲವೂ ಗಂಗಾಜಲಕ್ಕೆ ಸಮವಾಗಿ ಇರುತ್ತದೆ. ಚಂದ್ರಗ್ರಹಣದಲ್ಲಿ ಕೊಡಲಾದ ದಾನ ಬೇರೆ ಸಮಯಕ್ಕಿಂತ ಲಕ್ಷದಷ್ಟು ಹಾಗೂ ಸೂರ್ಯಗ್ರಹಣದಲ್ಲಿ ಹತ್ತು ಲಕ್ಷದಷ್ಟು ಅಧಿಕ ಫಲ ಕೊಡುವುದೆಂದು ತಿಳಿಸಲಾಗಿದೆ. ಗಂಗಾಜಲ ದೊರೆತ ಪಕ್ಷದಲ್ಲಿ ಚಂದ್ರಗ್ರಹಣದಲ್ಲಿ ಕೊಟ್ಟ ದಾನವು ಕೋಟಿಯಷ್ಟು ಮತ್ತು ಸೂರ್ಯಗ್ರಹಣದಲ್ಲಿ ಕೊಟ್ಟ ದಾನವು ಹತ್ತು ಕೋಟಿಯಷ್ಟು ಅಧಿಕ ಫಲ ಕೊಡುತ್ತದೆ. ವಿಧಿಪೂರ್ವಕ ಒಂದು ಲಕ್ಷ ಗೋದಾನ ಮಾಡುವುದರಿಂದ ದೊರೆಯುವಷ್ಟು ಫಲವು ಚಂದ್ರಗ್ರಹಣದ ಸಮಯದಲ್ಲಿ ಗಂಗಾಸ್ನಾನ ಮಾಡುವುದರಿಂದ ದೊರೆಯುತ್ತದೆ. ಚಂದ್ರ ಮತ್ತು ಸೂರ್ಯ ಗ್ರಹಣಗಳಲ್ಲಿ ಗಂಗಾನದಿಯಲ್ಲಿ ಮುಳುಗಿ ಏಳುವವನಿಗೆ ಸಂಪೂರ್ಣವಾಗಿ ಎಲ್ಲಾ ತೀರ್ಥಗಳಲ್ಲಿ ಸ್ನಾನ ಮಾಡಿದ ಫಲವು ದೊರೆಯುತ್ತದೆ. ರವಿವಾರದಂದು ಸೂರ್ಯಗ್ರಹಣ ಮತ್ತು ಸೋಮವಾರ ಚಂದ್ರಗ್ರಹಣ ಸಂಭವಿಸಿದರೆ, ಅದನ್ನು ಚೂಡಾಮಣಿ ಎಂಬ ಯೋಗವೆಂದು ಹೇಳುತ್ತಾರೆ. ಆ ಸಮಯದ ಸ್ನಾನ ಮತ್ತು ದಾನ ಅನಂತ ಫಲವುಳ್ಳದ್ದೆಂದು ಭಾವಿಸಲಾಗಿದೆ. ಆ ಸಮಯದಲ್ಲಿ ಮೊದಲು ಉಪವಾಸ ಮಾಡಿ ಪುಣ್ಯತೀರ್ಥದಲ್ಲಿ ಪಿಂಡದಾನ, ತರ್ಪಣ ಹಾಗೂ ದ್ರವ್ಯದಾನ ಮಾಡುವವನು ಸತ್ಯಲೋಕವನ್ನು ಸೇರುತ್ತಾನೆ.</p>
<p class="Text"><span class="char-style-override-2">ಬ್ರಾಹ್ಮಣನು ಹೇಳಿದನು -</span> ‘ದೇವಾ! ನೀನು ಪಿತೃಗಳಿಗಾಗಿ ಮಾಡುವ ಶ್ರಾದ್ಧ ಎಂಬ ಮಹಾಯಜ್ಞದ ವರ್ಣನೆಯನ್ನು ಮಾಡಿದೆ. ಈಗ ಪಿತೃವು ಬದುಕಿರುವಾಗ ಪುತ್ರನು ಏನು ಮಾಡಬೇಕೆಂಬುದನ್ನು ತಿಳಿಸು. ಯಾವ ಕರ್ಮ ಮಾಡಿ ಬುದ್ಧಿವಂತನಾದ ಪುತ್ರನು ಜನ್ಮ-ಜನ್ಮಾಂತರಗಳಲ್ಲಿ ಪರಮ ಶ್ರೇಯಸ್ಸನ್ನು ಪಡೆಯಬಲ್ಲನು? ಇವೆಲ್ಲಾ ವಿಚಾರಗಳನ್ನೂ ದಯವಿಟ್ಟು ತಿಳಿಸಿಕೊಡು’.</p>
<p class="Text"><span class="char-style-override-2">ಶ್ರೀಭಗವಂತನು ಹೇಳಿದನು -</span> ‘ವಿಪ್ರವರ್ಯಾ! ತಂದೆಯನ್ನು ದೇವರಿಗೆ ಸಮಾನವೆಂದು ತಿಳಿದುಕೊಂಡು ಆತನ ಸೇವೆ ಮಾಡಬೇಕು ಮತ್ತು ಮಗನಂತೆ ಆತನ ಮೇಲೆ ಸ್ನೇಹವಿಡಬೇಕು. ಮನಸ್ಸಿನಿಂದಲೂ ಸಹ ಎಂದಿಗೂ ಆತನ ಆಜ್ಞೆಯನ್ನು ತಿರಸ್ಕಾರ ಮಾಡಬಾರದು. ರೋಗಿಯಾದ ತಂದೆಯ ಸೇವೆ-ಶುಶ್ರೂಷೆಗಳನ್ನು ಚೆನ್ನಾಗಿ ಮಾಡುವ ಪುತ್ರನಿಗೆ ಅಕ್ಷಯ ಸ್ವರ್ಗವು ಪ್ರಾಪ್ತಿಯಾಗುತ್ತದೆ ಮತ್ತು ಅವನು ಯಾವಾಗಲೂ ದೇವತೆಗಳಿಂದ ಪೂಜಿತನಾಗುತ್ತಾನೆ. ತಂದೆಯು ಮರಣೋನ್ಮುಖನಾಗಿ ಮೃತ್ಯು-ಲಕ್ಷಣಗಳು ಕಂಡು ಬಂದಾಗಲೂ ಸಹ ಆತನ ಸೇವೆ-ಪೂಜೆ ಮಾಡಿ ಪುತ್ರನು ದೇವತೆಗಳಿಗೆ ಸರಿಸಮಾನನಾಗುತ್ತಾನೆ. ತಂದೆಯ ಸದ್ಗತಿಯ ನಿಮಿತ್ತ ವಿಧಿ ಪೂರ್ವಕ ಉಪವಾಸ ಮಾಡುವುದರಿಂದ ಪ್ರಾಪ್ತಿಯಾಗುವ ಲಾಭವನ್ನು ಈಗ ವರ್ಣನೆ ಮಾಡುತ್ತೇನೆ, ಕೇಳು. ಸಾವಿರ ಅಶ್ವಮೇಧ ಮತ್ತು ನೂರು ರಾಜಸೂಯ ಯಜ್ಞ ಮಾಡುವುದರಿಂದ ಉಂಟಾಗಬಹುದಾದ ಪುಣ್ಯವು ಉಪವಾಸ ಮಾಡುವುದರಿಂದ ದೊರೆಯುತ್ತದೆ. ಅದೇ ಉಪವಾಸವನ್ನು ಪುಣ್ಯಕ್ಷೇತ್ರಗಳಲ್ಲಿ ಮಾಡಿದುದಾದರೆ ಆ ಎರಡು ಯಜ್ಞಗಳಿಗಿಂತಲೂ ಕೋಟಿಯಷ್ಟು ಅಧಿಕ ಫಲ ದೊರೆಯುತ್ತದೆ. ಯಾವ ಶ್ರೇಷ್ಠ ಪುರುಷನ ಪ್ರಾಣವು ಗಂಗೆಯಲ್ಲಿ ಬಿಟ್ಟು ಹೋಗುವುದೋ, ಅವನು ಪುನಃ ತಾಯಿಯ ಹಾಲನ್ನು ಕುಡಿಯುವುದಿಲ್ಲ ಅರ್ಥಾತ್ ಮುಕ್ತನಾಗಿ ಹೋಗುತ್ತಾನೆ. ತನ್ನ ಇಚ್ಛಾನುಸಾರ ಕಾಶಿಯಲ್ಲಿದ್ದು ಪ್ರಾಣತ್ಯಾಗ ಮಾಡುವವನು ತಾನು ಬಯಸಿದ ಫಲವನ್ನು ಅನುಭವಿಸಿ ನನ್ನ ಸ್ವರೂಪದಲ್ಲಿ ಲೀನವಾಗಿ ಹೋಗುತ್ತಾನೆ.</p>
<p class="Shlok">ವಾರಾಣಸ್ಯಾಂ ತ್ಯಜೇದ್ಯಸ್ತು ಪ್ರಾಣಾಂಶ್ಚೆವ ಯದೃಚ್ಛಯಾ ।</p>
<p class="Shlok">ಅಭೀಷ್ಟಂ ಚ ಫಲಂ ಭುಕ್ವಾ ಮದ್ದೇಹೇ ಪ್ರವಿಲೀಯತೇ ॥</p>
<p class="TXT-Right">(ಪದ್ಮಪು, ಸೃಷ್ಟಿಖ-47/252)</p>
<p class="Text">ಯೋಗಯುಕ್ತ ನೈಷ್ಠಕ ಬ್ರಹ್ಮಚಾರೀ ಮುನಿಗಳಿಗೆ ದೊರೆಯುವ ಗತಿಯೇ ಬ್ರಹ್ಮಪುತ್ರ ನದಿಯ ಏಳು ಧಾರೆಗಳಲ್ಲಿ ಪ್ರಾಣತ್ಯಾಗ ಮಾಡುವವನಿಗೂ ಸಹ ದೊರೆಯುತ್ತದೆ. ವಿಶೇಷವಾಗಿ, ಅಂತ್ಯಕಾಲದಲ್ಲಿ ಸೋನ ನದಿಯ ಉತ್ತರ ತೀರದ ಆಶ್ರಯ ಪಡೆದು ವಿಧಿಪೂರ್ವಕ ಪ್ರಾಣ-ತ್ಯಾಗ ಮಾಡುವವನು ನನ್ನ ಸಮಾನತೆಯನ್ನು ಪಡೆಯುತ್ತಾನೆ. ಯಾವ ಮನುಷ್ಯನ ಮೃತ್ಯು ಮನೆಯೊಳಗೆ ಉಂಟಾಗುತ್ತದೆಯೋ, ಆ ಮನೆಯ ಮೇಲ್ಛಾವಣಿಯಲ್ಲಿ ಎಷ್ಟು ಗಂಟು ಕಟ್ಟಲ್ಪಟ್ಟಿರುವವೋ, ಅಷ್ಟೇ ಬಂಧನ ಅವನ ಶರೀರದಲ್ಲಿಯೂ ಕಟ್ಟಿರುತ್ತವೆ. ಒಂದೊಂದು ವರ್ಷದ ನಂತರ ಅವನ ಒಂದೊಂದು ಬಂಧನ ಬಿಚ್ಚಿಕೊಳ್ಳುತ್ತದೆ. ಪುತ್ರ ಹಾಗೂ ಸಹೋದರ ಹಾಗೂ ಬಂಧುಗಳು ನೋಡುತ್ತಿದ್ದರೂ, ಯಾರಿಂದಲೂ ಅವನಿಗೆ ಆ ಬಂಧನದಿಂದ ಬಿಡುಗಡೆ ಸಿಕ್ಕುವುದಿಲ್ಲ. ಪರ್ವತ, ಕಾಡು, ದುರ್ಗಮ ಸ್ಥಾನ ಅಥವಾ ಜಲರಹಿತ ಪ್ರದೇಶದಲ್ಲಿ ಪ್ರಾಣತ್ಯಾಗ ಮಾಡುವ ಮನುಷ್ಯನು ದುರ್ಗತಿಯನ್ನು ಮಡೆಯುತ್ತಾನೆ. ಅವನು ಕ್ರಿಮಿ-ಕೀಟಾದಿ ಯೋನಿಗಳಲ್ಲಿ ಹುಟ್ಟಬೇಕಾಗುತ್ತದೆ. ಗತಿಸಿದ ವ್ಯಕ್ತಿಯ ಶವದ ದಹನ-ಸಂಸ್ಕಾರವು ಮೃತ್ಯು ಸಂಭವಿಸಿದ ಮರು ದಿನದಲ್ಲಿ ನಡೆದರೆ, ಅವನು ಅರವತ್ತು ಸಾವಿರ ವರ್ಷಗಳವರೆಗೆ ಕುಂಭೀಪಾಕ ನರಕದಲ್ಲಿ ಬಿದ್ದಿರುತ್ತಾನೆ. ಪತಿತಾವತ್ಥೆಯಲ್ಲಿ ಪ್ರಾಣತ್ಯಾಗ ಮಾಡುವವನು ಚಿರಕಾಲದವರೆಗೆ ನರಕವಾಸ ಮಾಡಿ ಮ್ಲೇಚ್ಛ-ಜಾತಿಯಲ್ಲಿ ಹುಟ್ಟುತ್ತಾನೆ. ಪುಣ್ಯದಿಂದ ಅಥವಾ ಪುಣ್ಯಕರ್ಮಗಳ ಅನುಷ್ಠಾನದಿಂದ ಮರ್ತ್ಯಲೋಕ ನಿವಾಸಿಗಳಾದ ಎಲ್ಲಾ ಮನುಷ್ಯರ ಮರಣದ ಸಮಯದಲ್ಲಿ ಅವರ ಬುದ್ಧಿ ಹೇಗಿರುತ್ತದೆಯೋ, ಅದರಂತೆಯೇ ಅವರಿಗೆ ಗತಿ ಉಂಟಾಗುತ್ತದೆ.</p>
<p class="Text">ತಂದೆಯ ಮರಣದ ನಂತರ ಬಲಶಾಲೀ ಪುತ್ರನು ಆತನ ಶರೀರವನ್ನು ಹೆಗಲ ಮೇಲೆ ಹೊತ್ತು ನಡೆದರೆ, ಅವನಿಗೆ ಹೆಜ್ಜೆ-ಹೆಜ್ಜೆಗೂ ಅಶ್ವಮೇಧ ಯಜ್ಞದ ಫಲ ಪ್ರಾಪ್ತಿಯಾಗುತ್ತದೆ. ಪುತ್ರನು ಪಿತೃಶವವನ್ನು ಚಿತೆಯ ಮೇಲಿಟ್ಟು ವಿಧಿಪೂರ್ವಕ ಮಂತ್ರೋಚ್ಛಾರಣೆ ಮಾಡುತ್ತ ಮೊದಲು ಅದರ ಮುಖದಲ್ಲಿ ಅಗ್ನಿ ಸ್ಪರ್ಶ ಮಾಡಬೇಕು, ಅನಂತರ ಸಂಪೂರ್ಣ ಶರೀರಕ್ಕೆ ಅಗ್ನಿಯಿಡಬೇಕು. (ಆಗ ಈ ಪ್ರಕಾರ ಹೇಳಬೇಕು) ‘ಲೋಭ-ಮೋಹಗಳಿಂದ ಕೂಡಿದ ಹಾಗೂ ಪಾಪ-ಪುಣ್ಯಗಳಿಂದ ಆವರಿಸಲ್ಪಟ್ಟ ತಂದೆಯವರ ಈ ಶವದ, ಇದರ ಸಂಪೂರ್ಣ ಅಂಗಗಳನ್ನು ನಾನು ದಹನ ಮಾಡುತ್ತಿದ್ದೇನೆ; ಆತನು ದಿವ್ಯ-ಲೋಕಕ್ಕೆ ಹೋಗಲಿ’.</p>
<p class="Shlok">ಲೋಭಮೋಹಸಮಾಯುಕ್ತಂ ಪಾಪಪುಣ್ಯಸಮಾವೃತಮ್ ।</p>
<p class="Shlok">ದಹೇಯಂ ಸರ್ವಗಾತ್ರಾಣಿ ದಿವ್ಯಾಂಲ್ಲೋಕಾನ್ ಸ ಗಚ್ಛತು ॥</p>
<p class="TXT-Right">(ಪದ್ಮಪು. ಸೃಷ್ಟಿಖ. 47/266)</p>
<p class="Text">ಈ ಪ್ರಕಾರ ದಹನ ಮಾಡಿ ಪುತ್ರನು ಅಸ್ಥಿ-ಸಂಚಯನಕ್ಕಾಗಿ ಸ್ವಲ್ಪ ದಿನ ನಿರೀಕ್ಷಣೆ ಮಾಡಿ, ನಂತರ ಕಾಲಕ್ಕೆ ಸರಿಯಾಗಿ ಅಸ್ಥಿ-ಸಂಚಯ ಮಾಡಿ ದಶಾಹ, ಹತ್ತನೇ ದಿನ ಸ್ನಾನಮಾಡಿ ಒದ್ದೆ ಬಟ್ಟೆಗಳನ್ನು ತೆಗೆದು ಹಾಕಬೇಕು. ನಂತರ ವಿದ್ವಾಂಸನಾದ ಪುರುಷನು ಹನ್ನೊಂದನೆಯ ದಿನ ಏಕಾದಶಾಹ-ಶ್ರಾದ್ಧ ಮಾಡಬೇಕು ಮತ್ತು ಪ್ರೇತದ ಶರೀರ ಪುಷ್ಠಿಗಾಗಿ ಒಬ್ಬ ಬ್ರಾಹ್ಮಣನಿಗೆ ಭೋಜನ ಮಾಡಿಸಬೇಕು. ಆ ಸಮಯದಲ್ಲಿ ವಸ್ತ್ರ ಆಸನ ಮತ್ತು ಪಾದರಕ್ಷೆ ಇತ್ಯಾದಿ ವಸ್ತುಗಳನ್ನು ವಿಧಿವತ್ತಾಗಿ ದಾನ ಮಾಡಬೇಕು. ದಶಾಹದ ನಾಲ್ಕನೇ ದಿನ ಮಾಡಲಾಗುವ ಚತುರ್ದಶಾಹ, ಮೂರು ಪಕ್ಷಗಳ ನಂತರ ಮಾಡಲಾಗುವ ತ್ರೈಮಾಸಿಕ ಅಥವಾ ಸಾರ್ಧಮಾಸಿಕ, ಆರು ತಿಂಗಳ ಒಳಗಡೆ ಆಗಬೇಕಾದ ಊನಷಣ್ಮಾಸಿಕ, ಹಾಗೂ ವರ್ಷದೊಳಗಡೆ ಮಾಡಲಾಗುವ ಊನಾಬ್ಧಿಕ ಶ್ರಾದ್ಧ ಮತ್ತು ಇವುಗಳಲ್ಲದೆ ಹನ್ನೆರಡು ತಿಂಗಳುಗಳ ಹನ್ನೆರಡು ಶ್ರಾದ್ಧ-ಒಟ್ಟು ಹದಿನಾರು ಶ್ರಾದ್ಧಗಳು ನಿಯಮಿಸಲ್ಪಟ್ಟಿದೆ. ಈ ಹದಿನಾರು ಶ್ರಾದ್ಧಗಳನ್ನು ಯಥಾಶಕ್ತಿ ಶ್ರದ್ಧಾ ಪೂರ್ವಕ ಮಾಡದಿರುವವನಿಗೆ ಪಿಶಾಚತ್ವವು ಸ್ಥಿರವಾಗಿರುತ್ತದೆ. ಬೇರೆ ಅನೇಕ ನೂರಾರು ಶ್ರಾದ್ಧಗಳನ್ನು ಮಾಡಿದರೂ ಪ್ರೇತಯೋನಿಯಿಂದ ಅವನ ಉದ್ಧಾರವಾಗುವುದಿಲ್ಲ. ಒಂದು ವರ್ಷ ಕಳೆದ ಮೇಲೆ ಪರ್ವ ಶ್ರಾದ್ಧದ ವಿಧಿಯಿಂದ ಸಪಿಂಡೀಕರಣವೆಂಬ ಶ್ರಾದ್ಧವನ್ನು ಮಾಡಬೇಕು.’</p>
<p class="Text"><span class="char-style-override-2">ಬ್ರಾಹ್ಮಣನು ಕೇಳಿದನು -</span> ಕೇಶವ! ತಪಸ್ವೀ, ವನವಾಸೀ, ಮತ್ತು ಗೃಹಸ್ಥ ಬ್ರಾಹ್ಮಣನು ಧನಹೀನನಾದರೆ ಅವನ ಪಿತೃ-ಕಾರ್ಯ ಹೇಗೆ ನಡೆಸಲಾಗುವುದು?</p>
<p class="Text"><span class="char-style-override-2">ಶ್ರೀಭಗವಂತನು ಹೇಳಿದನು -</span> ‘ಹುಲ್ಲು, ಕಟ್ಟಿಗೆಯಿಂದ ಸಂಗ್ರಹಿಸಿ ಅಥವಾ ಅಷ್ಟಿಷ್ಟು ಯಾಚಿಸಿ ಪಿತೃಕಾರ್ಯ ನೆರವೇರಿಸುವವನ ಕರ್ಮವೆ ಲಕ್ಷದಷ್ಟು ಅಧಿಕ ಫಲ ಕೊಡುತ್ತದೆ. ಏನೂ ಆಗದಿದ್ದರೆ ತಂದೆಯ ತಿಥಿ ಬಂದಾಗ ಕೇವಲ ಗೋವುಗಳಿಗೆ ಹುಲ್ಲು ತಿನ್ನಿಸುವವನಿಗೆ ಪಿಂಡದಾನಕ್ಕಿಂತಲೂ ಅಧಿಕ ಫಲ ಪ್ರಾಪ್ತಿಯಾಗುತ್ತದೆ. ಪೂರ್ವ ಕಾಲದಲ್ಲಿ ವಿರಾಟ ದೇಶದಲ್ಲಿ ಒಬ್ಬ ಅತ್ಯಂತ ಬಡವನಾದ ಮನುಷ್ಯನಿದ್ದನು. ಒಂದು ದಿನ ತಂದೆಯ ತಿಥಿ ಬಂದಾಗ ಅವನು ಬಹಳ ದುಃಖಿಸಿದನು. ಅವನ ಬಳಿ ಶ್ರಾದ್ಧಕ್ಕೆ ಉಪಯೋಗವಾಗುವ ಎಲ್ಲಾ ವಸ್ತುಗಳ ಅಭಾವವೇ ಅವನ ದುಃಖಕ್ಕೆ ಕಾರಣವಾಗಿತ್ತು. ಬಹಳ ಹೊತ್ತು ಯೋಚಿಸಿ ದುಃಖಿಸಿದ ನಂತರ ಅವನು ಒಬ್ಬ ವಿದ್ವಾಂಸನಾದ ಬ್ರಾಹ್ಮಣನನ್ನು ಕೇಳಿದನು-‘ವಿಪ್ರರೇ! ಇಂದು ನನ್ನ ತಂದೆಯವರ ತಿಥಿ, ಆದರೆ ನನ್ನ ಹತ್ತಿರ ಹಣವೆಂಬ ಒಂದು ಕವಡೆಯೂ ಇಲ್ಲಾ, ಇಂತಹ ಸ್ಥಿತಿಯಲ್ಲಿ ಏನು ಮಾಡುವುದರಿಂದ ನನಗೆ ಒಳ್ಳೆಯದಾಗುವುದು? ನೀವು ನನಗೆ ಧರ್ಮದಲ್ಲಿ ಸ್ಥಿರವಾಗಿರುವಂತಹ ಏನಾದರೂ ಉಪದೇಶ ಮಾಡಿರಿ’.</p>
<p class="Text"><span class="char-style-override-2">ವಿದ್ವಾಂಸ ಬ್ರಾಹ್ಮಣನು ಹೇಳಿದನು -</span> ‘ಆಯ್ಯಾ! ಈಗ ‘ಕುತಪ’ ನಾಮಕ ಮುಹೂರ್ತ ಕಳೆದು ಹೋಗುತ್ತಾ ಇದೆ, ನೀನು ಬೇಗ ಹೋಗಿ, ಕಾಡಿನಿಂದ ಪಿತೃಗಳ ಉದ್ದೇಶದಿಂದ ಹುಲ್ಲನ್ನು ತಂದು ಗೋವಿಗೆ ತಿನ್ನಿಸು.</p>
<p class="Text">ಅನಂತರ ಬ್ರಾಹ್ಮಣನ ಉಪದೇಶದಂತೆ ಅವನು ಕಾಡಿಗೆ ಹೋಗಿ ಹುಲ್ಲಿನ ಹೊರೆಯನ್ನು ತಂದು ಬಹಳ ಸಂತೋಷದಿಂದ ತಂದೆಯ ತೃಪ್ತಿಗಾಗಿ ಅದನ್ನು ಗೋವಿಗೆ ತಿನ್ನಿಸಿದನು. ಈ ಪುಣ್ಯದ ಪ್ರಭಾವದಿಂದ ಅವನು ದೇವಲೋಕಕ್ಕೆ ಹೋದನು. ಪಿತೃಯಜ್ಞಕ್ಕಿಂತ ಶ್ರೇಷ್ಠವಾದ ಬೇರೆ ಯಾವ ಧರ್ಮವೂ ಇಲ್ಲ; ಆದುದರಿಂದ ಪೂರ್ಣ ಪ್ರಯತ್ನ ಮಾಡಿ ತನ್ನ ಶಕ್ತಿಗನುಸಾರವಾಗಿ ಮಾತ್ಸರ್ಯಭಾವವನ್ನು ತ್ಯಜಿಸಿ ಶ್ರಾದ್ಧ ಮಾಡಬೇಕು. ಜನಗಳ ಮುಂದೆ ಧರ್ಮ ಸಂತಾನ (ಧರ್ಮವಿಸ್ತಾರ ಮಾಡುವಂತಹ) ಎಂಬ ಅಧ್ಯಾಯವನ್ನು ಪಠಿಸುವ ಮನುಷ್ಯನು ಪ್ರತಿಯೊಂದು ಲೋಕದಲ್ಲಿಯೂ ಗಂಗಾ ಸ್ನಾನ ಮಾಡಿದ ಫಲವನ್ನು ಪಡೆಯುತ್ತಾನೆ. ಪ್ರತಿಯೊಂದು ಜನ್ಮದಲ್ಲಿ ಸಂಗ್ರಹಿಸಿದ ಮಹಾಪಾಪದ ಸಂಗ್ರಹವೆಲ್ಲ ಈ ಅಧ್ಯಾಯದ ಒಂದು ಬಾರಿಯ ಪಠನದಿಂದ ಅಥವಾ ಶ್ರವಣದಿಂದ ನಾಶವಾಗಿ ಹೋಗುತ್ತದೆ.</p>
<p class="Sub-Heading">ಪತಿವ್ರತಾ ಬ್ರಾಹ್ಮಣಿಯ ಉಪಾಖ್ಯಾನ, ಕುಲಟೆಯರಾದ ಸ್ತ್ರೀಯರ ಸಂಬಂಧದಲ್ಲಿ ಉಮಾ-ನಾರದರ ಸಂವಾದ, ಪತಿವ್ರತೆಯ ಮಹಿಮೆ ಮತ್ತು ಕನ್ಯಾದಾನದ ಫಲ</p>
<p class="Text"><span class="char-style-override-2">ನರೋತ್ತಮನು ಕೇಳಿದನು -</span> ‘ನಾಥ! ಪತಿವ್ರತಾ ಸ್ತ್ರೀಯು ಕಳೆದು ಹೋದ ನನ್ನ ವೃತ್ತಾಂತವನ್ನು ಹೇಗೆ ತಿಳಿದಳು? ಆಕೆಯ ಪ್ರಭಾವವೇನು? ಇದೆಲ್ಲವನ್ನೂ ತಿಳಿಸುವ ಕೃಪೆ ಮಾಡಿರಿ’.</p>
<p class="Text"><span class="char-style-override-2">ಶ್ರೀಭಗವಂತನು ಹೇಳಿದನು -</span> ‘ವತ್ಸ! ನಾನು ಈ ವಿಚಾರವನ್ನು ನಿನಗೆ ಮೊದಲೇ ತಿಳಿಸಿಬಿಟ್ಟಿದ್ದೇನೆ. ಆದರೆ ಪುನಃ ಕೇಳಬೇಕೆಂಬ ಕುತೂಹಲವಿದ್ದರೆ ಕೇಳು-ನಿನ್ನ ಮನಸ್ಸಿನಲ್ಲಿ ಯಾವ-ಯಾವ ಪ್ರಶ್ನೆಗಳಿವೆಯೋ ಎಲ್ಲಕ್ಕೂ ಉತ್ತರ ಕೊಡುತ್ತಿದ್ದೇನೆ. ಪತಿವ್ರತೆಯಾದ ಸ್ತ್ರೀಯು ಪತಿಯನ್ನು ಪ್ರಾಣಕ್ಕೆ ಸಮಾನವಾಗಿ ತಿಳಿಯುತ್ತಾಳೆ ಮತ್ತು ಯಾವಾಗಲೂ ಪತಿಯ ಹಿತಸಾಧನೆಯಲ್ಲಿ ತೊಡಗಿರುತ್ತಾಳೆ. ಅವಳು ದೇವತೆಗಳಿಗೂ ಮತ್ತು ಬ್ರಹ್ಮವಾದೀ ಮುನಿಗಳಿಗೂ ಪೂಜ್ಯಳಾಗುತ್ತಾಳೆ. ಒಬ್ಬ ಪುರುಷನ ಸೇವೆಯನ್ನು ಸ್ವೀಕರಿಸಿರುವ ಹಾಗೂ ಬೇರೆಯವರ ಕಡೆ ದೃಷ್ಟಿಯನ್ನು ಹಾಯಿಸದಿರುವಂತಹ ನಾರೀಮಣಿಯು ಪ್ರಪಂಚದಲ್ಲಿ ಪರಮ ಪೂಜ್ಯಳೆಂದು ಭಾವಿಸಲಾಗುತ್ತದೆ.</p>
<p class="Text">ಅಯ್ಯಾ! ಪ್ರಾಚೀನ ಕಾಲದ ಒಂದು ವಿಚಾರವನ್ನು ಹೇಳುತ್ತೇನೆ. ಮಧ್ಯ ದೇಶದಲ್ಲಿ ಒಂದು ಅತ್ಯಂತ ಶೋಭಾಯಮಾನವಾದ ನಗರವಿತ್ತು. ಅದರಲ್ಲಿ ಓರ್ವ ಪತಿವ್ರತಾ ಬ್ರಾಹ್ಮಣ ಸ್ತ್ರೀಯು ಇದ್ದಳು, ಅವಳ ಹೆಸರು ಶೈಬ್ಯಾ. ಆಕೆಯ ಪತಿಯು ಪೂರ್ವ ಜನ್ಮದ ಪಾಪದಿಂದ ಕುಷ್ಠರೋಗಿಯಾಗಿದ್ದನು. ಅವನ ಶರೀರದಲ್ಲಿ ಅನೇಕ ಗಾಯಗಳಾಗಿದ್ದು ಅವು ಯಾವಾಗಲೂ ಸೋರುತ್ತಿದ್ದವು. ಶೈಬ್ಯಾ ಇಂತಹ ತನ್ನ ಪತಿಯ ಸೇವೆಯಲ್ಲಿ ಯಾವಾಗಲೂ ನಿರತಳಾಗಿರುತ್ತಿದ್ದಳು. ಪತಿಯ ಇಚ್ಛೆಗಳನ್ನೆಲ್ಲಾ ಅವಳು ತನ್ನ ಶಕ್ತಿಗನುಸಾರ ಅವಶ್ಯವಾಗಿ ಪೂರೈಸುತ್ತಿದ್ದಳು. ಪ್ರತಿದಿನವೂ ದೇವರಂತೆ ತನ್ನ ಸ್ವಾಮಿಯ ಪೂಜೆ ಮಾಡುತ್ತಿದ್ದಳು ಮತ್ತು ದೋಷ ಬುದ್ಧಿಯನ್ನು ತ್ಯಾಗ ಮಾಡಿ ಆತನಲ್ಲಿ ವಿಶೇಷವಾದ ಸ್ನೇಹವಿಡುತ್ತಿದ್ದಳು. ಒಂದು ದಿನ ಆಕೆಯ ಪತಿಯು ರಸ್ತೆಯಲ್ಲಿ ಹೋಗುತ್ತಿದ್ದ ಓರ್ವ ಪರಮ ಸುಂದರ ವೇಶ್ಯೆಯನ್ನು ನೋಡಿದನು; ಅವಳ ಮೇಲೆ ದೃಷ್ಟಿ ಬಿದ್ದ ಕೂಡಲೇ ಅವನು ಅತ್ಯಂತ ಮೋಹಕ್ಕೊಳಗಾಗಿ ಹೋದನು. ಅವನ ಚೈತನ್ಯದ ಮೇಲೆ ಕಾಮದೇವನು ಪೂರ್ಣ ಅಧಿಕಾರವನ್ನು ಚಲಾಯಿಸಿದನು. ಅವನು ಬಹಳ ಹೊತ್ತು ನಿಟ್ಟುಸಿರನ್ನು ಬಿಡುತ್ತಿದ್ದನು ಮತ್ತು ಕೊನೆಗೆ ಬಹಳ ದುಃಖಿತನಾದನು. ಆತನ ನಿಟ್ಟುಸಿರನ್ನು ಕೇಳಿ ಪತಿವ್ರತೆಯು ಹೊರಕ್ಕೆ ಬಂದು ತನ್ನ ಪತಿಯನ್ನು ಕೇಳಿದಳು - ‘ನಾಥ! ನೀವು ವ್ಯಸನ ಪಡುತ್ತಿರುವುದೇಕೆ, ನೀವು ನಿಟ್ಟುಸಿರು ಬಿಡುವುದೇಕೆ? ಪ್ರಭೂ! ನಿಮಗೆ ಪ್ರಿಯವಾದ ಕಾರ್ಯವೇನಿದ್ದರೂ ನನಗೆ ತಿಳಿಸಿರಿ. ಅದು ಮಾಡಲು ಯೋಗ್ಯವಿರಲೀ ಅಥವಾ ಇಲ್ಲವಾಗಿರಲೀ, ನಾನು ನಿಮಗೆ ಪ್ರಿಯವಾದುದನ್ನು ಖಂಡಿತ ಪೂರ್ಣಗೊಳಿಸುವೆನು. ನೀವೇ ನನಗೆ ಏಕಮಾತ್ರ ಗುರು ಮತ್ತು ಪ್ರಿಯತಮರಾಗಿದ್ದೀರಿ.</p>
<p class="Text">ಪತ್ನಿಯು ಈ ಪ್ರಕಾರ ಕೇಳಿದ ನಂತರ ಆಕೆಯ ಪತಿ ಹೇಳಿದನು - ‘ಪ್ರಿಯೆ! ಆ ಕಾರ್ಯವನ್ನು ನೀನೂ ಪೂರ್ಣಗೊಳಿಸಲಾರೆ ಮತ್ತು ನಾನೂ ಸಹ ಮಾಡಲಾರೆ ಆದ್ದರಿಂದ ವ್ಯರ್ಥವಾಗಿ ಮಾತನಾಡುವುದು ಉಚಿತವಲ್ಲ’.</p>
<p class="Text"><span class="char-style-override-2">ಪತಿವ್ರತೆಯು ಹೇಳಿದಳು -</span> ‘ನಾಥ! ನಾನು ನಿಮ್ಮ ಮನೋರಥವನ್ನು ತಿಳಿದು ಆ ಕಾರ್ಯವನ್ನು ಸಾಧಿಸಬಲ್ಲೆನೆಂಬ ನಂಬಿಕೆ ನನಗಿದೆ, ನೀವು ನನಗೆ ಆಜ್ಞೆ ಕೊಡಿ, ಏನಾದರೂ ಉಪಾಯ ಮಾಡಿ ನಾನು ನಿಮ್ಮ ಕಾರ್ಯವನ್ನು ನೆರವೇರಿಸುತ್ತೇನೆ. ನಿಮ್ಮ ಕ್ಲಿಷ್ಟಕರ ಕಾರ್ಯವನ್ನು ನಾನು ಪ್ರಯತ್ನಪಟ್ಟು ಪೂರ್ಣಗೊಳಿಸಿದೆನಾದರೆ ಇಹ-ಪರಗಳಲ್ಲಿಯೂ ನನಗೆ ಪರಮ ಶ್ರೇಯಸ್ಸಾಗುವುದು’.</p>
<p class="Text"><span class="char-style-override-2">ಕುಷ್ಠರೋಗಿಯು ಹೇಳಿದನು -</span> ‘ಸಾಧ್ವೀ! ಈಗಿನ್ನೂ ಈ ಮಾರ್ಗದಲ್ಲಿ ಓರ್ವ ಪರಮ ಸುಂದರ ವೇಶ್ಯೆ ಹೋಗುತ್ತಿದ್ದಳು. ಅವಳ ಶರೀರ ಬಹು ಮನೋಹರವಾಗಿತ್ತು. ಆಕೆಯನ್ನು ನೋಡಿ ನನ್ನ ಹೃದಯ ಕಾಮಾಗ್ನಿಯಿಂದ ಬೆಂದು ಹೋಗುತ್ತಿದೆ. ನಿನ್ನ ಕೃಪೆಯಿಂದ ನಾನು ಆ ನವಯುವತಿಯನ್ನು ಪಡೆಯಲು ಸಾಧ್ಯವಾದರೆ ನನ್ನ ಜನ್ಮ ಸಫಲವಾಗುವುದು. ದೇವಿ! ನೀನು ಆಕೆಯನ್ನು ಭೇಟಿ ಮಾಡಿಸಿ ನನ್ನ ಹಿತಸಾಧನೆಮಾಡು’.</p>
<p class="Text">ಪತಿಯ ಮಾತನ್ನು ಕೇಳಿ ಪತಿವ್ರತೆಯು ಹೇಳಿದಳು - ‘ಪ್ರಭೂ! ಈಗ ಧೈರ್ಯದಿಂದಿರಿ. ನಾನು ಶಕ್ತ್ಯಾನುಸಾರ ನಿಮ್ಮ ಕಾರ್ಯವನ್ನು ಸಾಧಿಸುವೆನು’.</p>
<p class="Text">ಹೀಗೆ ಹೇಳಿ ಪತಿವ್ರತೆಯು ಮನಸ್ಸಿನಲ್ಲಿಯೇ ಸ್ವಲ್ಪಯೋಚಿಸಿ, ರಾತ್ರಿಯ ಅಂತಿಮ ಭಾಗ-ಉಷಃ ಕಾಲದಲ್ಲಿ ಎದ್ದು ಸಗಣಿ ಮತ್ತು ಪೊರಕೆಯನ್ನು ತೆಗೆದುಕೊಂಡು ತಕ್ಷಣ ಹೊರಟಳು. ಹೋಗುತ್ತಿರುವಾಗ ಆಕೆಯ ಮನಸ್ಸಿನಲ್ಲಿ ಬಹು ಪ್ರಸನ್ನತೆಯಿತ್ತು. ವೇಶ್ಯೆಯ ಮನೆಗೆ ಹೋಗಿ ಆಕೆಯ ಮನೆಯಂಗಳ ಮತ್ತು ಚರಂಡಿಯಲ್ಲಿನ ಕಸವನ್ನು ಗುಡಿಸಿ ಸಗಣಿಯಿಂದ ಸಾರಿಸಿ ಜನಗಳ ದೃಷ್ಟಿಗೆ ಬೀಳುವುದೆಂಬ ಭಯದಿಂದ ಆಕೆಯು ಬೇಗ-ಬೇಗ ತನ್ನ ಮನೆಗೆ ಹಿಂದಿರುಗಿ ಬಂದಳು. ಈ ಪ್ರಕಾರ ಮೂರು ದಿನಗಳವರೆಗೆ ಪತಿವ್ರತೆಯು ವೇಶ್ಯೆಯ ಮನೆಯಲ್ಲಿ ಕಸಗುಡಿಸುವ ಮತ್ತು ಸಾರಿಸುವ ಕೆಲಸ ಮಾಡಿದಳು. ಅಲ್ಲಿ ವೇಶ್ಯೆಯು ತನ್ನ ಸೇವಕ-ಸೇವಕಿಯರನ್ನು ಕೇಳಿದಳು - ಇಂದು ಅಂಗಳವನ್ನು ಇಷ್ಟು ಚೆನ್ನಾಗಿ ಯಾರು ಸ್ವಚ್ಛ ಮಾಡಿದ್ದಾರೆ? ಸೇವಕರು ಪರಸ್ಪರ ಯೋಚಿಸಿ ವೇಶ್ಯೆಯೊಡನೆ ಹೇಳಿದರು - ‘ಅಮ್ಮಾ! ಮನೆಯ ಸ್ವಚ್ಛತೆಯನ್ನು ನಾವುಗಳು ಯಾರು ಮಾಡಲಿಲ್ಲ’. ಇದನ್ನು ಕೇಳಿ ವೇಶ್ಯೆಗೆ ಬಹಳ ಆಶ್ಚರ್ಯವಾಯಿತು. ಅವಳು ಬಹಳಹೊತ್ತು ಈ ವಿಷಯವಾಗಿ ಯೋಚಿಸಿದಳು. ಬೆಳಗಿನ ಝಾವ ಅವಳು ಎದ್ದಾಗ ಅವಳ ದೃಷ್ಟಿ ಪತಿವ್ರತಾ ಬ್ರಾಹ್ಮಣಿಯ ಮೇಲೆ ಬಿತ್ತು. ಅವಳು ಪುನಃ ಸೇವೆ ನೆರವೇರಿಸಲು ಬಂದಿದ್ದಳು. ಆ ಪರಮಸಾದ್ವೀ ಪತಿವ್ರತಾ ಬ್ರಾಹ್ಮಣಿಯನ್ನು ನೋಡಿ ‘ಅಯ್ಯೋ! ಅಯ್ಯೋ! ನೀವು ಇದೇನು ಮಾಡುತ್ತಿರುವಿರಿ, ಕ್ಷಮಿಸಿ, ಇರಲಿಬಿಡಿ’. ಹೀಗೆ ಹೇಳುತ್ತಾ ವೇಶ್ಯೆಯು ಅವಳ ಕಾಲನ್ನು ಹಿಡಿದುಕೊಂಡು ಪುನಃ ಹೇಳಿದಳು-‘ಪತಿವ್ರತೇ! ನೀವು ನನ್ನ ಆಯಸ್ಸು, ಶರೀರ, ಸಂಪತ್ತು, ಯಶಸ್ಸು ಮತ್ತು ಕೀರ್ತಿ-ಇವೆಲ್ಲವನ್ನೂ ವಿನಾಶ ಮಾಡುವುದಕ್ಕಾಗಿ ಇಂತಹ ಯತ್ನ ಮಾಡುತ್ತಿರುವಿರಿ. ಸಾಧ್ವೀ! ನೀವು ಯಾವ-ಯಾವ ವಸ್ತುಗಳನ್ನು ಕೇಳಿದರೂ ಅವುಗಳನ್ನು ಖಂಡಿತ ಕೊಡುವೆನು - ಈ ಮಾತನ್ನು ನಾನು ದೃಢ ನಿಶ್ಚಯದಿಂದ ಹೇಳುತ್ತಾ ಇದ್ದೇನೆ. ಸುವರ್ಣ, ರತ್ನ, ಮಣಿ ವಸ ಮತ್ತು ಇನ್ನಾವುದೇ ವಸ್ತು ನಿಮ್ಮ ಮನಸ್ಸಿಗೆ ಇಷ್ಟವಾಗುವುದೋ ಅದನ್ನು ಕೇಳಿರಿ’.</p>
<p class="Text">ಆಗ ಪತಿವ್ರತೆಯು ಆ ವೇಶ್ಯೆಗೆ ಹೇಳಿದಳು - ‘ನನಗೆ ಹಣದ ಅವಶ್ಯಕತೆಯಿಲ್ಲ. ನಿಮ್ಮಿಂದ ಸ್ವಲ್ಪ ಕೆಲಸವಿದೆ. ಮಾಡುವುದಾದರೆ ಅದನ್ನು ತಿಳಿಸುತ್ತೇನೆ. ಆ ಕಾರ್ಯ ಸಿದ್ಧಿಸಿದರೆ ನನ್ನ ಮನಸ್ಸಿಗೆ ಸಂತೋಷವಾಗುವುದು ಮತ್ತು ಆಗಲೇ ನೀವು ನನ್ನ ಎಲ್ಲಾ ಮನೋರಥಗಳನ್ನು ಪೂರೈಸಿದಿರೆಂದು ನಾನು ತಿಳಿದುಕೊಳ್ಳುವೆನು’.</p>
<p class="Text"><span class="char-style-override-2">ವೇಶ್ಯೆ ಹೇಳಿದಳು -</span> ‘ಪತಿವ್ರತೇ! ನೀವು ಬೇಗ ತಿಳಿಸಿ, ನಾನು ಸತ್ಯವಾಗಿ ಹೇಳುತ್ತೇನೆ, ನಿಮ್ಮ ಇಚ್ಛಿತ ಕಾರ್ಯವನ್ನು ಖಂಡಿತ ಮಾಡುವೆನು. ಅಮ್ಮಾ! ನೀವು ತಕ್ಷಣ ನಿಮ್ಮ ಅವಶ್ಯಕತೆಯನ್ನು ತಿಳಿಸಿ ನನ್ನನ್ನು ರಕ್ಷಿಸಿರಿ’.</p>
<p class="Text">ಪತಿವ್ರತೆಯು ತುಂಬಾ ನಾಚಿಕೆಯಿಂದ ಆಕೆಯ ಪತಿಗೆ ಶ್ರೇಷ್ಠ ಮತ್ತು ಪ್ರಿಯವಾಗಿ ಕಂಡುಬಂದ ಆ ಕಾರ್ಯವನ್ನು ತಿಳಿಸಿದಳು. ಅದನ್ನು ಕೇಳಿ ವೇಶ್ಯೆಯು ಒಂದು ಕ್ಷಣ ತನ್ನ ಕರ್ತವ್ಯ ಮತ್ತು ಆಕೆಯ ಪತಿಯ ರೋಗದ ಬಗ್ಗೆ ಸ್ವಲ್ಪ ಯೋಚಿಸುತ್ತಿದ್ದಳು. ದುರ್ಗಂಧಯುಕ್ತ ಕುಷ್ಠರೋಗಿ ಮನುಷ್ಯನ ಸಂಗಡ ಸಂಸರ್ಗ ಮಾಡಬೇಕಾದ ಮಾತನ್ನು ಯೋಚಿಸಿ ಅವಳ ಮನಸ್ಸಿಗೆ ಬಹಳ ದುಃಖವಾಯಿತು. ಅವಳು ಪತಿವ್ರತೆಯೊಡನೆ ಹೀಗೆ ಹೇಳಿದಳು- ‘ದೇವೀ! ನಿಮ್ಮ ಪತಿ ನನ್ನ ಮನೆಗೆ ಬಂದರೆ ನಾನು ಒಂದು ದಿವಸ ಅವರ ಇಚ್ಛೆಯನ್ನು ಪೂರ್ಣಗೊಳಿಸುವೆನು’.</p>
<p class="Text"><span class="char-style-override-2">ಪತಿವ್ರತೆಯು ಹೇಳಿದಳು -</span> ‘ಸುಂದರೀ! ನಾನು ಇಂದು ರಾತ್ರಿಯೇ ನನ್ನ ಪತಿಯನ್ನು ಕರೆದುಕೊಂಡು ನಿಮ್ಮ ಮನೆಗೆ ಬರುವೆನು ಮತ್ತು ಅವರು ತಮ್ಮ ಮನೋಭೀಷ್ಟವನ್ನು ಅನುಭವಿಸಿ ಸಂತುಷ್ಟರಾದ ನಂತರ ಪುನಃ ಅವರನ್ನು ನಮ್ಮ ಮನೆಗೆ ಕರೆದುಕೊಂಡು ಹೋಗುವೆನು’.</p>
<p class="Text"><span class="char-style-override-2">ವೇಶ್ಯೆ ಹೇಳಿದಳು -</span> ‘ಮಹಾಭಾಗ್ಯವತಿಯೇ! ಈಗ ಬೇಗ ನಿಮ್ಮ ಮನೆಗೆ ಹೊರಡಿ, ನಿಮ್ಮ ಪತಿಯು ಇಂದು ಅರ್ಧ ರಾತ್ರಿ ಸಮಯದಲ್ಲಿ ನನ್ನ ಮನೆಗೆ ಬರಲಿ’.</p>
<p class="Text">ಈ ಮಾತನ್ನು ಕೇಳಿ ಪತಿವ್ರತೆಯು ತನ್ನ ಮನೆಗೆ ಬಂದಳು. ಅಲ್ಲಿಗೆ ಬಂದು ಆಕೆಯು ಪತಿಗೆ ನಿವೇದಿಸಿಕೊಂಡಳು- ‘ಪ್ರಭೂ! ನಿಮ್ಮ ಕಾರ್ಯ ಸಫಲವಾಯಿತು. ಇಂದೇ ರಾತ್ರಿಯಲ್ಲಿ ನೀವು ಆಕೆಯ ಮನೆಗೆ ಹೋಗುವುದಿದೆ’.</p>
<p class="Text"><span class="char-style-override-2">ಕುಷ್ಠರೋಗಿ ಬ್ರಾಹ್ಮಣ ಹೇಳಿದನು - </span>‘ದೇವೀ! ನಾನು ಹೇಗೆ ಅವಳ ಮನೆಗೆ ಹೋಗಲಿ, ನನ್ನಿಂದ ನಡೆಯಲಾಗುವುದಿಲ್ಲ. ಮತ್ತೆ ಹೇಗೆ ಈ ಕಾರ್ಯ ಸಿದ್ಧಿಯಾಗುವುದು? </p>
<p class="Text"><span class="char-style-override-2">ಪತಿವ್ರತೆಯು ಹೇಳಿದಳು -</span> ‘ಪ್ರಾಣನಾಥ! ನಾನು ನಿಮ್ಮನ್ನು ನನ್ನ ಬೆನ್ನ ಮೇಲೆ ಕುಳ್ಳಿರಿಸಿಕೊಂಡು ಅವಳ ಮನೆಗೆ ಕರೆದೊಯ್ಯುವೆನು ಮತ್ತು ನಿಮ್ಮ ಮನೋರಥ ಈಡೇರಿದಾಗ ಪುನಃ ಅದೇ ಮಾರ್ಗದಿಂದ ಹಿಂದಕ್ಕೆ ಕರೆದುಕೊಂಡು ಬರುವೆನು’.</p>
<p class="Text"><span class="char-style-override-2">ಬ್ರಾಹ್ಮಣನು ಹೇಳಿದನು -</span> ‘ಕಲ್ಯಾಣೀ! ನಿನ್ನ ಪ್ರಯತ್ನದಿಂದಲೇ ನನ್ನ ಕಾರ್ಯಸಿದ್ಧಿಸುವುದು. ಈಗ ನೀನು ಮಾಡಿರುವ ಕೆಲಸವು ಬೇರೆ ಹೆಂಗಸರಿಗೆ ದುಷ್ಕರವಾಗಿದೆ’.</p>
<p class="Text"><span class="char-style-override-2">ಶ್ರೀಭಗವಂತನು ಹೇಳುತ್ತಾನೆ -</span> ‘ಆ ಪಟ್ಟಣದ ಒಬ್ಬ ಶ್ರೀಮಂತನ ಮನೆಯಿಂದ ಕಳ್ಳರು ಬಹಳಷ್ಟು ಹಣವನ್ನು ಕದ್ದರು. ಈ ವಿಚಾರ ರಾಜನ ಕಿವಿಗೆ ಬಿದ್ದಾಗ ಆತನು ರಾತ್ರಿಯಲ್ಲಿ ತಿರುಗುವ ಸಮಸ್ತ ಗುಪ್ತಚರರನ್ನೂ ಕರೆಯಿಸಿ ಕೋಪಗೊಂಡು ಹೇಳಿದನು- ‘ನಿಮಗೆ ಜೀವಿಸಿರಬೇಕೆಂಬ ಇಚ್ಛೆಯಿರುವುದಾದರೆ, ಈ ದಿನವೇ ಕಳ್ಳನನ್ನು ಹಿಡಿದು ತಂದು ನನಗೆ ಒಪ್ಪಿಸಿ’. ರಾಜನ ಈ ಆಜ್ಞೆಯನ್ನು ಸ್ವೀಕರಿಸಿ ಗುಪ್ತಚರರೆಲ್ಲಾ ವ್ಯಾಕುಲಗೊಂಡರು ಮತ್ತು ಕಳ್ಳನನ್ನು ಹಿಡಿಯುವ ಇಚ್ಛೆಯಿಂದ ಹೊರಟರು. ಆ ನಗರದ ಹತ್ತಿರವೇ ಒಂದು ದಟ್ಟವಾದ ಕಾಡಿತ್ತು. ಅಲ್ಲಿ ಒಂದು ಮರದ ಕೆಳಗಡೆ ಮಹಾತೇಜಸ್ವೀ ಮುನಿವರ ಮಾಂಡವ್ಯರು ಧ್ಯಾನ ಸಮಾಧಿಯಲ್ಲಿ ಕುಳಿತಿದ್ದರು. ಅವರು ಯೋಗಿಗಳಲ್ಲಿ ಪ್ರಮುಖ ಮಹರ್ಷಿಗಳು ಅಗ್ನಿಗೆ ಸಮಾನ ದೇದೀಪ್ಯಮಾನರಾಗಿದ್ದರು. ಬ್ರಹ್ಮನಿಗೆ ಸಮಾನ ತೇಜಸ್ವಿಯಾದ ಆ ಮಹಾಮುನಿಯನ್ನು ನೋಡಿ ದುಷ್ಟರಾದ ಆ ಗುಪ್ತಚರರು ತಮ್ಮ ತಮ್ಮಲ್ಲಿ ಮಾತಾಡಿಕೊಂಡರು- ‘ಇವನೇ ಕಳ್ಳ, ಈ ಧೂರ್ತನು ಅದ್ಭುತ ವೇಷ ಹಾಕಿಕೊಂಡು ಈ ಕಾಡಿನಲ್ಲಿ ವಾಸಿಸುತ್ತಾನೆ’. ಹೀಗೆಂದುಕೊಂಡು ಆ ಪಾಪಿಗಳು ಮುನಿಶ್ರೇಷ್ಠ ಮಾಂಡವ್ಯರನ್ನು ಬಂಧಿಸಿದರು. ಆದರೆ ಆ ಕಠೋರ ಸ್ವಭಾವದ ಮನುಷ್ಯರೊಡನೆ ಅವರು ಏನನ್ನೂ ಹೇಳಲಿಲ್ಲ ಮತ್ತು ಅವರ ಕಡೆಗೆ ದೃಷ್ಟಿಯನ್ನೂ ಹರಿಸಲಿಲ್ಲ. ಅವರನ್ನು ಬಂಧಿಸಿ ಗುಪ್ತಚರರು ರಾಜನ ಹತ್ತಿರಕ್ಕೆ ಕರೆದೊಯ್ದಾಗ ರಾಜನು ಹೇಳಿದನು- ‘ಇಂದು ನಮಗೆ ಕಳ್ಳ ಸಿಕ್ಕಿದನು. ನೀವು ಇವನನ್ನು ನಗರದ ಹತ್ತಿರದಲ್ಲಿರುವ ಪ್ರವೇಶ ದ್ವಾರದ ಮಾರ್ಗದಲ್ಲಿ ಕರೆದುಕೊಂಡು ಹೋಗಿ ಕಳ್ಳರಿಗಾಗಿ ನಿಯತವಾದ ದಂಡವನ್ನು ಇವನಿಗೆ ಕೊಡಿ’. ಅವರು ಮಾಂಡವ್ಯ ಮುನಿಯನ್ನು ಅಲ್ಲಿಗೆ ಕರೆದೊಯ್ದು ಮಾರ್ಗದಲ್ಲಿ ನೆಟ್ಟಿದ್ದ ಶೂಲಕ್ಕೆ ಏರಿಸಿದರು. ಆ ಶೂಲವು ಮುನಿಯ ಗುದದ್ವಾರದಿಂದ ಪ್ರವೇಶಿಸಿ ತಲೆಯಿಂದಾಚೆಗೆ ಹೋಯಿತು. ಅವರ ಶರೀರವೆಲ್ಲಾ ಶೂಲದಿಂದ ತೂತು ಬಿದ್ದಿತು. ಈ ಮಧ್ಯೆ ಅರ್ಧರಾತ್ರಿಯ ಘೋರ ಅಂಧಕಾರದಲ್ಲಿ ಹಾಗೂ ಆಕಾಶದ ತುಂಬ ಮೋಡ ಕವಿದುಕೊಂಡಿರುವ ಸಮಯದಲ್ಲಿ ಆ ಪತಿವ್ರತಾ ಬ್ರಾಹ್ಮಣಿಯು ತನ್ನ ಪತಿಯನ್ನು ಬೆನ್ನ ಮೇಲೆ ಕುಳ್ಳಿರಿಸಿಕೊಂಡು ವೇಶ್ಯೆಯ ಮನೆಗೆ ಹೋಗುತ್ತಿದ್ದಳು. ಅವಳು ಮುನಿಯ ಹತ್ತಿರದಿಂದ ಹಾದು ಹೋದುದರಿಂದ ಆ ಕುಷ್ಠರೋಗಿಯ ಸ್ಪರ್ಶದಿಂದ ಅವರ ಸಮಾಧಿ ಭಂಗವಾಯಿತು. ಅವರು ಕೋಪಗೊಂಡು ಹೇಳಿದರು- ‘ಈಗ ನನಗೆ ಗಾಢನೋವಿನ ಅನುಭವ ಮಾಡಿಸುವಂತಹ ಕಷ್ಟಮಯ ಸಂದರ್ಭವನ್ನುಂಟು ಮಾಡಿದವನು ಸೂರ್ಯೋದಯವು ಆಗುತ್ತಿದ್ದಂತೆಯೇ ಭಸ್ಮವಾಗಿ ಹೋಗಲಿ’.</p>
<p class="Text">ಮಾಂಡವ್ಯರು ಇಷ್ಟನ್ನು ಹೇಳಿದ ಕೂಡಲೇ ಆ ಕುಷ್ಠರೋಗಿಯು ನೆಲಕ್ಕೆ ಬಿದ್ದುಬಿಟ್ಟನು. ಆಗ ಪತಿವ್ರತೆಯು ಹೇಳಿದಳು- ‘ಇಂದಿನಿಂದ ಸೂರ್ಯನ ಉದಯವೇ ಆಗದಿರಲಿ’. ಹೀಗೆ ಹೇಳಿ ಆಕೆಯು ತನ್ನ ಪತಿಯನ್ನು ಮನೆಗೆ ಕರೆದುಕೊಂಡು ಹೋದಳು ಮತ್ತು ಒಂದು ಸುಂದರವಾದ ಹಾಸಿಗೆ ಮೇಲೆ ಮಲಗಿಸಿ ತಾನು ಆತನಿಗೆ ಆಸರೆಯಾಗಿ ಹತ್ತಿರವೇ ಕುಳಿತುಕೊಂಡಳು. ಈ ಕಡೆ ಮುನಿಶ್ರೇಷ್ಠ ಮಾಂಡವ್ಯರು ಆ ಕುಷ್ಠರೋಗಿಗೆ ಶಾಪವಿತ್ತು ತಮ್ಮ ಇಚ್ಛಿತ ಸ್ಥಳಕ್ಕೆ ಹೊರಟುಹೋದರು. ಈ ರೀತಿ ಮೂರು ದಿನಗಳು ಕಳೆದವು. ಸೂರ್ಯೋದಯವಾಗಲಿಲ್ಲ. ಚರಾಚರ ಪ್ರಾಣಿಗಳ ಸಹಿತ ಸಮಸ್ತ ಮೂರು ಲೋಕದವರೂ ವ್ಯಥೆಗೊಳಗಾದರು. ಇದನ್ನು ನೋಡಿ ಸಕಲ ದೇವತೆಗಳೂ ಇಂದ್ರನ ಮುಂದಾಳತ್ವದಲ್ಲಿ ಬ್ರಹ್ಮನ ಬಳಿಗೆ ಹೋಗಿ ಸೂರ್ಯೋದಯವಾಗದೇ ಇರುವ ಸಮಾಚಾರವನ್ನು ನಿವೇದಿಸತ್ತಾ ಹೇಳಿದರು - ‘ಭಗವಾನ್! ಸೂರ್ಯನು ಉದಯವಾಗದೇ ಇರುವುದಕ್ಕೆ ಕಾರಣವೇನು? ಇದು ನಮಗೆ ಗೊತ್ತಾಗುತ್ತಿಲ್ಲ. ಈಗ ನೀವು ಉಚಿತವಾದುದನ್ನು ಮಾಡಿರಿ’. ಅವರ ಮಾತನ್ನು ಕೇಳಿ ಬ್ರಹ್ಮನು ಪತಿವ್ರತಾ ಬ್ರಾಹ್ಮಣಿ ಮತ್ತು ಮಾಂಡವ್ಯ ಮುನಿಯ ಎಲ್ಲಾ ವೃತ್ತಾಂತವನ್ನು ತಿಳಿಸಿದನು. ತದನಂತರ ದೇವತೆಗಳು ವಿಮಾನವೇರಿ ಪ್ರಜಾಪತಿಯ ನೇತೃತ್ವದಲ್ಲಿ ಶೀಘ್ರವಾಗಿ ಭೂಲೋಕದ ಆ ಕುಷ್ಠರೋಗಿಯಾದ ಬ್ರಾಹ್ಮಣನ ಮನೆಯ ಬಳಿಗೆ ಹೋದರು. ಅವರ ವಿಮಾನಗಳ ಕಾಂತಿ ಹಾಗೂ ಮುನಿಗಳ ತೇಜಸ್ಸಿನಿಂದ ಪತಿವ್ರತೆಯ ಮನೆಯೊಳಗೆ ನೂರಾರು ಸೂರ್ಯರಂತೆ ಪ್ರಕಾಶ ಹರಡಿತು. ಆಗ ಹಂಸಕ್ಕೆ ಸಮಾನವಾದ ತೇಜಸ್ವೀ ವಿಮಾನಗಳ ಮೂಲಕ ಬಂದಿದ್ದ ದೇವತೆಗಳನ್ನು ಪತಿವ್ರತೆಯು ನೋಡಿದಳು. ಆಕೆಯು ತನ್ನ ಪತಿಯ ಸಮೀಪ ಕುಳಿತಿದ್ದಳು. ಬ್ರಹ್ಮನು ಅವಳನ್ನು ಸಂಬೋಧಿಸಿ ಹೇಳಿದನು-‘ತಾಯಿ! ಎಲ್ಲಾ ದೇವತೆಗಳೂ, ಬ್ರಾಹ್ಮಣರೂ ಮತ್ತು ಗೋವುಗಳಾದಿ ಪ್ರಾಣಿಗಳು ಮರಣವನ್ನಪ್ಪುವ ಸಂಭವ ಬಂದೊದಗಿದೆ - ಅಂತಹ ಕಾರ್ಯ ನಿನಗೆ ಏಕೆ ಇಷ್ಟವಾಯಿತು? ಸೂರ್ಯೋದಯದ ಮೇಲಿನ ನಿನ್ನ ಕ್ರೋಧವನ್ನು ತ್ಯಜಿಸಿ ಬಿಡು’.</p>
<p class="Text"><span class="char-style-override-2">ಪತಿವ್ರತೆಯು ಹೇಳಿದಳು -</span> ‘ಪರಮಾತ್ಮಾ! ಏಕ ಮಾತ್ರ ಪತಿಯೇ ನನ್ನ ಗುರು. ಇವರೇ ನನಗೆ ಎಲ್ಲಾ ಲೋಕಗಳಿಗಿಂತ ಹೆಚ್ಚಿನವರು. ಸೂರ್ಯೋದಯವಾದ ಕೂಡಲೇ ಮುನಿಯು ಶಾಪದಿಂದ ಇವರ ಮೃತ್ಯುವಾಗಿ ಬಿಡುವುದು. ಇದೇ ಉದ್ದೇಶದಿಂದ ನಾನು ಸೂರ್ಯನಿಗೆ ಶಾಪ ಕೊಟ್ಟಿದ್ದೇನೆ. ಕ್ರೋಧ, ಮೋಹ, ಮಾತ್ಸರ್ಯ ಅಥವಾ ಕಾಮಪರವಶಳಾಗಿ ನಾನು ಹೀಗೆ ಮಾಡಿರುವುದಿಲ್ಲ’.</p>
<p class="Text"><span class="char-style-override-2">ಬ್ರಹ್ಮನು ಹೇಳಿದನು -</span> ‘ಅಮ್ಮಾ! ಒಬ್ಬನ ಮೃತ್ಯುವಿಂದ ಮೂರು ಲೋಕಗಳಿಗೆ ಹಿತವಾಗುವಂತಹ ಸ್ಥಿತಿಯಲ್ಲಿ ನಿನಗೆ ಅತ್ಯಧಿಕ ಪುಣ್ಯ ಬರುವುದು.</p>
<p class="Text"><span class="char-style-override-2">ಪತಿವ್ರತೆಯು ಹೇಳಿದಳು -</span> ‘ಪತಿಯನ್ನು ತ್ಯಾಗ ಮಾಡಿ ನಾನು ನಿಮ್ಮ ಪರಮ ಮಂಗಳದಾಯಕ ಸತ್ಯಲೋಕವನ್ನು ಮೆಚ್ಚುವುದಿಲ್ಲ’.</p>
<p class="Text"><span class="char-style-override-2">ಬ್ರಹ್ಮನು ಹೇಳಿದನು -</span> ‘ದೇವಿ! ಸೂರ್ಯೋದಯವಾದ ನಂತರ ಮೂರು ಲೋಕಗಳೂ ಸ್ವಾಸ್ಥ್ಯವನ್ನು ಪಡೆಯುವುವು. ಆಗ ನಿನ್ನ ಪತಿಯು ಭಸ್ಮವಾಗಿ ಹೋದರೂ ನಾನು ನಿನಗೆ ಶ್ರೇಯಸ್ಸಿನ ಸಾಧನವನ್ನು ಮಾಡುವೆನು. ನಮ್ಮೆಲ್ಲರ ಆಶೀರ್ವಾದದಿಂದ ಈ ಕುಷ್ಠರೋಗಿ ಬ್ರಾಹ್ಮಣನು ಕಾಮದೇವನಿಗೆ ಸಮಾನವಾದ ಸೌಂದರ್ಯವನ್ನು ಪಡೆಯುವನು’.</p>
<p class="Text">ಬ್ರಹ್ಮನು ಹೀಗೆ ಹೇಳಿದ ನಂತರ ಆ ಸತಿ ಶಿರೋಮಣಿಯು ಸ್ವಲ್ಪ ಹೊತ್ತು ಯೋಚಿಸಿದ ನಂತರ ‘ಆಗಲಿ’ ಎಂದು ಒಪ್ಪಿಗೆ ಕೊಟ್ಟಳು. ಆ ಕೂಡಲೇ ಸೂರ್ಯೋದಯವಾಯಿತು ಮತ್ತು ಮುನಿಯಿಂದ ಶಾಪಗ್ರಸ್ತನಾದ ಬ್ರಾಹ್ಮಣನು ಬೂದಿಯ ರಾಶಿಯಾಗಿ ಹೋದನು. ನಂತರ ಆ ಬೂದಿಯಿಂದ ಕಾಮದೇವನಿಗೆ ಸಮಾನನಾದ ಸುಂದರ ರೂಪವನ್ನು ಧರಿಸಿ ಆ ಬ್ರಾಹ್ಮಣನು ಪ್ರಕಟವಾದನು. ಇದನ್ನು ನೋಡಿ ಸಮಸ್ತ ಪುರನಿವಾಸಿಗಳೆಲ್ಲಾ ಆಶ್ಚರ್ಯಪಟ್ಟರು. ದೇವತೆಗಳು ಪ್ರಸನ್ನರಾದರು. ಎಲ್ಲಾ ಜನಗಳ ಚಿತ್ತವೂ-ಪೂರ್ಣವಾಗಿ ಶಾಂತವಾಯಿತು. ಆ ಸಮಯದಲ್ಲಿ ಸ್ವರ್ಗಲೋಕದಿಂದ ಸೂರ್ಯನಂತೆ ತೇಜಸ್ಸುಳ್ಳ ವಿಮಾನವೊಂದು ಬಂದಿತು. ಆ ಸಾಧ್ವಿಯು ತನ್ನ ಪತಿಯೊಡನೆ ಅದರ ಮೇಲೆ ಕುಳಿತು ದೇವತೆಗಳ ಸಂಗಡ ಸ್ವರ್ಗಕ್ಕೆ ಹೊರಟು ಹೋದಳು.</p>
<p class="Text">ಶುಭಾ ಕೂಡಾ ಇಂತಹ ಪತಿವ್ರತೆಯಾಗಿದ್ದಾಳೆ; ಆದುದರಿಂದ ಆಕೆಗೆ ಸಾರೂಪ್ಯ ಮುಕ್ತಿಯು ದೊರೆಯುವುದು. ಆ ಸತೀತ್ವದ ಪ್ರಭಾವದಿಂದ ಅವಳು ಭೂತ, ಭವಿಷ್ಯ ಮತ್ತು ವರ್ತಮಾನ-ಮೂರು ಕಾಲಗಳ ವಿಷಯವನ್ನು ತಿಳಿಯುತ್ತಾಳೆ. ಈ ಪರಮೋತ್ತಮ ಪುಣ್ಯಮಯ ಉಪಾಖ್ಯಾನವನ್ನು ಜನಗಳಿಗೆ ಹೇಳುವವನ ಜನ್ಮ-ಜನ್ಮಾಂತರಗಳಲ್ಲಿ ಮಾಡಿದ ಪಾಪವು ನಾಶವಾಗಿ ಹೋಗುತ್ತದೆ.</p>
<p class="Text"><span class="char-style-override-2">ಬ್ರಾಹ್ಮಣನು ಕೇಳಿದನು -</span> ‘ದೇವಾ! ಮಾಂಡವ್ಯ ಮುನಿಯ ಶರೀರದಲ್ಲಿ ಶೂಲದ ಏಟು ಹೇಗಾಯಿತು? ಹಾಗೂ ಪತಿವ್ರತಾ ಸ್ತ್ರೀಯ ಪತಿಗೆ ಕುಷ್ಠರೋಗ ಏಕೆ ಬಂತು?’</p>
<p class="Text"><span class="char-style-override-2">ಶ್ರೀಭಗವಾನ್ ಮಹಾವಿಷ್ಣುವು ಹೇಳಿದನು -</span> ‘ಮಾಂಡವ್ಯ ಮುನಿಯು ಬಾಲಕನಾಗಿದ್ದಾಗ, ಅವರು ಅಜ್ಞಾನ ಮತ್ತು ಮೋಹವಶದಿಂದ ಒಂದು ಮಿಡತೆಯ ಗುದಸ್ಥಾನಕ್ಕೆ ಕಡ್ಡಿಯನ್ನು ಚುಚ್ಚಿ ಬಿಟ್ಟಿದ್ದರು. ಆಗ ಅವರಿಗೆ ಧರ್ಮದ ಜ್ಞಾನವಿರಲಿಲ್ಲವಾದರೂ ಆ ದೋಷದ ಕಾರಣದಿಂದ ಅವರು ಒಂದು ಹಗಲು ಮತ್ತು ರಾತ್ರಿ ಅಂತಹ ಕಷ್ಟವನ್ನು ಅನುಭವಿಸಬೇಕಾಯಿತು. ಆದರೆ ಅವರು ಸಮಾಧಿಸ್ಥರಾಗಿದ್ದ ಕಾರಣ ಶೂಲಾಘಾತದಿಂದ ಉಂಟಾದ ವೇದನೆಯು ಪೂರ್ಣವಾಗಿ ಅನುಭವ ವೇದ್ಯವಾಗಲಿಲ್ಲ. ಇದೇ ಪ್ರಕಾರ ಪತಿವ್ರತೆಯ ಪತಿಯು ಸಹ ಪೂರ್ವ ಜನ್ಮದಲ್ಲಿ ಒಬ್ಬ ಕುಷ್ಠರೋಗಿ ಬ್ರಾಹ್ಮಣನನ್ನು ಕೊಂದಿದ್ದನು. ಆದುದರಿಂದ ಅವನ ಶರೀರದಲ್ಲಿ ದುರ್ಗಂಧಯುಕ್ತ ಕುಷ್ಠರೋಗ ಉಂಟಾಗಿತ್ತು. ಆದರೆ ಅವನು ಬ್ರಾಹ್ಮಣರಿಗೆ ನಾಲ್ಕು ಗೋವುಗಳ ದಾನ ಮತ್ತು ಮೂರು ಕನ್ಯಾದಾನ ಮಾಡಿದ್ದನು. ಆದ್ದರಿಂದ ಅವನ ಪತ್ನಿಯ ಕಾರಣದಿಂದ ಅವನು ಸಾರೂಪ್ಯವನ್ನು ಪಡೆದುಕೊಂಡನು.</p>
<p class="Text"><span class="char-style-override-2">ಬ್ರಾಹ್ಮಣನು ಹೇಳಿದನು -</span> ‘ಸ್ವಾಮೀ! ಪತಿವ್ರತೆಯರ ಮಹಾತ್ಮೆಯು ಇಷ್ಟಿರುವುದಾದರೆ, ಯಾವ ಪುರುಷನ ಪತ್ನಿಯು ವ್ಯಭಿಚಾರಿಣಿಯಲ್ಲವೋ ಅವನಿಗೂ ಸ್ವರ್ಗ ಪ್ರಾಪ್ತಿ ನಿಶ್ಚಿತವಾಗಿದೆ. ಸತಿಶಿರೋಮಣಿ ಸ್ತ್ರೀಯರಿಂದ ಎಲ್ಲರ ಏಳಿಗೆಯಾಗಬೇಕು’.</p>
<p class="Text"><span class="char-style-override-2">ಶ್ರೀಭಗವಂತನು ಹೇಳಿದನು -</span> ‘ಸರಿಯಾಗಿದೆ. ಪ್ರಪಂಚದಲ್ಲಿ ಕೆಲವು ಕುಲಟೆಯರಾದ ಸ್ತ್ರೀಯರೂ ಇದ್ದಾರೆ. ಅವರು ಸರ್ವಸ್ವವನ್ನು ಅರ್ಪಿಸುವ ಪುರುಷನಿಗೆ ವಿರುದ್ಧವಾಗಿ ಆಚರಣೆ ಮಾಡುತ್ತಾರೆ. ಅಂತಹವರು ರಕ್ಷಣೆಗೆ ಯೋಗ್ಯರಲ್ಲ. ಯಾರು ದುರಾಚಾರದಿಂದ ರಕ್ಷಿಸುವುದು ಅಸಂಭವರಾಗಿದ್ದಾರೆಯೋ ಅಂತಹ ಸ್ತ್ರೀಯರನ್ನು ಮನಸ್ಸಿನಿಂದಲೂ ಸ್ವೀಕಾರ ಮಾಡಬಾರದು. ಕಾಮಕ್ಕೆ ವಶೀಭೂತಳಾದ ನಾರಿಯು ಮೃತ್ಯು ಸಂಭವಿಸುವುದಾದರೂ ಸರಿ ಅದನ್ನು ಲೆಕ್ಕಿಸದೇ, ನಿರ್ಧನ, ಕುರೂಪೀ, ಗುಣಹೀನ ಹಾಗೂ ನೀಚ ಕುಲದ ದಾಸನಾದ ಪುರುಷನನ್ನೇ ಸ್ವೀಕಾರ ಮಾಡಿಕೊಳ್ಳುತ್ತಾಳೆ. ಅವಳು ಗುಣವಂತನಾದ, ಕುಲೀನ, ಅತ್ಯಂತ ಶ್ರೀಮಂತ, ಸುಂದರ ಮತ್ತು ರತಿ ಕಾರ್ಯದಲ್ಲಿ ಕುಶಲನಾದ ಪತಿಯನ್ನು ಕೂಡ ಪರಿತ್ಯಾಗ ಮಾಡಿ ನೀಚ ಪುರುಷನನ್ನು ಉಪಭೋಗಿಸುತ್ತಾಳೆ. ವಿಪ್ರವರ್ಯಾ! ಈ ವಿಷಯದಲ್ಲಿ ಉಮಾ-ನಾರದರ ಸಂವಾದವು ದೃಷ್ಟಾಂತವಾಗಿದೆ. ಏಕೆಂದರೆ ನಾರದರು ಸ್ತ್ರೀಯರ ಬಹಳಷ್ಟು ವರ್ತನೆಗಳನ್ನು ಬಲ್ಲವರು. ನಾರದ ಮುನಿಗಳು ಸ್ವಭಾವತಃ ಪ್ರಪಂಚದ ಪ್ರತಿಯೊಂದು ವಿಚಾರವನ್ನೂ ತಿಳಿದುಕೊಳ್ಳುವ ಇಚ್ಛೆಯುಳ್ಳವರಾಗಿರುತ್ತಾರೆ. ಒಂದು ಸಲ ಅವರು ತಮ್ಮ ಮನಸ್ಸಿನಲ್ಲಿ ಏನನ್ನೋ ಯೋಚಿಸಿಕೊಂಡು ಪರ್ವತಗಳಲ್ಲಿ ಉತ್ತಮವಾದ ಕೈಲಾಸ ಗಿರಿಗೆ ಹೋದರು ಅಲ್ಲಿ ಮಹಾತ್ಮರಾದ ಮುನಿಯು ಪಾರ್ವತಿಗೆ ನಮಸ್ಕರಿಸಿ ಕೇಳಿದರು-‘ದೇವಿ! ನಾನು ಕಾಮಿನಿಯರ ಕುಚೇಷ್ಠೆಗಳನ್ನು ತಿಳಿದುಕೊಳ್ಳಲಿಚ್ಛಿಸುತ್ತೇನೆ. ನಾನು ಈ ವಿಷಯದಲ್ಲಿ ನಿಜವಾಗಿಯೂ ಏನನ್ನು ತಿಳಿಯದವನು, ವಿನೀತನಾಗಿ ಕೇಳಿಕೊಳ್ಳುತ್ತಿದ್ದೇನೆ; ಆದ್ದರಿಂದ ನೀನು ನನಗೆ ಈ ವಿಚಾರವನ್ನು ತಿಳಿಸು’.</p>
<p class="Text"><span class="char-style-override-2">ಪಾರ್ವತಿ ದೇವಿಯು ಹೇಳಿದಳು -</span> ‘ನಾರದ! ಯುವತಿಯರ ಚಿತ್ತ ಯಾವಾಗಲೂ ಪರಪುರುಷರಲ್ಲಿಯೇ ತೊಡಗಿರುತ್ತದೆ, ಇದರಲ್ಲಿ ಕಿಂಚಿತ್ತೂ ಸಂದೇಹವಿಲ್ಲ. ನಾರಿಯು ತುಪ್ಪದಿಂದ ತುಂಬಿರುವ ಗಡಿಗೆಯಂತೆಯೂ, ಪುರುಷನು ದಹಿಸುತ್ತಿರುವ ಬೆಂಕಿಗೆ ಸಮಾನನಾದುದರಿಂದ ತುಪ್ಪ ಮತ್ತು ಬೆಂಕಿಯನ್ನು ಒಂದೇ ಸ್ಥಳದಲ್ಲಿ ಇಡಬಾರದು.</p>
<p class="Shlok">ಘೃತಕುಂಭಸಮಾ ನಾರೀ ತಪ್ತಾಂಗಾರಸಮಃ ಪುಮಾನ್ ।</p>
<p class="Shlok">ತಸ್ಮಾದ್ ಘೃತಂ ಚ ವಹ್ನಿಂ ಚ ಹ್ಯೇಕಸ್ಥಾನೇನ ಧಾರಯೇತ್ ॥</p>
<p class="TXT-Right">(ಪದ್ಮವು. ಸೃಷ್ಟಿಖ. 49/21)</p>
<p class="Text">ಬಾಲ್ಯದಲ್ಲಿ ತಂದೆ, ಯೌವನದಲ್ಲಿ ಪತಿ ಮತ್ತು ಮುಪ್ಪಿನಲ್ಲಿ ಮಗನು ನಾರಿಯ ರಕ್ಷಣೆ ಮಾಡುತ್ತಾರೆ. ಆಕೆಗೆ ಎಂದಿಗೂ ಸ್ವತಂತ್ರವನ್ನು ಕೊಡಬಾರದು. </p>
<p class="Shlok">ಪಿತಾ ರಕ್ಷತಿ ಕೌಮಾರೇ ಭರ್ತಾ ರಕ್ಷತಿ ಯೌವನೇ । </p>
<p class="Shlok">ಪುತ್ರಾಶ್ಚ ಸ್ಥಾವಿರೇ ಭಾವೇ ನ ಸ್ತ್ರೀ ಸ್ವಾತಂತ್ರ್ಯಮರ್ಹತಿ ॥</p>
<p class="TXT-Right">(ಪದ್ಮವು. ಸೃಷ್ಟಿಖ. 49/23)</p>
<p class="Text">ಸುಂದರವಾದ ಸ್ತ್ರೀಯನ್ನು ಆಕೆಯ ಇಚ್ಛೆಯಂತೆ ಸ್ವತಂತ್ರವಾಗಿ ಬಿಟ್ಟುಬಿಟ್ಟರೆ ಪರ-ಪುರುಷನ ಪ್ರಾರ್ಥನೆಯಿಂದ ಸ್ಥೈರ್ಯವನ್ನು ಕಳೆದುಕೊಂಡು ಅವಳು ಅವನ ಹೇಳಿಕೆಯಂತೆ ವ್ಯಭಿಚಾರದಲ್ಲಿ ಪ್ರವೃತ್ತಳಾಗಿ ಹೋಗುತ್ತಾಳೆ. ಸಿದ್ಧವಾಗಿಟ್ಟಿರುವ ಅಡಿಗೆಯ ಮೇಲೆ ನಿಗವಿಡದೇ ಹೋದರೆ ಕಾಗೆ ಮತ್ತು ನಾಯಿಗಳು ಅದರ ಮೇಲೆ ಅಧಿಕಾರವನ್ನು ಸ್ಥಾಪಿಸಿಕೊಳ್ಳುವಂತೆಯೇ ಯುವತಿಯಾದವಳು ಸ್ವಚ್ಛಂದವಾದರೆ ವ್ಯಭಿಚಾರಿಣಿಯಾಗಿ ಬಿಡುವಳು. ನಂತರ ಆ ಕುಲಟೆಯ ಸಂಪರ್ಕದಿಂದ ಕುಲವೆಲ್ಲಾ ದೋಷಯುಕ್ತವಾಗುವುದು. ಪರರ ಬೀಜದಿಂದ ಉತ್ಪತ್ತಿಯಾಗುವ ಮನುಷ್ಯನು ವರ್ಣಸಂಕರನೆಂದು ಹೇಳಲ್ಪಡುತ್ತಾನೆ. ಸದಾಚಾರಿಣಿಯಾದ ಸ್ತ್ರೀಯು ಪಿತೃಕುಲ ಮತ್ತು ಪತಿಕುಲ-ಎರಡು ಕುಲಗಳ ಮರ್ಯಾದೆಯನ್ನು ಹೆಚ್ಚಿಸುತ್ತಾ ಅವುಗಳನ್ನು ಸ್ಥಿರವಾಗಿಸುತ್ತಾಳೆ. ಸಾಧ್ವೀ ನಾರಿಯು ತನ್ನ ಕುಲವನ್ನು ಉದ್ಧಾರ ಮಾಡುತ್ತಾಳೆ ಮತ್ತು ದುರಾಚಾರಿಣಿಯು ಅದನ್ನು ನರಕದಲ್ಲಿ ಬೀಳಿಸುತ್ತಾಳೆ. ಪ್ರಪಂಚದಲ್ಲಿ ಸ್ವರ್ಗ, ಕುಲ, ಕಲಂಕ, ಯಶಸ್ಸು - ಅಪಯಶಸ್ಸು, ಪುತ್ರ-ಪುತ್ರಿ, ಮಿತ್ರ ಮುಂತಾದವರ ಸ್ಥಿತಿಯು ಸ್ತ್ರೀಯ ಅಧೀನದಲ್ಲಿರುತ್ತದೆ ಎಂದು ಹೇಳುತ್ತಾರೆ. ಆದುದರಿಂದ ವಿದ್ವಾಂಸರಾದ ಪುರುಷರು ಸಂತಾನದ ಇಚ್ಛೆಯಿಂದ ವಿವಾಹ ಮಾಡಿಕೊಳ್ಳಬೇಕು. ಪಾಪಿಯಾದ ಪುರುಷನು ಮೋಹವಶನಾಗಿ ಯಾವುದೇ ಸಾಧ್ವೀ ಸ್ತ್ರೀಯನ್ನು ದೂಷಿತಗೊಳಿಸಿ ಬಿಟ್ಟುಬಿಡುವನೋ, ಅವನು ಆ ಸ್ತ್ರೀಯ ಹತ್ಯೆಯ ಪಾಪವನ್ನು ಅನುಭವಿಸುತ್ತಾ ನರಕದಲ್ಲಿ ಬೀಳುತ್ತಾನೆ. ಪರಸ್ತ್ರೀಯನ್ನು ಬಲಾತ್ಕಾರ ಮಾಡುವವನು ಅಥವಾ ಆಕೆಗೆ ಹಣದ ಆಸೆಯುಂಟು ಮಾಡಿ ಬಲೆಗೆ ಹಾಕಿಕೊಳ್ಳುವವನನ್ನು ಈ ಪ್ರಪಂಚದಲ್ಲಿ ಸ್ತ್ರೀ ಹತ್ಯೆ ಮಾಡಿದವನೆಂದು ಹೇಳುತ್ತಾರೆ ಮತ್ತು ಮರಣಾನಂತರ ಘೋರ ನರಕಕ್ಕೆ ಹೋಗುತ್ತಾನೆ. ಪರಸ್ತ್ರೀಯನ್ನು ಅಪಹರಿಸಿದವನು ಚಾಂಡಾಲ-ಕುಲದಲ್ಲಿ ಹುಟ್ಟುತ್ತಾನೆ. ಅದೇ ಪ್ರಕಾರ ಪತಿಗೆ ವಂಚನೆ ಮಾಡುವ ಸ್ತ್ರೀಯು ಚಿರಕಾಲದವರೆಗೆ ನರಕವನ್ನು ಅನುಭವಿಸಿ ಕಾಗೆಯ ಯೋನಿಯಲ್ಲಿ ಹುಟ್ಟುತ್ತಾಳೆ. ಎಂಜಲು ಮತ್ತು ದುರ್ಗಂಧಯುಕ್ತ ಪದಾರ್ಥಗಳನ್ನು ತಿಂದು-ತಿಂದು ಜೀವನ ಸಾಗಿಸುತ್ತಾಳೆ. ಅನಂತರ, ಮನುಷ್ಯ ಯೋನಿಯಲ್ಲಿ ಜನ್ಮತಾಳಿ ವಿಧವೆಯಾಗುತ್ತಾಳೆ. ತಾಯಿ, ಗುರುಪತ್ನೀ, ಬ್ರಾಹ್ಮಣಿ, ರಾಜನ ಪತ್ನೀ ಅಥವಾ ಬೇರೆ ಯಾವುದೇ ಪ್ರಭು-ಪತ್ನಿಯೊಡನೆ ಸಮಾಗಮ ಮಾಡುವವನು ಅಕ್ಷಯ ನರಕದಲ್ಲಿ ಬೀಳುವನು. ಸಹೋದರಿ, ಸಹೋದರಿಯ ಮಗನ ಹೆಂಡತಿ, ಮಗಳು, ಸೊಸೆ, ಚಿಕ್ಕಮ್ಮ, ಅತ್ತೆ, ಸೋದರತ್ತೆ ಮುಂತಾದ ಬೇರೆ-ಬೇರೆ ಹೆಂಗಸರೊಡನೆ ಸಮಾಗಮ ಮಾಡಿದರೆ ಎಂದೆಂದಿಗೂ ನರಕದಿಂದ ಉದ್ಧಾರವಾಗುವುದಿಲ್ಲ. ಇಷ್ಟೇ ಅಲ್ಲ, ಅವನಿಗೆ ಬ್ರಹ್ಮಹತ್ಯೆಯ ಪಾಪವೂ ಸಹ ತಟ್ಟುತ್ತದೆ ಹಾಗೂ ಅವನು ಕುರುಡ, ಮೂಗ ಅಥವಾ ಕಿವುಡನಾಗಿ ನಿರಂತರ ಅಧೋಗತಿ ಗಿಳಿಯುತ್ತಾನೆ; ಆ ಅಧಃಪತನದಿಂದ ಅವನು ಎಂದಿಗೂ ಪಾರಾಗಲಾರನು’.</p>
<p class="Text"><span class="char-style-override-2">ಬ್ರಾಹ್ಮಣನು ಕೇಳಿದನು -</span> ‘ಪರಮಾತ್ಮಾ! ಅಂತಹ ಪಾಪ ಮಾಡಿದರೆ ಅದರಿಂದ ಮನುಷ್ಯನ ಉದ್ಧಾರ ಯಾವ ಪ್ರಕಾರ ಸಾಧ್ಯವಾಗುತ್ತದೆ?’</p>
<p class="Text"><span class="char-style-override-2">ಶ್ರೀಭಗವಂತನು ಹೇಳಿದನು -</span> ‘ಮೇಲೆ ತಿಳಿಸಿದ ಸ್ತ್ರೀಯರೊಡನೆ ಸಮಾಗಮ ಮಾಡಿದ ಪುರುಷನು ಕಬ್ಬಿಣದ ಸ್ತ್ರೀ-ಪ್ರತಿಮೆಯನ್ನು ಮಾಡಿಸಿ ಅದನ್ನು ಬೆಂಕಿಯಲ್ಲಿ ಕಾಯಿಸಿ, ನಂತರ ಅದರ ಗಾಢಾಲಿಂಗನ ಮಾಡಿ ಪ್ರಾಣತ್ಯಾಗ ಮಾಡುವುದರಿಂದ ಶುದ್ಧವಾಗಿ ಪರಲೋಕದ ಯಾತ್ರೆ ಮಾಡಬೇಕು. ಗೃಹಸ್ಥಾಶ್ರಮವನ್ನು ಪರಿತ್ಯಾಗ ಮಾಡಿ ನನ್ನಲ್ಲಿಯೇ ಮನಸ್ಸನ್ನು ತೊಡಗಿಸುವವನು ಮತ್ತು ಪ್ರತಿದಿನವೂ ನನ್ನ ‘ಗೋವಿಂದ’ ನಾಮದ ಸ್ಮರಣೆ ಮಾಡುವವನ ಪಾಪಗಳೆಲ್ಲವೂ ನಾಶವಾಗುತ್ತವೆ. ದೊಡ್ಡ-ದೊಡ್ಡ ಪಾಪಗಳು ಮತ್ತು ಪಾತಕಗಳೆಲ್ಲವೂ ನನ್ನ ನಾಮಸ್ಮರಣೆಯಿಂದ ಅಗ್ನಿಯ ಬಳಿ ಸೇರಿದ ಹತ್ತಿಯ ರಾಶಿಯು ಸುಟ್ಟು ಭಸ್ಮವಾಗಿ ಬಿಡುವಂತೆ ತಕ್ಷಣ ನಾಶವಾಗಿ ಹೋಗುತ್ತವೆ. ಆದುದರಿಂದ ‘ಗೋವಿಂದ’ ನಾಮದ ಸ್ಮರಣೆ ಮಾಡಿ ಪವಿತ್ರನಾಗುವುದೇ ಮನುಷ್ಯನಿಗೆ ಉಚಿತವಾದದ್ದು. ಆದರೆ ನಾಮದ ಭರವಸೆಯಿಂದ ಪಾಪವೆಸಗಿದವನನ್ನು ನಾಮವು ಎಂದಿಗೂ ರಕ್ಷಿಸುವುದಿಲ್ಲ. ಪ್ರತಿದಿನವೂ ಗೋವಿಂದನಾದ ನನ್ನ ಕೀರ್ತನೆ ಮತ್ತು ಆರಾಧನೆ ಮಾಡುತ್ತಾ ಗೃಹಸ್ಥಾಶ್ರಮದಲ್ಲಿರುವವನು ಪಾಪದಿಂದ ಪಾರಾಗಿ ಹೋಗುತ್ತಾನೆ. ಅಯ್ಯ! ಗಂಗಾನದಿಯ ರಮಣೀಯ ತೀರದಲ್ಲಿ ಚಂದ್ರಗ್ರಹಣದ ಮಂಗಳಮಯ ವೇಳೆಯಲ್ಲಿ ಕೋಟ್ಯಾಂತರ ಗೋದಾನ ಮಾಡುವುದರಿಂದ ಮನುಷ್ಯನಿಗೆ ಯಾವ ಫಲ ದೊರೆಯುವುದೋ, ಅದಕ್ಕಿಂತ ಸಾವಿರದಷ್ಟು ಅಧಿಕ ಫಲವು ‘ಗೋವಿಂದ’ ಎಂಬ ನಾಮ ಸಂಕೀರ್ತನೆಯಿಂದ ಪ್ರಾಪ್ತಿಯಾಗುತ್ತದೆ. ಕೀರ್ತನೆ ಮಾಡುವ ಮನುಷ್ಯನು ನನ್ನ ವೈಕುಂಠ ಧಾಮದಲ್ಲಿ ಸದಾ ವಾಸಿಸುತ್ತಾನೆ. ಪುರಾಣಗಳಲ್ಲಿ ನನ್ನ ಕಥೆಯನ್ನು ಕೇಳುವುದರಿಂದ ಮಾನವನು ನನ್ನ ಸಾರೂಪ್ಯವನ್ನು ಪಡೆಯುತ್ತಾನೆ. ಪುರಾಣದ ಕಥೆಯನ್ನು ಕೇಳುವವನಿಗೆ ನನ್ನ ಸಾಯುಜ್ಯ ಪ್ರಾಪ್ತಿಯಾಗುತ್ತದೆ. ಆದುದರಿಂದ ಪ್ರತಿದಿನವೂ ಪುರಾಣ ಶ್ರವಣ ಮಾಡಬೇಕು. ಪುರಾಣಗಳು ಧರ್ಮಗಳ ಸಂಗ್ರಹವಾಗಿದೆ’.</p>
<p class="Text">‘ವಿಪ್ರವರ್ಯ! ಈಗ ನಾನು ಸತಿ ಶಿರೋಮಣಿ ಸ್ತ್ರೀಯರಲ್ಲಿರುವ ಅತ್ಯಂತ ಉತ್ಕೃಷ್ಟವಾದ ಗುಣಗಳನ್ನು ವರ್ಣಿಸುತ್ತೇನೆ. ಪತಿವ್ರತಾ ಸ್ತ್ರೀಯ ವಂಶ ಶುದ್ಧವಾಗಿರುತ್ತದೆ. ಅಲ್ಲಿ ಸದಾ ಲಕ್ಷ್ಮಿಯು ವಾಸಿಸುತ್ತಿರುತ್ತಾಳೆ. ಪತಿವ್ರತೆಯ ಪಿತೃಕುಲ ಮತ್ತು ಪತಿ ಕುಲ ಎರಡು ಕುಲಗಳಿಗೂ ಹಾಗೂ ಆಕೆಯ ಸ್ವಾಮಿಗೂ ಸ್ವರ್ಗಲೋಕ ಪ್ರಾಪ್ತಿಯಾಗುತ್ತದೆ. ಯಾವ ಸ್ತ್ರೀಯರು ತಮ್ಮ ಜೀವನದ ಹಿಂದಿನ ಕಾಲವನ್ನು ಪಾಪ-ಪುಣ್ಯ ಮಿಶ್ರಿತವಾದ ಕರ್ಮಗಳಲ್ಲಿ ಕಳೆದು ಅನಂತರ ಪತಿವ್ರತೆಯಾದರೆ, ಅವರಿಗೂ ಕೂಡಾ ನನ್ನ ಲೋಕ ದೊರೆಯುತ್ತದೆ.</p>
<p class="Text"><span class="char-style-override-2">ಬ್ರಾಹ್ಮಣ ಹೇಳಿದನು -</span> ‘ದೇವ! ನೀನು ನನ್ನನ್ನು ಅನುಗ್ರಹಿಸುವುದಾದರೆ ಈಗ ಕನ್ಯಾದಾನದ ಫಲದ ವರ್ಣನೆ ಮಾಡುತ್ತಾ ಅದರ ಯಥಾರ್ಥ ವಿಧಿಯನ್ನು ತಿಳಿಸುವವನಾಗು’.</p>
<p class="Text"><span class="char-style-override-2">ಶ್ರೀಭಗವಂತನು ಹೇಳಿದನು -</span> ‘ಬ್ರಾಹ್ಮಣ! ರೂಪವಂತ, ಗುಣವಂತ, ಕುಲೀನ, ತರುಣ, ಸಮೃದ್ಧಶಾಲಿ ಮತ್ತು ಧನ-ಧಾನ್ಯಗಳಿಂದ ಸಂಪನ್ನವಾದ ವರನಿಗೆ ಕನ್ಯಾದಾನ ಮಾಡುವುದರಿಂದ ಉಂಟಾಗುವ ಫಲವನ್ನು ತಿಳಿದುಕೊ. ವಸ್ತ್ರಾಭೂಷಣಗಳಿಂದ ಯುಕ್ತಳಾದ ಕನ್ಯೆಯನ್ನು ದಾನ ಮಾಡುವ ಮನುಷ್ಯನಿಂದ ಪರ್ವತ, ವನ ಮತ್ತು ಕಾನನಗಳ ಸಹಿತ ಇಡೀ ಪೃಥ್ವಿಯನ್ನೇ ದಾನ ಮಾಡಿದಂತಾಗುತ್ತದೆ. ಕನ್ಯಾ-ಶುಲ್ಕವನ್ನು ತೆಗೆದುಕೊಂಡವನು ನರಕಕ್ಕೆ ಹೋಗುತ್ತಾನೆ. ತನ್ನ ಮಗಳನ್ನು ಮಾರಿಬಿಡುವ ಮೂರ್ಖನು ಎಂದಿಗೂ ನರಕದಿಂದ ಉದ್ಧಾರವಾಗುವುದಿಲ್ಲ. ಲೋಭಕ್ಕೊಳಗಾಗಿ ಅಯೋಗ್ಯನಾದ ಪುರುಷನಿಗೆ ಕನ್ಯಾದಾನ ಮಾಡುವವನು ರೌರವ ನರಕದಲ್ಲಿ ಬಿದ್ದು ಅಂತ್ಯದಲ್ಲಿ ಚಾಂಡಾಲನಾಗುತ್ತಾನೆ. ಆದ್ದರಿಂದ ವಿದ್ವಾಂಸರಾದ ಪುರುಷರು ಅಳಿಯನಿಂದ ಶುಲ್ಕ ತೆಗೆದುಕೊಳ್ಳುವ ವಿಚಾರವನ್ನು ಎಂದಿಗೂ ಮನಸ್ಸಿಗೇ ತಂದುಕೊಳ್ಳುವುದಿಲ್ಲ. ತನ್ನ ಕಡೆಯಿಂದ ಅಳಿಯನಿಗೆ ಕೊಡುವುದೆಲ್ಲ ಅಕ್ಷಯವಾಗಿ ಹೋಗುತ್ತದೆ. ಭೂಮಿ, ಗೋವು, ಬಂಗಾರ, ಧನ-ಧಾನ್ಯ ಮತ್ತು ವಸ್ತ್ರಾದಿ ಏನೇನನ್ನು ಅಳಿಯನಿಗೆ ವರದಕ್ಷಿಣೆಯ ರೂಪದಲ್ಲಿ ಕೊಡಲಾಗುವುದೋ ಅದೆಲ್ಲಾ ಅಕ್ಷಯ ಫಲವನ್ನು ಕೊಡುವುದು. ಕಿತ್ತುಹೋದ ಹಗ್ಗವು ಬಿಂದಿಗೆ ಸಹಿತ ತಾನೂ ಸಹ ಬಾವಿಯಲ್ಲಿ ಮುಳುಗಿ ಹೋಗುತ್ತದೆ; ಅದೇ ಪ್ರಕಾರ ದಾನಿಯು ಸಂಕಲ್ಪ ಮಾಡಿದ ದಾವನ್ನು ಮರೆತರೆ ಮತ್ತು ದಾನ ತೆಗೆದುಕೊಳ್ಳುವವನು ಪುನಃ ಅದನ್ನು ಜ್ಞಾಪಿಸಿ ಕೇಳದೇ ಹೋದರೆ ಅವರಿಬ್ಬರೂ ನರಕಕ್ಕೆ ಹೋಗುತ್ತಾರೆ. ಅಳಿಯನಿಗೆ ವರದಕ್ಷಿಣೆ ಕೊಡಲು ನಿಶ್ಚಯಿಸಲ್ಪಟ್ಟ ಎಲ್ಲಾ ವಸ್ತುಗಳನ್ನು ಖಂಡಿತ ಕೊಟ್ಟುಬಿಡುವುದು ಸಾತ್ವಿಕ ಪುರುಷನಿಗೆ ಉಚಿತವಾದದ್ದು. ಕೊಡದೇ ಹೋದರೆ ಅವನು ಮೊದಲು ನರಕಕ್ಕೆ ಹೋಗುತ್ತಾನೆ; ಅನಂತರ ದಾನ ತೆಗೆದುಕೊಳ್ಳುವವನ ದಾಸನ ರೂಪದಲ್ಲಿ ಜನ್ಮತಾಳುತ್ತಾನೆ’.</p>
<p class="Text">ಬಹಳ ತಿನ್ನುವವನು, ಹೆಚ್ಚು ದೂರದಲ್ಲಿರುವವನು, ಅತ್ಯಧಿಕ ಹಣವಂತನು, ಹೆಚ್ಚು ದುಷ್ಟನಾದವನು, ಉತ್ತಮ ಕುಲವಲ್ಲದವನು ಹಾಗೂ ಮೂರ್ಖನಾದವನು- ಈ ಆರು ಮಂದಿಗಳಿಗೆ ಕನ್ಯಾದಾನ ಮಾಡಬಾರದು. ಇದೇ ಪ್ರಕಾರ ಅತಿವೃದ್ಧ, ಅತ್ಯಂತದೀನ, ರೋಗಿ, ಅತಿ ಹತ್ತಿರ ಇರುವವನು, ಅತ್ಯಂತ ಕ್ರೋಧೀ ಮತ್ತು ಅಸಂತುಷ್ಟ- ಈ ಆರು ವ್ಯಕ್ತಿಗಳಿಗೂ ಕನ್ಯಾದಾನ ಮಾಡಬಾರದು. ಇವರಿಗೆ ಕನ್ಯೆಯನ್ನು ಕೊಟ್ಟವನು ನರಕವನ್ನು ಸೇರುತ್ತಾನೆ. ಧನದ ಲೋಭದಿಂದ ಅಥವಾ ಗೌರವ ಪ್ರತಿಷ್ಠೆ ದೊರೆಯುವುದೆಂಬ ಆಸೆಯಿಂದ ಕನ್ಯೆಯನ್ನು ಕೊಡುವವನು ಅಥವಾ ಒಬ್ಬ ಕನ್ಯೆಯನ್ನು ತೋರಿಸಿ ಮತ್ತೊಬ್ಬಳ ವಿವಾಹ ಮಾಡಿಕೊಡುವವನು-ಇವರೂ ನರಕ ಗಾಮಿಯಾಗುತ್ತಾರೆ. ಈ ಪರಮ ಉತ್ತಮ ಪುಣ್ಯಮಯ ಉಪಾಖ್ಯಾನದ ಶ್ರವಣ ಮಾಡುವವನ ಜನ್ಮ-ಜನ್ಮಾಂತರಗಳ ಪಾಪ ನಾಶವಾಗಿ ಹೋಗುತ್ತವೆ’.</p>
<p class="Sub-Heading">ತುಲಾಧಾರನ ಸತ್ಯ ಮತ್ತು ಸಮಾನತೆಯ ಪ್ರಶಂಸೆ, ಸತ್ಯಭಾಷಣದ ಮಹಿಮೆ, ಲೋಭ-ತ್ಯಾಗದ ವಿಷಯದಲ್ಲಿ ಒಬ್ಬ ಶೂದ್ರನ ಕಥೆ ಮತ್ತು ಮೂಕ ಚಾಂಡಾಲಾದಿಯವರ ಪರಮಧಾಮಗಮನ.</p>
<p class="Text"><span class="char-style-override-2">ಬ್ರಾಹ್ಮಣನು ಹೇಳಿದನು - </span>‘ಪ್ರಭು! ನನ್ನ ಮೇಲೆ ನಿನಗೆ ಕೃಪೆಯಿರುವುದಾದರೆ ಈಗ ತುಲಾಧಾರನ ಚರಿತ್ರೆ ಮತ್ತು ಅವನ ಅನುಪಮ ಪ್ರಭಾವವನ್ನು ಪೂರ್ಣವಾಗಿ ವರ್ಣಿಸು’.</p>
<p class="Text"><span class="char-style-override-2">ಶ್ರೀಭಗವಂತನು ಹೇಳಿದನು -</span> ‘ಸತ್ಯದ ಪಾಲನೆ ಮಾಡುತ್ತಾ ಲೋಭ ಮತ್ತು ದೋಷ ಬುದ್ಧಿಯನ್ನು ತ್ಯಾಗ ಮಾಡಿ ಪ್ರತಿದಿನವೂ ಯಾರು ಅಲ್ಪ-ಸ್ವಲ್ಪವಾದರೂ ದಾನ ಮಾಡುವನೋ ಅವನ ಮೂಲಕ ಪ್ರತಿದಿನ ಉತ್ತಮ ದಕ್ಷಿಣೆಯಿಂದ ಕೂಡಿದ ನೂರು ಯಜ್ಞಗಳ ಅನುಷ್ಠಾನವಾಗುತ್ತಿರುತ್ತದೆ. ಸತ್ಯದಿಂದ ಸೂರ್ಯನ ಉದಯವಾಗುತ್ತದೆ, ಸತ್ಯದಿಂದಲೇ ವಾಯು ಚಲಿಸುತ್ತದೆ, ಸತ್ಯದ ಪ್ರಭಾವದಿಂದಲೇ ಸಮುದ್ರವು ತನ್ನ ಮರ್ಯಾದೆಯನ್ನು ಉಲ್ಲಂಘಿಸುವುದಿಲ್ಲ ಮತ್ತು ಭಗವಾನ್ ಕಚ್ಛಪನು ಈ ಪೃಥ್ವಿಯನ್ನು ತಮ್ಮ ಬೆನ್ನ ಮೇಲೆ ಧರಿಸಿಕೊಂಡಿರುತ್ತಾನೆ. ಸತ್ಯದಿಂದಲೇ ಮೂರು ಲೋಕಗಳೂ ಮತ್ತು ಸಮಸ್ತ ಪರ್ವತಗಳೂ ಸ್ಥಿರವಾಗಿ ನೆಲೆಗೊಂಡಿವೆ. ಸತ್ಯ-ಭ್ರಷ್ಟನಾದ ಜೀವನು ನರಕವಾಸ ಮಾಡಬೇಕಾಗುವುದು ನಿಶ್ಚಿತ. ಸತ್ಯದ ನುಡಿ ಮತ್ತು ಕಾರ್ಯದಲ್ಲಿ ಸದಾ ನಿರತನಾಗಿರುವವನು ಈ ಶರೀರದಿಂದ ಭಗವಂತನ ಧಾಮಕ್ಕೆ ಹೋಗಿ ಭಗವತ್ಸ್ವರೂಪನಾಗಿ ಬಿಡುತ್ತಾನೆ. ಸತ್ಯದಿಂದಲೇ ಸಮಸ್ತ ಋಷಿ-ಮುನಿಗಳು ನನ್ನನ್ನು ಸೇರಿ ಶಾಶ್ವತ ಗತಿಯಲ್ಲಿ ನೆಲೆಗೊಂಡಿದ್ದಾರೆ, ಸತ್ಯದಿಂದಲೇ ರಾಜಾ ಯುಧಿಷ್ಠಿರನು ಸಶರೀರನಾಗಿ ಸ್ವರ್ಗಕ್ಕೆ ಹೊರಟು ಹೋದನು. ಆತನು ಸಮಸ್ತ ಶತ್ರುಗಳನ್ನು ಗೆದ್ದು ಧರ್ಮದಿಂದ ರಾಜ್ಯಭಾರ ಮಾಡುತ್ತಿದ್ದನು. ಅತ್ಯಂತ ದುರ್ಲಭ ಮತ್ತು ವಿಶುದ್ಧವಾದ ರಾಜಸೂಯ ಯಜ್ಞವನ್ನು ಆಚರಿಸಿದನು. ಆತನು ಪ್ರತಿದಿನವೂ ಎಂಭತ್ನಾಲ್ಕು ಸಾವಿರ ಬ್ರಾಹ್ಮಣರಿಗೆ ಭೋಜನ ಮಾಡಿಸುತ್ತ ಇದ್ದನು ಮತ್ತು ಅವರ ಇಚ್ಛೆಗನುಸಾರವಾಗಿ ಸಾಕಷ್ಟು ಹಣವನ್ನು ದಾನಮಾಡುತ್ತಿದ್ದನು. ಇವರುಗಳಲ್ಲಿ ಪ್ರತಿಯೊಬ್ಬ ಬ್ರಾಹ್ಮಣನ ದಾರಿದ್ರ್ಯವೂ ನಾಶವಾಗಿ ಹೋಯಿತೆಂದು ತಿಳಿದುಕೊಂಡಾಗಲೇ ಆ ಬ್ರಾಹ್ಮಣ ಸಮುದಾಯವನ್ನು ಬೀಳ್ಕೊಡುತ್ತಿದ್ದನು. ಇದೆಲ್ಲವೂ ಆತನ ಸತ್ಯದ ಪ್ರಭಾವವೇ ಆಗಿತ್ತು. ರಾಜಾ ಹರಿಶ್ಚಂದ್ರನು ಸತ್ಯದ ಆಶ್ರಯವನ್ನು ಪಡೆದಿದ್ದರಿಂದಲೇ ವಾಹನ, ಪರಿವಾರ ಹಾಗೂ ತನ್ನ ವಿಶುದ್ಧ ಶರೀರದ ಸಹಿತ ಸತ್ಯಲೋಕದಲ್ಲಿ ಪ್ರತಿಷ್ಠಿತನಾಗಿದ್ದಾನೆ. ಈತನಲ್ಲದೆ ಇನ್ನೂ ಅನೇಕಾನೇಕ ರಾಜರು, ಸಿದ್ಧರು, ಮಹರ್ಷಿಗಳು, ಜ್ಞಾನಿಗಳು ಮತ್ತು ಯಜ್ಞಕರ್ತರು ಆಗಿ ಹೋಗಿದ್ದಾರೆ, ಅವರು ಎಂದಿಗೂ ಸತ್ಯದಿಂದ ವಿಚಲಿತರಾಗಲಿಲ್ಲ. ಆದುದರಿಂದ ಲೋಕದಲ್ಲಿ ಸತ್ಯಪರಾಯಣನಾಗಿರುವವನೇ ಜಗತ್ತನ್ನು ಉದ್ಧಾರ ಮಾಡಲು ಸಮರ್ಥನು. ಮಹಾತ್ಮಾ ತುಲಾಧಾರನು ಸತ್ಯ ನುಡಿಯುವದರಲ್ಲಿ ನಿರತನಾಗಿದ್ದಾನೆ. ಸತ್ಯ ಹೇಳುವ ಕಾರಣದಿಂದಲೇ ಈ ಜಗತ್ತಿನಲ್ಲಿ ಅವನಿಗೆ ಸರಿ-ಸಮಾನರಾದವರು, ಬೇರೆ ಯಾರೂ ಇರುವುದಿಲ್ಲ. ಈ ತುಲಾಧಾರನು ಎಂದಿಗೂ ಸುಳ್ಳು ಹೇಳುವುದಿಲ್ಲ. ತುಟ್ಟಿಯಾದ ಮತ್ತು ಅಗ್ಗದ ಎಲ್ಲಾ ಪ್ರಕಾರದ ವಸ್ತುಗಳನ್ನು ಕೊಳ್ಳುವುದು-ಮಾರುವುದರಲ್ಲಿ ಈತನು ಬಹಳ ಬುದ್ಧಿವಂತನು.</p>
<p class="Text">ವಿಶೇಷವಾಗಿ ಸಾಕ್ಷಿಯ ಸತ್ಯ ವಚನವೇ ಉತ್ತಮವೆಂದು ಭಾವಿಸಲ್ಪಟ್ಟಿದೆ. ಎಷ್ಟೋ ಮಂದಿ ಸಾಕ್ಷಿಗಳು ಸತ್ಯವಾಗಿ ಹೇಳಿ ಅಕ್ಷಯ ಸ್ವರ್ಗವನ್ನು ಪಡೆದುಕೊಂಡು ಬಿಟ್ಟಿದ್ದಾರೆ. ಸಭೆಯಲ್ಲಿ ಸತ್ಯವನ್ನೇ ನುಡಿಯುವವನಿಗೆ ಅಶ್ವಮೇಧ ಯಜ್ಞದ ಫಲ ದೊರೆಯುತ್ತದೆ. ಲೋಭ ಮತ್ತು ದೋಷಗಳಿಗೆ ವಶನಾಗಿ ಸುಳ್ಳು ಹೇಳುವುದರಿಂದ ಮನುಷ್ಯನು ರೌರವ ನರಕದಲ್ಲಿ ಬೀಳುತ್ತಾನೆ. ತುಲಾಧಾರನು ಎಲ್ಲರಿಗೂ ಸಾಕ್ಷಿಯಾಗಿದ್ದಾನೆ, ಅವನು ಮನುಷ್ಯರಲ್ಲಿ ಸಾಕ್ಷಾತ್ ಸೂರ್ಯನೇ ಆಗಿದ್ದಾನೆ. ಲೋಭವನ್ನು ಪರಿತ್ಯಾಗ ಮಾಡಿಬಿಡುವುದರಿಂದ ಮನುಷ್ಯನು ಸ್ವರ್ಗದಲ್ಲಿ ದೇವತೆಯಾಗುತ್ತಾನೆ, ಎಂಬುದೇ ವಿಶೇಷ ಮಾತಾಗಿದೆ.</p>
<p class="Text">‘ಮಹಾ ಭಾಗ್ಯಶಾಲಿಯಾದ ಒಬ್ಬ ಶೂದ್ರನಿದ್ದನು. ಅವನು ಎಂದಿಗೂ ಲೋಭಕ್ಕೆ ಒಳಗಾಗುತ್ತಿರಲಿಲ್ಲ. ಅವನು ಸೊಪ್ಪು ತಿಂದು ಪೇಟೆಯಿಂದ ಧಾನ್ಯಗಳನ್ನು ಆರಿಸಿ ಮತ್ತು ಹೊಲಗಳಲ್ಲಿ ತೆನೆಗಳನ್ನು ಆಯ್ದುತಂದು ಬಹಳ ಕಷ್ಟದಿಂದ ಜೀವನ-ನಿರ್ವಹಿಸುತ್ತಿದ್ದನು. ಅವನ ಹತ್ತಿರ ಎರಡು ಹರಿದ-ಹಳೆಯ ವಸಗಳಿದ್ದವು ಹಾಗೂ ಕೈಗಳೇ ಪಾತ್ರೆಗಳ ಕೆಲಸಮಾಡುತ್ತಿದ್ದವು. ಅವನಿಗೆ ಎಂದಿಗೂ ಯಾವ ವಸ್ತುವಿನ ಲಾಭವಾಗದಿದ್ದರೂ ಅವನು ಪರರ ಹಣವನ್ನು ತೆಗೆದುಕೊಳ್ಳುತ್ತಿರಲಿಲ್ಲ. ಒಂದು ದಿವಸ ನಾನು ಅವನನ್ನು ಪರೀಕ್ಷಿಸುವುದಕ್ಕಾಗಿ ಎರಡು ಹೊಸದಾದ ಬಟ್ಟೆಗಳನ್ನು ತೆಗೆದುಕೊಂಡು ನದಿಯ ತೀರದಲ್ಲಿ ಒಂದು ಕಡೆ ಅವುಗಳನ್ನು ಇಟ್ಟು ಬೇರೆ ಕಡೆ ಹೋಗಿ ನಿಂತೆನು. ಶೂದ್ರನು ಆ ಎರಡು ಬಟ್ಟೆಗಳನ್ನು ನೋಡಿಯೂ ಆಸೆ ಪಡಲಿಲ್ಲ ಮತ್ತು ಬೇರೆ ಯಾರದ್ದೋ ಬಿದ್ದಿರಬಹುದೆಂದು ತಿಳಿದು ಕೊಂಡು ಮನೆಗೆ ಹೊರಟು ಹೋದನು. ಅದರಿಂದೇನು ಬಹಳ ಸ್ವಲ್ಪ ಲಾಭವಾಗುವುದೆಂಬ ಕಾರಣದಿಂದ ಅವನು ಈ ವಸ್ತ್ರಗಳನ್ನು ತೆಗೆದು ಕೊಳ್ಳದೇ ಇರಬಹುದೆಂದು ನಾನು ಯೋಚಿಸಿದೆನು. ನಾನು ಅತ್ತಿಯ ಹಣ್ಣಿನಲ್ಲಿ ಬಂಗಾರದ ಚೂರನ್ನಿಟ್ಟು ಅದನ್ನು ಅಲ್ಲಿಯೇ ಇಟ್ಟೆನು. ಮಗಧ ಪ್ರದೇಶ, ನದಿಯ ತೀರ ಮತ್ತು ಮೂಲೆಯ ನಿರ್ಜನ ಸ್ಥಳ-ಅಂತಹ ಜಾಗಕ್ಕೆ ಹೋಗಿ ಅವನು ಆ ಅದ್ಭುತವಾದ ಹಣ್ಣನ್ನು ನೋಡಿದನು. ಅದರ ಮೇಲೆ ದೃಷ್ಟಿ ಬಿದ್ದ ಕೂಡಲೇ ಅವನು ಮನದಲ್ಲಿ ಹೀಗೆಂದುಕೊಂಡನು- ‘ಸರಿ-ಸರಿ’ ಇದು ಏನೋ ಕೃತ್ರಿಮ ವಿಧಾನದಂತೆ ಕಾಣುತ್ತಿದೆ. ಈಗ ಈ ಹಣ್ಣನ್ನು ತೆಗೆದುಕೊಂಡರೆ ನನ್ನ ಅಲೋಭ-ಪ್ರವೃತ್ತಿ ನಾಶವಾಗಿ ಹೋಗುವುದು. ಈ ಧನದ ರಕ್ಷಣೆ ಮಾಡುವುದು ಬಹಳ ಕಷ್ಟ. ಇದು ಅಹಂಕಾರದ ಸ್ಥಾನ. ಎಷ್ಟು ಲಾಭವೋ ಅಷ್ಟೇ ಲೋಭ ಹೆಚ್ಚುತ್ತದೆ. ಲಾಭದಿಂದಲೇ ಲೋಭ ಉತ್ಪತ್ತಿಯಾಗುತ್ತದೆ. ಲೋಭಗ್ರಸ್ತ ಮನುಷ್ಯನು ಯಾವಾಗಲೂ ನರಕದಲ್ಲಿಯೇ ಇರಬೇಕಾಗುತ್ತದೆ. ಈ ಗುಣಹೀನ ದ್ರವ್ಯವು ನನ್ನ ಮನೆಯಲ್ಲಿದ್ದರೆ ನನ್ನ ಪತ್ನೀ ಮತ್ತು ಪುತ್ರರಿಗೆ ಮದವುಂಟಾಗುತ್ತದೆ. ಮದವು ಕಾಮಜನಿತ ವಿಕಾರವಾಗಿದೆ. ಅದರಿಂದ ಬುದ್ಧಿ ಭ್ರಮಣೆಯಾಗುತ್ತದೆ, ಭ್ರಮೆಯಿಂದ ಮೋಹ ಮತ್ತು ಅಹಂಕಾರ ಉತ್ಪತ್ತಿಯಾಗುತ್ತವೆ. ಅವುಗಳಿಂದ ಕ್ರೋಧ ಮತ್ತು ಲೋಭಗಳ ಉದಯವಾಗುತ್ತವೆ. ಇವುಗಳೆಲ್ಲಾ ಹೆಚ್ಚಾದಾಗ ತಪಸ್ಸು ನಾಶವಾಗಿ ಹೋಗುತ್ತದೆ. ತಪಸ್ಸು ಕ್ಷಯಿಸಿ ಹೋದ ನಂತರ ಚಿತ್ತವನ್ನು ಮೋಹವಶ ಮಾಡುವ ಮಾಲಿನ್ಯ ಉತ್ಪತ್ತಿಯಾಗುತ್ತದೆ. ಆ ಮಲಿನತಾ ರೂಪೀ ಸಂಕೋಲೆಯಿಂದ ಬಂಧಿಯಾದ ನಂತರ ಮನುಷ್ಯ ಪುನಃ ಮೇಲೇಳಲಾರನು’.</p>
<p class="Text">ಈ ರೀತಿ ಯೋಚಿಸಿ ಆ ಶೂದ್ರನು ಆ ಹಣ್ಣನ್ನು ಅಲ್ಲಿಯೇ ಬಿಟ್ಟು ಮನೆಗೆ ಹೋದನು. ಆಗ ಸ್ವರ್ಗದ ದೇವತೆಗಳೆಲ್ಲಾ ಪ್ರಸನ್ನರಾಗಿ ‘ಮಂಗಳವಾಗಲಿ-ಮಂಗಳವಾಗಲಿ’ ಎಂದು ಹೇಳುತ್ತಾ ಅವನನ್ನು ಪ್ರಶಂಸಿಸಿದರು. ಆ ಸಮಯದಲ್ಲಿ ನಾನು ಒಬ್ಬ ಸಾಧು ವೇಷ ಧರಿಸಿ ಅವನ ಮನೆಯ ಹತ್ತಿರಕ್ಕೆ ಹೋದೆನು ಮತ್ತು ಜನರಿಗೆ ಅವರವರ ಭಾಗ್ಯದ ವಿಷಯವನ್ನು ಹೇಳಲಾರಂಭಿಸಿದೆ. ವಿಶೇಷವಾಗಿ ಭೂತಕಾಲದ ಮಾತನ್ನು ತಿಳಿಸುತ್ತಿದ್ದೆನು. ಜನಗಳು ಪದೇ-ಪದೇ ಬಂದು-ಹೋಗುವುದರಿಂದ ಈ ಸಮಾಚಾರ ಎಲ್ಲಾ ಕಡೆಗಳಿಗೂ ಹರಡಿತು. ಇದನ್ನು ಕೇಳಿ ಆ ಶೂದ್ರನ ಪತ್ನಿಯೂ ನನ್ನ ಬಳಿಗೆ ಬಂದಳು ಮತ್ತು ಭಾಗ್ಯದ ಕಾಣವನ್ನು ಕೇಳಿದಳು. ಆಗ ನಾನು ತಕ್ಷಣ ಆಕೆಯ ಮನಸ್ಸಿನ ವಿಷಯವನ್ನು ತಿಳಿಸಿಬಿಟ್ಟೆನು ಮತ್ತು ಏಕಾಂತವಾಗಿ ಹೇಳಿದೆ- ‘ಮಹಾಭಾಗ್ಯವತಿಯೇ! ವಿಧಾತನು ಈ ದಿನ ನಿಮಗೆ ಬಹಳ ಹಣವನ್ನು ಕೊಟ್ಟಿದ್ದನು, ಆದರೆ ನಿನ್ನ ಪತಿಯು ಮೂರ್ಖನಂತೆ ಅದನ್ನು ಪರಿತ್ಯಾಗ ಮಾಡಿಬಿಟ್ಟಿದ್ದಾನೆ. ನಿನ್ನ ಮನೆಯಲ್ಲಿ ಧನ ಖಂಡಿತ ಇಲ್ಲ. ಆದುದರಿಂದ ನಿನ್ನ ಪತಿಯು ಜೀವಿಸಿರುವವರೆಗೆ ಅವನು ದಾರಿದ್ರ್ಯವನ್ನೇ ಅನುಭವಿಸ ಬೇಕಾಗುವುದು- ಇದರಲ್ಲಿ ಕಿಂಚಿತ್ತು ಸಹ ಸಂದೇಹವಿಲ್ಲ. ಅಮ್ಮಾ! ನೀನು ಬೇಗ ಮನೆಗೆ ಹೋಗಿ ಆ ಹಣದ ವಿಷಯವನ್ನು ನಿನ್ನ ಪತಿಯಿಂದ ಕೇಳು’. ಈ ಮಂಗಳದಾಯಕ ವಚನವನ್ನು ಕೇಳಿ ಅವಳು ತನ್ನ ಪತಿಯ ಬಳಿಗೆ ಹೋಗಿ ಆ ದುಃಖದ ಸಂಗತಿಯನ್ನು ಕುರಿತು ಚರ್ಚಿಸಿದಳು. ಅವಳ ಮಾತನ್ನ ಕೇಳಿ ಶೂದ್ರನಿಗೆ ಬಹಳ ಆಶ್ಚರ್ಯವಾಯಿತು. ಅವನು ಕೊಂಚ ಯೋಚಿಸಿ ನಂತರ ಪತ್ನಿಯನ್ನು ಜೊತೆಯಲ್ಲಿ ಕರೆದುಕೊಂಡು ನನ್ನ ಹತ್ತಿರ ಬಂದನು ಮತ್ತು ಏಕಾಂಗಿಯಾಗಿ ನನ್ನೊಡನೆ ಹೇಳಿದನು- ‘ಸಾಧುಗಳೇ! ನೀವು ಏನು ಹೇಳುತ್ತಿದ್ದಿರಿ, ತಿಳಿಸಿರಿ?’</p>
<p class="Text"><span class="char-style-override-2">ಸಾಧು ಹೇಳಿದನು -</span> ‘ಅಯ್ಯಾ! ನಿನಗೆ ಪ್ರತ್ಯಕ್ಷವಾಗಿ ಹಣ ದೊರೆತಿದ್ದಿತು; ಆದರೂ ಕೂಡ ನೀನು ಉಪೇಕ್ಷೆಮಾಡಿ ಹುಲ್ಲು ಕಡ್ಡಿಯಂತೆ ಅದನ್ನು ತ್ಯಾಗ ಮಾಡಿಬಿಟ್ಟೆ. ಹಾಗೇಕೆ ಮಾಡಿದೆ? ನಿನ್ನ ಭಾಗ್ಯದಲ್ಲಿ ಸುಖವನ್ನು ಅನುಭವಿಸುವುದು ಬರೆದಿಲ್ಲವೆಂದು ಕಾಣುತ್ತದೆ. ಧನಾಭಾವದಿಂದ ನೀನು ಹುಟ್ಟಿದಂದಿನಿಂದ ಸಾಯುವ ತನಕ ನಿನ್ನ ಮತ್ತು ಬಂಧು-ಬಾಂಧವರ ದುಃಖವನ್ನು ನೋಡುತ್ತಿರಬೇಕಾಗುವುದು. ಆದುದರಿಂದ ತಡಮಾಡದೇ ಆ ಧನವನ್ನು ತೆಗೆದುಕೋ ಮತ್ತು ನಿಷ್ಕಂಟಕವಾದ ಸುಖವನ್ನು ಅನುಭವಿಸು’.</p>
<p class="Text"><span class="char-style-override-2">ಶೂದ್ರನು ಹೇಳಿದನು -</span> ‘ಸಾಧುಗಳೇ! ನನಗೆ ಹಣದ ಇಚ್ಛೆಯಿಲ್ಲ. ಹಣವು ಸಾಂಸಾರಿಕ ಬಂಧನದಲ್ಲಿ ಸಿಕ್ಕಿಸುವ ಒಂದು ಬಲೆಯಾಗಿದೆ, ಅದರಲ್ಲಿ ಸಿಕ್ಕಿಬಿದ್ದ ಮನುಷ್ಯನು ಉದ್ಧಾರವಾಗುವುದಿಲ್ಲ. ಇಹಲೋಕ ಮತ್ತು ಪರಲೋಕಗಳಲ್ಲಿಯೂ ಇರುವ ಧನದ ದೋಷವನ್ನು ಕೇಳಿ. ಹಣವಿದ್ದರೆ ಕಳ್ಳರು, ಬಂಧು-ಬಾಂಧವರು ಹಾಗೂ ರಾಜನಿಂದಲೂ ಭಯವುಂಟಾಗುತ್ತದೆ. ಎಲ್ಲಾ ಮನುಷ್ಯರೂ ಆ ಧನವನ್ನು ಕಸಿದು ಕೊಳ್ಳುವುದಕ್ಕಾಗಿ ಹಣವಂತನನ್ನು ಕೊಂದುಹಾಕುವ ಅಭಿಲಾಷೆಯನ್ನು ಹೊಂದಿರುತ್ತಾರೆ; ಅಂದ ಮೇಲೆ ಹಣವು ಹೇಗೆ ಸುಖದಾಯಕವಾಗಬಲ್ಲದು. ಹಣವು ಪ್ರಾಣಘಾತಕ ಮತ್ತು ಪಾಪವನ್ನು ಮಾಡಲು ಪ್ರೇರೇಪಿಸುತ್ತದೆ. ಧನಿಕನ ಮನೆಯು ಮೃತ್ಯು ಮತ್ತು ಕಾಮಾದಿ ದೋಷಗಳ ವಾಸಸ್ಥಾನವಾಗಿ ಬಿಡುತ್ತದೆ. ಆದುದರಿಂದ ಹಣವು ದುರ್ಗತಿಗೆ ಪ್ರಧಾನ ಕಾರಣವಾಗಿದೆ’.</p>
<p class="Text"><span class="char-style-override-2">ಸಾಧು ಹೇಳಿದನು -</span> ‘ಹಣವುಳ್ಳವನಿಗೆ ಮಿತ್ರರಿರುತ್ತಾರೆ ಎಲ್ಲಾ ಬಂಧು ಬಾಂಧವರಿರುತ್ತಾರೆ. ಕುಲ, ಶೀಲ, ಪಾಂಡಿತ್ಯ, ರೂಪ, ಸುಖ-ಭೋಗ ಮತ್ತು ಯಶಸ್ಸು ಇತ್ಯಾದಿಗಳೆಲ್ಲಾ ಹಣವಂತನಿಗೇ ದೊರೆಯುತ್ತವೆ. ಧನಹೀನನಾದ ಮನುಷ್ಯನನ್ನು ಅವನ ಪತ್ನೀ-ಪುತ್ರರೂ ತ್ಯಜಿಸಿಬಿಡುತ್ತಾರೆ; ಇಷ್ಟಾದ ಮೇಲೆ ಅವನಿಗೆ ಮಿತ್ರರು ದೊರೆಯುವುದಾದರೂ ಹೇಗೆ ಸಾಧ್ಯ? ಹುಟ್ಟಿನಿಂದಲೇ ದರಿದ್ರರಾದವರು ಧರ್ಮಾನುಷ್ಠಾನವನ್ನು ಹೇಗೆ ತಾನೇ ಮಾಡಬಲ್ಲರು? ಸ್ವರ್ಗ ಪ್ರಾಪ್ತಿಗೆ ಸಹಾಯವಾದ ಸಾತ್ವಿಕ ಯಜ್ಞಕಾರ್ಯ ಹಾಗೂ ಬಾವಿ-ಕೊಳಗಳನ್ನು ತೆಗೆಸುವ ಕಾರ್ಯಗಳನ್ನೂ ಕೂಡ ಹಣವಿಲ್ಲದೆ ಆಗುವುದಿಲ್ಲ. ದಾನವು ಪ್ರಪಂಚಕ್ಕಾಗಿ ಸ್ವರ್ಗದ ಮೆಟ್ಟಲಾಗಿದೆ; ಆದರೆ ನಿರ್ಧನನಾದ ವ್ಯಕ್ತಿಯಿಂದ ಅವುಗಳೂ ಸಿದ್ಧಿಸುವುದು ಅಸಂಭವ, ವ್ರತ ಮುಂತಾದವುಗಳ ಪಾಲನೆ, ಧರ್ಮೋಪದೇಶ ಮುಂತಾದವುಗಳ ಶ್ರವಣ, ಪಿತೃ-ಯಜ್ಞಾದಿಗಳ ಅನುಷ್ಠಾನ ಹಾಗೂ ತೀರ್ಥಕ್ಷೇತ್ರಗಳ ದರ್ಶನ-ಈ ಶುಭ ಕರ್ಮಗಳನ್ನು ಹಣವಿಲ್ಲದ ಮನುಷ್ಯನು ಮಾಡಲಾರನು. ರೋಗಗಳ ನಿವಾರಣೆ, ಪಥ್ಯದ ಸೇವನೆ, ಔಷಧಿಗಳ ಸಂಗ್ರಹ, ತನ್ನ ದೇಹದ ರಕ್ಷಣೆ ಹಾಗೂ ಶತ್ರುಗಳ ಮೇಲೆ ವಿಜಯ ಇತ್ಯಾದಿ ಕಾರ್ಯಗಳೂ ಹಣದಿಂದಲೇ ಸಾಧಿಸಲ್ಪಡುತ್ತವೆ. ಆದುದರಿಂದ ಹಣವುಳ್ಳವನಿಗೇ ಆತನ ಇಚ್ಛಾನುಸಾರ ಸುಖಭೋಗಗಳು ದೊರೆಯುತ್ತವೆ. ಹಣವಿದ್ದರೆ, ನೀನು ದಾನದಿಂದಲೇ ಬೇಗ ಸ್ವರ್ಗವನ್ನು ಪಡೆದುಕೊಳ್ಳಬಹುದು’.</p>
<p class="Text"><span class="char-style-override-2">ಶೂದ್ರ ಹೇಳಿದನು -</span> ‘ಆಸೆ ಆಕಾಂಕ್ಷೆಗಳನ್ನು ತ್ಯಾಗ ಮಾಡುವುದರಿಂದ ಸಮಸ್ತ ವ್ರತಗಳನ್ನು ಪಾಲಿಸಿದಂತಾಗುತ್ತದೆ. ಕ್ರೋಧವನ್ನು ಬಿಡುವುದರಿಂದ ತೀರ್ಥಕ್ಷೇತ್ರಗಳನ್ನು ಸಂದರ್ಶಿಸಿದಂತಾಗುತ್ತದೆ. ದಯೆಯು ಜಪಕ್ಕೆ ಸಮಾನವಾಗಿದೆ. ಸಂತೋಷವೇ ಶುದ್ಧವಾದ ಹಣ. ಅಹಿಂಸೆಯೇ ಎಲ್ಲಕ್ಕಿಂತ ಹೆಚ್ಚಿನ ಸಿದ್ಧಿ, ಹೊಲಗದ್ದೆಗಳಲ್ಲಿ ಬಿದ್ಧಿರುವ ತೆನೆ-ಕಾಳು ಇತ್ಯಾದಿಗಳನ್ನು ಆರಿಸಿ ತಂದು ಜೀವಿಸುವುದೇ ಉತ್ತಮ ಜೀವನೋಪಾಯವಾಗಿದೆ. (ಶಿಲೋಂಭ ವೃತ್ತಿ) ಸೊಪ್ಪಿನ ಊಟವೇ ಅಮೃತಕ್ಕೆ ಸಮಾನ. ಉಪವಾಸವೇ ಉತ್ತಮ ತಪಸ್ಸು, ಸಂತೋಷವೇ ನನಗೆ ಬಹಳ ಹೆಚ್ಚಿನ ಸುಖ, ಕಾಸಿನ ದಾನವೇ ನನ್ನಂಥವನಿಗೆ ಮಹಾದಾನ, ಪರಸೀಯರು ತಾಯಿ ಸಮಾನ ಮತ್ತು ಪರರ ದ್ರವ್ಯವು ಮಣ್ಣ ಹೆಂಟೆಗೆ ಸಮಾನ, ಪರಸ್ತ್ರೀಯು ಸರ್ಪಿಣಿಯಂತೆ ಭಯಂಕರವಾಗಿದ್ದಾಳೆ, ಇದೆಲ್ಲವೂ ನನ್ನ ಯಜ್ಞವು, ಗುಣ ನಿಧಿಯೇ! ಈ ಕಾರಣದಿಂದ ನಾನು ಆ ಧನವನ್ನು ತೆಗೆದುಕೊಳ್ಳಲಿಲ್ಲ. ನಾನು ನಿಜವನ್ನೇ ಹೇಳುತ್ತಿದ್ದೇನೆ. ಕೊಚ್ಚೆ ಮಾಡಿಕೊಂಡು ತೊಳೆಯುವುದಕ್ಕಿಂತ ದುರವಿದ್ದು ಅದನ್ನು ಮುಟ್ಟದಿರುವುದೇ ಒಳ್ಳೆಯದು’.</p>
<p class="Text"><span class="char-style-override-2">ಶ್ರೀಭಗವಂತನು ಹೇಳುತ್ತಾನೆ -</span> ‘ನರಶ್ರೇಷ್ಠನೇ! ಆ ಶೂದ್ರನು ಇಷ್ಟೆಲ್ಲಾ ಹೇಳಿದ ಕೂಡಲೇ ದೇವತೆಗಳೆಲ್ಲಾ ಅವನ ಮೇಲೆ ಪುಷ್ಪವೃಷ್ಟಿಗರೆದರು. ದೇವತೆಗಳ ನಗಾರಿಗಳು ಮೊಳಗಿದವು. ಗಂಧರ್ವರ ಗಾನ ಪ್ರಾರಂಭವಾಯಿತು. ತಕ್ಷಣ ಆಕಾಶದಿಂದ ವಿಮಾನ ಇಳಿದು ಬಂದಿತು. ದೇವತೆಗಳು ಹೇಳಿದರು. </p>
<p class="Text">‘ಧರ್ಮಾತ್ಮ! ಈ ವಿಮಾನದಲ್ಲಿ ಕುಳಿತು ಸತ್ಯಲೋಕಕ್ಕೆ ಹೋಗಿ ದಿವ್ಯವಾದ ಸುಖಭೋಗಗಳನ್ನು ಅನುಭವಿಸು. ನೀನು ಹಾಗೆ ಅನುಭವಿಸುವ ಕಾಲಕ್ಕೆ ಯಾವ ಅಳತೆಯೂ ಇಲ್ಲ-ಅನಂತಕಾಲದವರೆಗೆ ನೀನು ಪುಣ್ಯಗಳ ಫಲವನ್ನು ಅನುಭವಿಸುವುದಿದೆ’. ದೇವಗಣಗಳು ಹೀಗೆ ಹೇಳಿದ ನಂತರ ಶೂದ್ರನು ಹೇಳಿದನು - ‘ಈ ಸಾಧುವಿಗೆ ಇಂತಹ ಜ್ಞಾನ, ಇಂತಹ ಚೇಷ್ಟೆ ಮತ್ತು ಈ ಪ್ರಕಾರ ಮಾತನಾಡುವ ಶಕ್ತಿ ಹೇಗೆ ಬಂದಿತು ಈತನ ರೂಪಿನಲ್ಲಿ ಭಗವಾನ್ ವಿಷ್ಣು, ಶಿವ, ಬ್ರಹ್ಮ, ಶುಕ್ರ, ಅಥವಾ ಬ್ರಹಸ್ಪತಿ ಇವುಗಳಲ್ಲಿ ಯಾರಾದರೂ ಇರಬಹುದೇ? ಅಥವಾ ನನ್ನನ್ನು ಪರೀಕ್ಷಿಸಲು ಸಾಕ್ಷಾತ್ ಧರ್ಮವೇನಾದರೂ ಇಲ್ಲಿಗೆ ಬಂದಿರಬಹುದೇ?’ ಶೂದ್ರನ ಇಂತಹ ಮಾತುಗಳನ್ನು ಕೇಳಿ ಸಾಧುವಿನ ರೂಪದಲ್ಲಿದ್ದ ನಾನು ನಗುತ್ತಾ ಹೇಳಿದನೆ - ‘ಮಹಾಮುನಿಯೇ! ನಾನು ಸಾಕ್ಷಾತ್ ವಿಷ್ಣುವಾಗಿದ್ದೇನೆ,ನಿನ್ನ ಧರ್ಮವನ್ನು ತಿಳಿದುಕೊಳ್ಳುವುದಕ್ಕಾಗಿ ನಾನು ಇಲ್ಲಿಗೆ ಬಂದಿದ್ದೆನು, ಈಗ ನೀನು ನಿನ್ನ ಪರಿವಾರ ಸಹಿತ ಸ್ವರ್ಗಕ್ಕೆ ಹೋಗು’.</p>
<p class="Text">‘ತದನಂತರ ಆ ಶೂದ್ರನು ದಿವ್ಯ ಆಭೂಷಣ ಮತ್ತು ದಿವ್ಯ ವಸ್ತ್ರಗಳಿಂದ ಅಲಂಕೃತನಾಗಿ ತತ್ಕಾಲದಲ್ಲಿಯೇ ಪರಿವಾರ ಸಹಿತ ಸ್ವರ್ಗಕ್ಕೆ ಹೊರಟು ಹೋದನು. ಈ ಪ್ರಕಾರ ಆ ಶೂದ್ರ ಪರಿವಾರದ ಜನರೆಲ್ಲರೂ ಲೋಭವನ್ನು ಬಿಟ್ಟ ಕಾರಣದಿಂದ ಸ್ವರ್ಗಕ್ಕೆ ತೆರಳಿದರು. ಬುದ್ಧಿವಂತನಾದ ತುಲಾಧಾರನು ಧರ್ಮಾತ್ಮನಾಗಿದ್ದಾನೆ. ಆತನು ಸತ್ಯ-ಧರ್ಮಗಳಲ್ಲಿ ಪ್ರವೃತ್ತನಾಗಿದ್ದಾನೆ. ಆದುದರಿಂದ ದೇಶಾಂತರಗಳಲ್ಲಿ ನಡೆಯುವ ವಿಚಾರಗಳೂ ಆತನಿಗೆ ತಿಳಿದು ಹೋಗುತ್ತವೆ. ಆತನಿಗೆ ಸಮಾನನಾದ ಪ್ರತಿಷ್ಠಿತ ವ್ಯಕ್ತಿಯು ದೇವಲೋಕದಲ್ಲಿಯೂ ಇಲ್ಲ. ಎಲ್ಲಾ ಧರ್ಮಗಳಲ್ಲಿಯೂ ನಿರತನಾಗಿ ಈ ಪವಿತ್ರವಾದ ಉಪಾಖ್ಯಾನವನ್ನು ಶ್ರವಣ ಮಾಡುವ ಮನುಷ್ಯನ ಜನ್ಮ-ಜನ್ಮಾಂತರಗಳ ಪಾಪಗಳೆಲ್ಲಾ ತತ್ಕಾಲದಲ್ಲಿಯೇ ನಾಶವಾಗಿ ಹೋಗುತ್ತವೆ. ಒಂದು ಸಾರಿಯ ಪಠನದಿಂದ ಅವನಿಗೆ ಎಲ್ಲಾ ಯಜ್ಞಗಳ ಫಲ ದೊರೆಯುತ್ತದೆ. ಅವನು ಲೋಕದಲ್ಲಿ ಶ್ರೇಷ್ಠ ಮತ್ತು ದೇವತೆಗಳಿಗೂ ಪೂಜ್ಯನಾಗಿ ಹೋಗುತ್ತಾನೆ’.</p>
<p class="Text"><span class="char-style-override-2">ಶ್ರೀವ್ಯಾಸರು ಹೇಳುತ್ತಾರೆ -</span> ‘ತದನಂತರ, ಮೂಕಚಾಂಡಾಲಾದಿ ಎಲ್ಲಾ ಧರ್ಮಾತ್ಮರು ಪರಮಧಾನಕ್ಕೆ ಹೋಗುವ ಇಚ್ಛೆಯಿಂದ ಭಗವಂತನ ಬಳಿಗೆ ಬಂದರು. ಅವರೊಡನೆ ಅವರ ಪತ್ನಿಯರು ಹಾಗೂ ಅನ್ಯ ಪರಿವಾರದವರೂ ಸಹ ಇದ್ದರು. ಇಷ್ಟೇ ಅಲ್ಲ. ಅವರ ಮನೆಯ ಅಕ್ಕ-ಪಕ್ಕದಲ್ಲಿದ್ದ ಹಲ್ಲಿಗಳು ಹಾಗೂ ನಾನಾ ಪ್ರಕಾರದ ಕ್ರಿಮಿ-ಕೀಟಗಳು ಇತ್ಯಾದಿಗಳೆಲ್ಲಾ ದೈವ ಸ್ವರೂಪವಾಗಿ ಅವರನ್ನು ಹಿಂಬಾಲಿಸುವುದಕ್ಕಾಗಿ ಸಿದ್ಧವಾಗಿದ್ದವು. ಆ ಸಮಯದಲ್ಲಿ ದೇವತೆಗಳು, ಸಿದ್ಧರು ಮತ್ತು ಮಹರ್ಷಿ ಸಮೂಹವೆಲ್ಲಾ ‘ಧನ್ಯ-ಧನ್ಯ’ ಎಂದು ಘೋಷಿಸುತ್ತಾ ಹೂ ಮಳೆಗರೆದರು. ವಿಮಾನಗಳಲ್ಲಿ ಮತ್ತು ವನಗಳಲ್ಲಿ ದೇವತೆಗಳ ನಗಾರಿಗಳು ಮೊಳಗಿದವು. ಆ ಮಹಾತ್ಮರುಗಳೆಲ್ಲಾ ತಮ್ಮ-ತಮ್ಮ ವಿಮಾನಗಳಲ್ಲಿ ಕುಳಿತು ವಿಷ್ಣುಧಾಮಕ್ಕೆ ದಯಮಾಡಿಸಿದರು. ಬ್ರಾಹ್ಮಣ ನರೋತ್ತಮನು ಈ ಅದ್ಭುತವಾದ ದೃಶ್ಯವನ್ನು ನೋಡಿ ಜನಾರ್ದನನೊಡನೆ ಹೇಳಿದನು - ‘ದೇವೇಶ! ಮಧುಸೂದನ! ನನಗೆ ಯಾವುದಾದರೂ ಉಪದೇಶ ಮಾಡು’.</p>
<p class="Text"><span class="char-style-override-2">ಶ್ರೀಭಗವಂತನು ಹೇಳಿದನು -</span> ‘ಅಯ್ಯಾ! ನಿನ್ನ ಮಾತಾ-ಪಿತೃಗಳ ಮನಸ್ಸು ಶೋಕದಿಂದ ವ್ಯಾಕುಲ ಪಡುತ್ತಾ ಇದೆ, ಅವರ ಹತ್ತಿರಕ್ಕೆ ಹೋಗು. ಅವರನ್ನು ಆರಾಧಿಸಿ ಸೇವೆ ಮಾಡು, ನೀನು ಬೇಗ ನನ್ನ ಧಾಮಕ್ಕೆ ಬಂದುಬಿಡುವೆ. ಮಾತಾಪಿತೃಗಳಿಗೆ ಸಮಾನರಾದ ದೇವತೆಯು ದೇವ ಲೋಕದಲ್ಲಿಯೂ ಇಲ್ಲ. ಅವರು ಶೈಶವಾವಸ್ಥೆಯ ಕಾಲದಲ್ಲಿ ನಿನ್ನ ಅಸಹ್ಯಕರ ಶರೀರವನ್ನು ಸದಾ ಪಾಲಿಸಿ ಪೋಷಿಸಿದ್ದಾರೆ. ಅದನ್ನು ಸಾಕಿ ಬೆಳೆಸಿದ್ದಾರೆ. ನೀನು ಅಜ್ಞಾನದ ದೋಷದಿಂದ ಕೂಡಿದವನಾಗಿದ್ದೆ, ತಾಯಿ-ತಂದೆಯರು ನಿನ್ನನ್ನು ಬುದ್ಧಿವಂತನನ್ನಾಗಿ ಮಾಡಿದರು. ಚರಾಚರ ಪ್ರಾಣಿಗಳ ಸಹಿತ ಸಮಸ್ತ ಮೂರು ಲೋಕಗಳಲ್ಲಿಯೂ ಅವರಿಗೆ ಸಮಾನರಾದ ಪೂಜ್ಯರು ಯಾರು ಇಲ್ಲ’.</p>
<p class="Text para-style-override-3"><span class="char-style-override-2">ಶ್ರೀವ್ಯಾಸರು ಹೇಳುತ್ತಾರೆ -</span> ‘ಅನಂತರ ದೇವಗಣವು ಮೂಕಚಂಡಾಲ, ಪತಿವ್ರತಾ ಶುಭಾ, ತುಲಾಧಾರ ವೈಶ್ಯ, ಸಜ್ಜನಾದ್ರೋಹಕ ಮತ್ತು ವೈಷ್ಣವ ಸಂತ-ಈ ಐವರು ಮಹಾತ್ಮರುಗಳನ್ನು ಜೊತೆಯಲ್ಲಿ ಕರೆದುಕೊಂಡು ಸಂತೋಷದಿಂದ ಭಗವಂತನ ಸೋತ್ರ ಮಾಡುತ್ತಾ ವೈಕುಂಠ ಧಾಮಕ್ಕೆ ದಯಮಾಡಿಸಿದರು. ಅವರೆಲ್ಲರೂ ಅಚ್ಯುತ ಸ್ವರೂಪರಾಗಿ ಎಲ್ಲಾ ಲೋಕಗಳಿಗಿಂತ ಮೇಲಿನ ಸ್ಥಾನವನ್ನು ಸೇರಿದರು. ನರೋತ್ತಮ ಬ್ರಾಹ್ಮಣನೂ ಮಾತಾ-ಪಿತೃಗಳನ್ನು ಆರಾಧಿಸಿ ಸ್ವಲ್ಪ ಸಮಯಾನಂತರ ಕುಟುಂಬ ಸಹಿತ ಭಗವದ್ಧಾಮವನ್ನು ಪಡೆದುಕೊಂಡನು. ಶಿಷ್ಯರೇ! ಈ ಐದು ಮಂದಿ ಮಹಾತ್ಮರುಗಳ ಪವಿತ್ರವಾದ ಉಪಾಖ್ಯಾನವನ್ನು ನಾನು ನಿಮಗೆ ತಿಳಿಸಿರುತ್ತೇನೆ. ಇದರ ಪಠನ ಅಥವಾ ಶ್ರವಣ ಮಾಡುವವರಿಗೆ ಎಂದಿಗೂ ದುರ್ಗತಿಯುಂಟಾಗುವುದಿಲ್ಲ. ಅವರು ಬ್ರಹ್ಮಹತ್ಯಾದಿ ಪಾಪಗಳಿಂದ ಲಿಪ್ತರಾಗುವುದಿಲ್ಲ. ಕೋಟ್ಯಾಂತರ ಗೋದಾನ ಮಾಡುವುದರಿಂದ, ಪುಣ್ಯಕ್ಷೇತ್ರಗಳಲ್ಲಿ ಮತ್ತು ಗಂಗಾನದಿಯಲ್ಲಿ ಸ್ನಾನ ಮಾಡುವುದರಿಂದಲೂ ಸಿಕ್ಕುವಂತಹ ಫಲವು ಒಂದು ಸಾರಿ ಈ ಉಪಾಖ್ಯಾನವನ್ನು ಕೇಳಿದ ಮಾತ್ರದಿಂದಲೇ ದೊರೆಯುತ್ತದೆ’.<span class="char-style-override-7" xml:lang="en-GB"></span></p>


<p class="Page-Break"> </p>
<p class="First-End-Page-text" id="toc_marker-5" xml:lang="en-GB">ಕೊನೆಯ ಪುಟ</p>

