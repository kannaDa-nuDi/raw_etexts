
<p class="First-End-Page-text para-style-override-1" id="toc_marker-1" xml:lang="en-GB"><span class="char-style-override-1">ಮೊದಲ ಪುಟ</span></p>
<p class="Titel-Page---Shri-Hari">॥ಶ್ರೀಹರಿಃ॥</p>
<p class="Title-Page---Book-Name">ಕೃಷ್ಣ ಪ್ರೇಮೀ ಉದ್ಧವ</p>
<p class="Title-Page---Hindi-Name">कृष्ण प्रेमी उद्धव - कन्नड़</p>
<p class="Title-Page---Tavmewa-Mata" xml:lang="kn-IN"> </p>
<p class="Title-Page---Tavmewa-Mata" xml:lang="kn-IN">ತ್ವಮೇವ ಮಾತಾ ಚ ಪಿತಾ ತ್ವಮೇವ</p>
<p class="Title-Page---Tavmewa-Mata" xml:lang="kn-IN">ತ್ವಮೇವ ಬಂಧುಶ್ಚ ಸಖಾ ತ್ವಮೇವ ।</p>
<p class="Title-Page---Tavmewa-Mata" xml:lang="kn-IN">ತ್ವಮೇವ ವಿದ್ಯಾ ದ್ರವಿಣಂ ತ್ವಮೇವ</p>
<p class="Title-Page---Tavmewa-Mata" xml:lang="kn-IN">ತ್ವಮೇವ ಸರ್ವಂ ಮಮ ದೇವದೇವ ॥</p>
<p class="Title-Page---Tavmewa-Mata" xml:lang="kn-IN"> </p>
<p class="Title-Page---Tikkakar" xml:lang="kn-IN">ಸ್ವಾಮಿ ಅಖಂಡಾನಂದ ಸರಸ್ವತಿ</p>
<p class="Title-Page---Gita-Seva-Trust para-style-override-2">ಗೀತಾ ಸೇವಾ ಟ್ರಸ್ಟ್<span></span></p>


<p class="Page-Break">॥ಶ್ರೀ ಹರಿಃ॥</p>
<p class="Chapter-Heading" id="toc_marker-2">ನಿವೇದನೆ</p>
<p class="Text">ಭಕ್ತರ ಹೃದಯದಲ್ಲಿ ಭಗವಂತನು ಭಗವಂತನ ಹೃದಯದಲ್ಲಿ ಭಕ್ತನು ವಾಸಿಸುತ್ತಾನೆ. ಭಕ್ತ ಮತ್ತು ಭಗವಂತನ ಏಕಾಂತಮಿಲನವು ನಿರಂತರವಾಗಿರುವಂತಹ, ವಿಯೋಗವೇ ಇಲ್ಲದ ಇದೊಂದು ಯೋಗವಾಗಿದೆ. ಉದ್ಧವರು ಇಂತಹ ಪ್ರೇಮೀ ಭಕ್ತರಾಗಿದ್ದರು ಮತ್ತು ಸ್ವತಃ ಭಗವಂತನು ಅವರನ್ನು ಪ್ರಿಯತಮ ಎಂದು ಹೇಳಿ ಸಂಬೋಧಿಸಿದ್ದಾನೆ.</p>
<p class="Text para-style-override-2">ಅಂತಹ ಮಹಾಭಾಗವತ, ಪರಮ ಪ್ರೇಮೀ ಉದ್ಧವರ ಚರಿತ್ರೆ ನಿಮ್ಮ ಕೈಲ್ಲಿದೆ. ನಿಮ್ಮ ಪರಿಚಿತ ಲೇಖಕರಾದ ಸ್ವಾಮಿ ಶ್ರೀಅಖಂಡಾನಂದರು ಪೂರ್ಣಪರಿಶ್ರಮ ಮತ್ತು ಪ್ರೀತಿಯಿಂದ ಇದನ್ನು ರಚಿಸಿರುವರು. ಆಧಾರವಾದರೋ ಮುಖ್ಯತಃ ಶ್ರೀಮದ್ಭಾಗವತ, ಗರ್ಗ ಸಂಹಿತೆಯೇ ಆಗಿದೆ, ಆದರೂ ಅವರು ತಮ್ಮ ಸುಂದರ ಹಾಗೂ ಭಾವಪೂರ್ಣ ಶೈಲಿಯಲ್ಲಿ ಚಾರಿತ್ಯ್ರದ ವಿನ್ಯಾಸ ಮಾಡಿರುವರು. ಅದು ಓದುಗರಿಗೆ ವಿಶೇಷ ಮೆಚ್ಚಿಗೆಯಾಗಬಹುದು ಎಂದು ನಮ್ಮ ವಿಶ್ವಾಸವಿದೆ. ಪುಸ್ತಕದ ಕೊನೆಯಲ್ಲಿ ಉದ್ಧವನಿಗೆ ಭಗವಂತನು ಗೈದ ಉಪದೇಶಗಳನ್ನು ಸಂಗ್ರಹವಾಗಿ ಜೋಡಿಸಿದೆ. ಅದರಿಂದ ಪುಸ್ತಕದ ಉಪಯೋಗವು ಇನ್ನು ಹೆಚ್ಚಾಗಿದೆ.<span></span></p>


<p class="Page-Break">॥ ಶ್ರೀಹರಿಃ ॥</p>
<p class="Chapter-Heading" id="toc_marker-3">ಕೃಷ್ಣ ಪ್ರೇಮೀ ಉದ್ಧವ</p>
<p class="Sub-Heading" id="toc_marker-3-1">(1)</p>
<p class="Shlok">ನ ತಥಾ ಮೇ ಪ್ರಿಯತಮ ಆತ್ಮಯೋನಿರ್ನ ಶಂಕರಃ ।</p>
<p class="Shlok">ನ ಚ ಸಂಕರ್ಷಣೋ ನ ಶ್ರೀರ್ನೈವಾತ್ಮಾ ಚಯಥಾ ಭವಾನ್ ॥</p>
<p class="Text">ಹೇ ಉದ್ಧವಾ! ನೀನು ಪ್ರಿಯನಾಗಿರುವಷ್ಟು ಶಂಕರ ಬ್ರಹ್ಮಾ, ಬಲರಾಮ, ಲಕ್ಷ್ಮೀ ಮತ್ತು ಸ್ವತಃ ನನ್ನ ಆತ್ಮಾ ಕೂಡಾ ನನಗೆ ಪ್ರಿಯವಾಗಿಲ್ಲ.</p>
<p class="Text">ಭಗವಾನ್ ಶ್ರೀಕೃಷ್ಣನಲ್ಲಿ ಪ್ರೇಮ ಉಂಟಾಗುವುದೇ ಭಕ್ತಿಯಾಗಿದೆ. ಭಕ್ತಿಯಲ್ಲಿ ಅನೇಕ ಅವಾಂತರ ಭೇದಗಳಿದ್ದರೂ ಸಾಧರಣವಾಗಿ ಭಕ್ತಿಯಲ್ಲಿ ಒಂದು ಸಾಧನಭಕ್ತಿ  ಇನ್ನೊಂದು ಸಾಧ್ಯಭಕ್ತಿ ಎಂಬ ಎರಡು ಭೇದಗಳಿವೆ. ಸಾಧನ ಭಕ್ತಿಯ ಮೂಲಕ ಅಂತಃಕರಣ ಶುದ್ಧವಾಗುತ್ತದೆ, ಅದು ಶುದ್ಧವಾದ ಮೇಲೆ ಆತ್ಮ ತತ್ತ್ವ, ಭಗವತ್ ತತ್ತ್ವದ ಬೋಧವಾಗುತ್ತದೆ ಹಾಗೂ ಅನಂತರ ಪರಾಭಕ್ತಿ ಅಥವಾ ಸಾಧ್ಯಭಕ್ತಿಯ ಪ್ರಾಪ್ತಿಯಾಗುತ್ತದೆ. ಪರಾಭಕ್ತಿಯ ರಹಿತವಾದ ಜ್ಞಾನವು ಪರಮ ಜ್ಞಾನವಲ್ಲ, ಕೇವಲ ಸಾಧನ ಜ್ಞಾನವಾಗಿದೆ, ಪರೋಕ್ಷ ಜ್ಞಾನವಾಗಿದೆ. ಪರಾಭಕ್ತಿ ಮತ್ತು ಪರಮಜ್ಞಾನ ಒಂದೇ ವಸ್ತುವಾಗಿದೆ, ಇದರಲ್ಲಿ ಸ್ವಲ್ಪವೂ ಭೇದವಿಲ್ಲ. ಪರಮ ಜ್ಞಾನ ಅಥವಾ ಪರಮ ಭಕ್ತಿಯು ಪ್ರಾಪ್ತವಾಗುವುದೇ ಜೀವನದ ಸಫಲತೆಯಾಗಿದೆ. ಇದು ಪ್ರಾಪ್ತಿಯಾಗುವವರೆಗೆ ಜೀವಿಯು ಅಲೆಯುತ್ತಲೇ ಇರುತ್ತಾನೆ. ಇವು ಯಾವ ಪ್ರಕಾರ ಪ್ರಾಪ್ತವಾಗುತ್ತವೆ? ಈ ಪ್ರಶ್ನೆಯ ಉತ್ತರವೇ ಉದ್ಧವನ ಜೀವನವಾಗಿದೆ. ಅವನ ಜೀವನದಲ್ಲಿ ಕ್ರಮಶಃ ಸಾಧನ ಭಕ್ತಿ, ಸಾಧನ ಜ್ಞಾನ, ಪರಾಭಕ್ತಿ ಮತ್ತು ಪರಮಜ್ಞಾನದ ಉದಯವಾಗಿದೆ. ಅವನು ಭಗವಂತನ ಪ್ರೇಮೀ ಭಕ್ತರಾಗಿದ್ದಾನೆ, ಅವನ ತತ್ತ್ವದ ಪರಮಜ್ಞಾನಿಗಳಾಗಿದ್ದಾರೆ, ಅವನ ಪಾರ್ಷದರಾಗಿದ್ದಾರೆ ಮತ್ತು ಅವನ ಸ್ವರೂಪರೇ ಆಗಿದ್ದಾರೆ.</p>
<p class="Text">ಮಥುರೆಯ ಯದುವಂಶಿಯರಲ್ಲಿ ವಸುದೇವನ ತಮ್ಮ ದೇವಭಾಗ ಎಂಬುವನು ತುಂಬಾ ಪ್ರಸಿದ್ಧನಾಗಿದ್ದುನು. ಅವನು ಭಗವಂತನ ಭಕ್ತನಾಗಿದ್ದು, ದೇವತಾ ಮತ್ತು ಬ್ರಾಹ್ಮಣರ ಉಪಾಸಕನಾಗಿದ್ದನು, ಸಂತರ ಮೇಲೆ ಅವನಿಗೆ ಅಪಾರ ಶ್ರದ್ಧೆ ಇತ್ತು ಮತ್ತು ಅವನ ಧರ್ಮಪತ್ನಿ ಕೂಡಾ ಅವನಿಗೆ ಅನುಕೂಲ ಆಚರಣೆ ಮಾಡುವ ಸ್ವ ಪತಿವ್ರತೆಯಾಗಿದ್ದಳು. ಯಾವಾಗ ಭಗವಾನ್ ಶ್ರೀಕೃಷ್ಣನು ಮಥುರೆಯಲ್ಲಿ ಅವತರಿಸಿದನೋ ಆಗಲೇ ಈ ದಂಪತಿಗಳ ಗರ್ಭದಿಂದ ಉದ್ಧವನ ಜನ್ಮವಾಯಿತು. ಉದ್ಧವನು ಭಗವಂತನ ನಿತ್ಯ ಪಾರ್ಷದನಾಗಿದ್ದನು. ಭಗವಂತನು ಮಥುರೆಗೆ ಬಂದಾಗ ಅವನು ಹೇಗೆ ಬರದಿರುತ್ತಾನೆ? ಅವನು ಬಂದನು, ಇದ್ದಷ್ಪು ದಿನ ಭಗವಂತನ ಸೇವೆಯಲ್ಲಿಯೇ ತೊಡಗಿದ್ದನು. ಅವನ ಮನಸ್ಸಿನಲ್ಲಿ ಇನ್ನಿತರ ಯಾವುದೇ ಇಚ್ಛೆ ಇರಲಿಲ್ಲ, ಯಂತ್ರದಂತೆ ಭಗವಂತನ ಇಚ್ಛೆಯ ಪಾಲನೆ ಮಾಡುತ್ತಿದ್ದನು.</p>
<p class="Text">ಬಾಲ್ಯದಲ್ಲಿಯೇ ಇವನು ಭಗವಂತನ ಪರಮಭಕ್ತನಾಗಿದ್ದನು. ಆಟದಲ್ಲಿಯೂ ಭಗವಂತನ ಭಕ್ತಿಯ ಆಟವೇ ಆಡುತ್ತಿದ್ದನು. ಯಾವುದಾದರೂ ಮರದ ಕೆಳಗೆ  ಭಗವಂತನ ಮಣ್ಣಿನ ಮೂರ್ತಿಯನ್ನು ಮಾಡಿಕೊಂಡು, ಯಮುನೆಯಲ್ಲಿ ಸ್ನಾನ ಮಾಡಿ ಬರುತ್ತಿದ್ದನು. ಲತೆಗಳಿಂದ ಸುಂದರವಾದ ಹೂವುಗಳನ್ನು, ಫಲಗಳನ್ನು ಕಿತ್ತು ತಂದು, ಭಗವಂತನಿಗೆ ಏರಿಸಿ ನೈವೇದ್ಯ ಮಾಡುತ್ತಿದ್ದನು. ಭಗವಂತನ ಪೂಜೆಯಲ್ಲಿ ದೇಹಭಾನವೂ ಇರದಷ್ಟು ತಲ್ಲೀನನಾಗಿ ಬಿಡುತ್ತಿದ್ದನು. ಒಮ್ಮೆ ಅವನ ನಾಮಗಳ ಕೀರ್ತನೆ ಮಾಡಿದರೆ, ಮತ್ತೊಮ್ಮೆ ಅವನ ಗುಣಗಳ ಗಾಯನ ಮಾಡುತ್ತಿದ್ದನು. ಮಗದೊಮ್ಮೆ ಅವನ ಲೀಲೆಗಳ ಚಿಂತನೆಯಲ್ಲಿ ಉನ್ಮತ್ತನಾಗುತ್ತಿದ್ದನು. ದಿನವಿಡೀ ಕಳೆದು ಹೋದರೂ ಅವನಿಗೆ ಊಟದ ನೆನಪೇ ಆಗುತ್ತಿರಲಿಲ್ಲ. ತಾಯಿ ಕರೆಯುತ್ತಾಳೆ ಮಗೂ! ಹೊತ್ತಾಗುತ್ತಾ ಇದೆ, ನಡೀ ಎರಡು ತುತ್ತು ತಿಂದುಕೊ, ಊಟ ತಣ್ಣಗಾಗುತ್ತಾ ಇದೆ, ದಿನಕಳೆಯಿತು, ನೀನು ನನ್ನ ಮಾತೇಕೆಳುವುದಿಲ್ಲವಲ್ಲ! ಬಾರೋ ನನ್ನ ರಾಜಾ! ನಾನು ನಿನಗೆ ತೊಡೆಯಲ್ಲಿ ಎತ್ತಿಕೊಂಡು, ನನ್ನ ಕೈಯಿಂದಲೇ ಉಣ್ಣಿಸುತ್ತೇನೆ. ಅದರೆ ಉದ್ಧವನಿಗೆ ಕೇಳಿಸುತ್ತಿರಲ್ಲಿಲ್ಲ, ಭಗವಂತನ ಪೂಜೆಯಲ್ಲಿ ತನ್ಮಯನಾಗಿರುತ್ತಿದ್ದನು. ಎಂದಾದರೂ ಕೇಳಿಸಿಕೊಂಡರೆ ತೊದಲು ಮಾತಿನಿಂದ ಹೇಳುತ್ತಿದ್ದನು - ಅಮ್ಮಾ! ಇನ್ನು ನನ್ನ ಪೂಜೆಯೇ ಪೂರ್ಣವಾಗಲಿಲ್ಲ, ನನ್ನ ಭಗವಂತನು ಇನ್ನೂ ನೈವೇದ್ಯ ಸ್ವೀಕರಿಸಿಯೇ ಇಲ್ಲ, ನಾನು ಹೇಗೆ ತಿನ್ನಲೀ?<span class="char-style-override-2">*</span> ಐದು ವರ್ಷದ ವಯಸ್ಸಿನಲ್ಲಿ ಉದ್ಧವನ ಈ ಭಕ್ತಿ ನಿಷ್ಠೆಯನ್ನು ಕಂಡು ತಾಯಿಯು ಚಕಿತಳಾಗುತ್ತಿದ್ದಳು ಪೂಜೆಯು ಪೂರ್ಣವಾದ ಮೇಲೆ ಪ್ರೇಮದಿಂದ ತೊಡೆಯಲ್ಲೆತ್ತಿ ಕೊಂಡು ಉಣ್ಣಿಸುತ್ತಿದ್ದಳು.</p>
<p class="FootnoteShlok">*ಯಃ ಪಂಚಹಾಯನೋ ಮಾತ್ರಾ ಪ್ರಾತರಾಶಾಯ ಯಾಚಿತಃ ।</p>
<p class="FootnoteShlok">ತನ್ನೈಚ್ಛದ್ರಚಯನ್ ಯಸ್ಯ ಸಪರ್ಯಾಂ ಬಾಲಲೀಲಯಾ ॥</p>
<p class="Text">ಹೀಗೆ ಉದ್ಧವನಿಗೆ ಎಂಟು ವರ್ಷವಾದಾಗ ಉಪನಯನ ಸಂಸ್ಕಾರವಾಯಿತು. ವಿದ್ಯಾಧ್ಯಯನಕ್ಕಾಗಿ ಗುರುಕುಲವನ್ನು ಸೇರಿದನು. ಆ ಗುರುಕುಲವು ಸಾಧಾರಣವಾಗಿರಲಿಲ್ಲ, ದೇವತೆಗಳ ಗುರುಕುಲದಲ್ಲಿ, ದೇವತೆಗಳ ಪೂರೋಹಿತರಾದ ಆಚಾರ್ಯ ಬೃಹಸ್ಪತ್ಯಾಚಾರ್ಯರ ಬಳಿಯಲ್ಲಿ ಸಂಪೂರ್ಣ ವಿದ್ಯೆಗಳ ರಹಸ್ಯವನ್ನು ಪಡೆದುಕೊಳ್ಳಲು ಅವನಿಗೆ ತಡವಾಗಲಿಲ್ಲ. ಭಗವಂತನಲ್ಲಿ ಪ್ರೇಮವುಂಟಾಗುವುದೇ ಸಮಸ್ತ ವಿದ್ಯೆಗಳ ರಹಸ್ಯವಾಗಿದೆ. ಅದು ಅವನಿಗೆ ಮೊದಲೇ ಪ್ರಾಪ್ತವಾಗಿತ್ತು. ಈಗ ಅವನಿಗೆ ತಿಳಿದುಕೊಳ್ಳಲು ಏಕೆ ವಿಳಂಬವಾಗಬೇಕು! ವಾಸ್ತವವಾಗಿ ಯಾರ ಬುದ್ಧಿಯು ಶುದ್ಧವಾಗಿದೆಯೋ, ಜಪದಿಂದ, ತಪಸ್ಸಿನಿಂದ, ಭಜನೆಯಿಂದ, ತಮ್ಮ ಮಸ್ತಿಷ್ಕವನ್ನು ಶುದ್ಧಮಾಡಿಕೊಂಡಿರುವರೋ, ಅವರಿಗೆ ಎಲ್ಲ ವಿಷಯಗಳು ಬೇಗನೆ ತಿಳಿವಳಿಕೆಗೆ ಬರುತ್ತವೆ. ಸಂಧ್ಯಾವಂದನೆ ಮಾಡದೆ ಇರುವ ವಿದ್ಯಾರ್ಥಿಗಳಿಗಿಂತ ಸಂಧ್ಯಾವಂದನೆ ಮಾಡುವ ವಿದ್ಯಾರ್ಥಿಗಳು ಹೆಚ್ಚು ಬುದ್ಥಿವಂತರಾಗಿರುತ್ತಾರೆ. ಸವಿತೃ ಭಗವಂತನು ಅವರ ಬುದ್ಧಿಯನ್ನು ಶುದ್ಧ ಮಾಡಿಬಿಡುತ್ತಾನೆ. ಉದ್ಧವನಲ್ಲಿ ಭಗವಂತನ ಭಕ್ತಿ ಇತ್ತು, ಸಾಧನೆಯಿತ್ತು, ಅವನು ಬೃಹಸ್ಪತ್ಯಾಚಾರ್ಯರಿಂದ ಬುದ್ಧಿಯ ಸಂಬಂಧೀ ಸಮಸ್ತ ಜ್ಞಾತವ್ಯಗಳ ಜ್ಞಾನವನ್ನು ಪ್ರಾಪ್ತಿ ಮಾಡಿಕೊಂಡು ಅವರ ಅನುಮತಿ ಪಡೆದು ಮಥುರೆಗೆ ಮರಳಿದರು.</p>
<p class="Text">ಮಥುರೆಯಲ್ಲಿ ಅವನಿಗೆ ಹೆಚ್ಚಾದ ಗೌರವವಿತ್ತು. ಎಲ್ಲರೂ ಅವನ ಜ್ಞಾನದ, ನೀತಿಯ ಮತ್ತು ಮಂತ್ರಾಲೋಚನೆಯ ಬಗ್ಗೆ ಆದರಿಸುತ್ತಿದ್ದರು. ಯದುವಂಶೀಯರಲ್ಲಿ ಎಂದಾದರೂ ಯಾವುದಾದರೂ ಕೆಲಸ ಮಾಡುವಲ್ಲಿ ಮತಭೇದ ಉಂಟಾದರೆ, ಯಾವುದಾದರೂ ಸಮಸ್ಯೆ ಎದುರಾದರೆ, ಅವರಿಂದ ಅದನ್ನು ಪರಿಹರಿಸಿಕೊಳ್ಳಲಾಗದಿದ್ದರೆ ಅವರು ಉದ್ಧವನ ಬಳಿಗೆ ಬರುತ್ತಿದ್ದರು. ಉದ್ಧವನು ತನ್ನ ಯೊಗ್ಯತೆಯಿಂದ ಎಲ್ಲ ತೊಡಕುಗಳನ್ನು ಬಿಡಿಸುತ್ತಿದ್ದನು. ಎಲ್ಲ ಸಮಸ್ಯೆಗಳನ್ನು ಪರಿಹರಿಸುತ್ತಿದ್ದನು. ಎಲ್ಲರೂ ಅವನ ಬುದ್ಧಿಯ ಕುರಿತು, ಶಾಸ್ತ್ರಜ್ಞಾನದ ಕುರಿತು ಕುತೂಹಲರಾಗಿದ್ದರು, ಅವನ ಮೇಲೆ ಪೂರ್ಣ ವಿಶ್ವಾಸವಿರಿಸಿದ್ದರು. ಉದ್ಧವನೂ ಕೂಡಾ ಎಲ್ಲರ ಸೇವೆ ಮಾಡುತ್ತಾ, ಎಲ್ಲರ ಹಿತವನ್ನು ಬಯಸುತ್ತಾ ಕಂಸನ ದುರ್ನೀತಿಯಿಂದ ಜನರನ್ನು ಉಳಿಸುತ್ತಾ ಭಗವಂತನ ಭಜನೆಯಲ್ಲಿ ತಲ್ಲೀನನಾಗಿ ಇರುತ್ತಿದ್ದನು.</p>
<p class="Text">ಭಗವಾನ್ ಶ್ರೀಕೃಷ್ಣನು ವೃಂದಾವನದಿಂದ ಮಥುರೆಗೆ ಬಂದನು. ಕಂಸನ ಸಂಹಾರವಾಯಿತು ಮತ್ತು ಉಪನಯನ ಸಂಸ್ಕಾರ ನಡೆದು ಉಜ್ಜಯಿನೀಯ ಸಾಂದೀಪನೀ ಗುರುಕುಲಕ್ಕೆ ವಿದ್ಯಾಭ್ಯಾಸಕ್ಕಾಗಿ ಹೊರಟು ಹೋದನು. ಅವನು ಅಲ್ಲಿಂದ ಮರಳಿದಂದಿನಿಂದ ಉದ್ಧವನು ಪ್ರಾಯಶಃ ಅವನ ಜೊತೆಯಲ್ಲೇ ಇರುತ್ತಿದ್ದನು. ಅವನು ಶ್ರೀಕೃಷ್ಣನೊಂದಿಗೆ ಕುಳಿತುಕೊಳ್ಳುವುದು, ಮಲಗುವುದು, ಅಡ್ಡಾಡುವುದು, ಸ್ನಾನ, ಮನೋರಂಜನೆ ಮತ್ತು ಭೋಜನವೂ ಜೊತೆ - ಜೊತೆಯಾಗಿಯೇ ಮಾಡುತ್ತಿದ್ದನು. ಅವನು ತನ್ನ ಹೃದಯವನ್ನು ಶ್ರೀಕೃಷ್ಣನ ಮುಂದೆ ತೆರೆದಿಟ್ಟನು, ಅವನು ಶ್ರೀಕೃಷ್ಣನ ಓರ್ವ ಅಂತರಂಗ ಸ್ನೇಹಿತನಾಗಿದ್ದನು. ಅವನಿಗೆ ಭಗವಂತನ ದರ್ಶನದಿಂದ, ಸನ್ನಿಧಾನದಿಂದ, ವಾರ್ತಾಲಾಪದಿಂದ ಮತ್ತು ಆಜ್ಞಾಪಾಲನೆಯಿಂದ ಇಡೀ ಜಗತ್ತನ್ನೇ ಮರೆಯುವಷ್ಟು ಆನಂದ ಉಂಟಾಗುತ್ತಿತ್ತು. ಶ್ರೀಕೃಷ್ಣನೊಂದಿಗೆ ಅವನಿಗೆ ಸ್ನೇಹಿತನ ಸಂಬಂಧವಿತ್ತು, ಅವನು ಶ್ರೀಕೃಷ್ಣನ ಏಕಾಂತ ಪ್ರೇಮಿಯಾಗಿದ್ದನು.</p>
<p class="Text">ಭಗವಂತನು ಯಾವ ಉದ್ದೇಶದಿಂದ ಯಾವ ಲೀಲೆ ಮಾಡುತ್ತಾನೆಂಬುದು ಸ್ವತಃ ಅವನೇ ತಿಳಿದಿರುತ್ತಾನೆ ಅಥವಾ ಅವನ ಕೃಪಾಪಾತ್ರರಾದ ಸಂತರು ತಿಳಿದಿರುತ್ತಾರೆ. ನಾವಾದರೋ ಆ ಲೀಲೆಯ ಕೇವಲ ಬಾಹ್ಯ ರೂಪವನ್ನು ನೋಡುತ್ತೇವೆ ಮತ್ತು ನಮ್ಮ ಬುದ್ಧಿಗನುಸಾರವಾಗಿ ಅದನ್ನು ಅರ್ಥವಿಸಿಕೊಳ್ಳುತ್ತೇವೆ. ಭಗವಂತನು ಒಂದು ದಿನ ಇಂತಹದೊಂದು ಲೀಲೆಯನ್ನು ರಚಿಸಿದನು. ಅದು ಗೋಪಿಯರ ಪ್ರೇಮದಿಂದ ಆಕರ್ಷಿತನಾಗಿ ರಚಿಸಿದನೋ, ತನ್ನ ದಯಾಳುತನದಿಂದ ರಚಿಸಿದನೋ ಉದ್ಧವನ ಹಿತಕ್ಕಾಗಿ ರಚಿಸಿದನೋ ಅಥವಾ ಗೋಪಿಯರ ಪ್ರೇಮವನ್ನು ಪ್ರಕಾಶಗೊಳಿಸಿ ಅದರಿಂದ ಜಗತ್ತಿನ ಉದ್ಧಾರ ಮಾಡಲು ರಚಿಸಿದನೋ ತಿಳಿಯದು. ಎಲ್ಲ ಮಾತುಗಳು ಸರಿಯೇ! ಭಗವಂತನ ಲೀಲೆಯಲ್ಲಿ ಭಕ್ತರ ಅಭಿಲಾಷೆ, ಭಗವಂತನ ದಯಾಳುತ್ವ, ಯಾವುದಾದರೂ ಭಕ್ತನ ಹಿತ ಮತ್ತು ಜಗತ್ತಿನ ಕಲ್ಯಾಣವಿದ್ದೇ ಇರುತ್ತದೆ. ಹೌದು! ಭಗವಂತನು ಲೀಲೆಯನ್ನು ರಚಿಸಿದನು.</p>
<p class="Text">ಶ್ರೀಕೃಷ್ಣನು ತನ್ನ ಪರಮಪ್ರೆಮೀ ಸಖನಾದ ಉದ್ಧವನನ್ನು ಏಕಾಂತದಲ್ಲಿ ಕರೆದುಕೊಂಡು ಹೋಗಿ ಅವನ ಕೈಯನ್ನು ತನ್ನ ಕೈಯಲ್ಲಿ ಹಿಡಿದು ತುಂಬಾ ಪ್ರೇಮದಿಂದ ಹೇಳುವಾಗ ಶ್ರೀಕೃಷ್ಣನ ಮುಖಮಂಡಲದಲ್ಲಿ ಕರುಣೆಯ ಸಂಚಾರವಾಗಿತ್ತು. ಅವನ ಕಣ್ಣುಗಳು ಪ್ರೇಮದಿಂದ ತುಂಬಿಹೋಗಿತ್ತು. ಅವನು ಉದ್ಧವನೊಂದಿಗೆ ಹೇಳಿದನು ಪ್ರಿಯ ಉದ್ಧವಾ! ನೀನು ನನ್ನದೊಂದು ಕೆಲಸ ಮಾಡಬೇಕಾಗಿದೆ. ಈ ಕೆಲಸವು ಕೇವಲ ನಿನಗೇ ಮಾಡಲು ಯೋಗ್ಯವಾಗಿದೆ. ನೀನು ವ್ರಜಕ್ಕೆ ಹೊಗು, ಅಲ್ಲಿ ನಿಜವಾದ ನನ್ನ ತಂದೆ ತಾಯಂದಿರು ವಾಸಿಸುತ್ತಾರೆ. ನಾನು ಅವರ ತೊಡೆಯಲ್ಲಿ ಆಡುತ್ತಿದ್ದೆ. ಅವರು ವಾತ್ಸಲ್ಯದಿಂದ ನನಗೆ ತಮ್ಮ ಕೈಯಿಂದ ತಿನ್ನಿಸುತ್ತಿದ್ದರು, ಕಣ್ಣಿನ ಗೊಂಬೆಯಂತೆ ನನ್ನನ್ನು ಕಾಪಾಡುತ್ತಾ ಅವರ ಎಲ್ಲ ಸಮಯ ಕಳೆಯುತ್ತಿತ್ತು. ನಾನು ಊಟಕ್ಕೆ ಬರಲು ಸ್ವಲ್ಪವಾದರೂ ತಡಮಾಡಿದರೆ, ಅವರು ಚಡಪಡಿಸುತ್ತಿದ್ದರು. ನಾನು ಹಠಮಾಡಿ ಗೋವುಗಳನ್ನು ಮೇಯಿಸಲು ಹೋದರೆ, ದಿನವಿಡೀ ಅವರ ಕಣ್ಣುಗಳು ಕಾಡಿನತ್ತಲೇ ನೆಟ್ಟಿರುತ್ತಿದ್ದವು. ನಾನಿಲ್ಲದೆ ಅವರ ಜೀವನ ಶೂನ್ಯವಾಗಿರಬಹುದು. ಬೆಣ್ಣೆ, ಕಲ್ಲುಸಕ್ಕರೆ ನೋಡಿ ಅವರಿಗೆ ನನ್ನ ನೆನಪು ಬರುತ್ತಿರಬಹುದು, ಕೊಳಲನ್ನು ನೋಡಿ  ಅವರು ಪರವಶರಾಗುತ್ತಿರಬಹುದು, ನನ್ನ ಪ್ರೀತಿಯ ಗೋವುಗಳು ನನ್ನನ್ನು ಹುಡುಕುತ್ತಾ ಅತ್ತ-ಇತ್ತ ಅಲೆಯುತ್ತಿರುವಾಗ ಅವರ ಹೃದಯ ಬಿರಿಯುತ್ತಿರಬಹುದು. ಅವರಿಗೆ ಕೇವಲ ನೀನೇ ಸಾಂತ್ವನ ನೀಡಬಲ್ಲೆ. ನನ್ನ ಹೃದಯದ ಮಾತನ್ನು ಅರಿತಿರುವ ಉದ್ಧವನೇ! ಅವರನ್ನು ಸಂತೋಷಪಡಿಸುವ ಕ್ಷಮತೆ ಕೇವಲ ನಿನ್ನಲ್ಲೇ ಇದೆ.</p>
<p class="Text">ನನ್ನವರಾದ ಗೋಪಿಯರಿದ್ದಾರೆ, ಅವರಿಗೆ ನನ್ನ ವಿಯೋಗದ ಎಷ್ಟು ದುಃಖವಿದೆ! ಅವರು ನನಗಾಗಿ ನೀರಿಲ್ಲದ ಮೀನುಗಳಂತೆ ಯಾವ ಪ್ರಕಾರ ಒದ್ದಾಡುತ್ತಿರಬಹುದು, ಇದರ ಅನುಮಾನ ಮತ್ತು ವರ್ಣನೆ ಮಾಡಲಾಗದು. ಉದ್ಧವಾ! ನಾನು ಎಷ್ಟೋ ಬಾರಿ ಏಕಾಂತದಲ್ಲಿ ನಿನ್ನಲ್ಲಿ ಅವರ ಚರ್ಚೆ ಮಾಡಿದ್ದೇನೆ. ಅವರು ತಮ್ಮ ಸರ್ವಸ್ವವನ್ನು ನನಗೆ ಅರ್ಪಿಸಿರುವರು. ಅವರ ಜೀವನ ನನ್ನ ಸಂತೋಷಕ್ಕಾಗಿಯೇ ಇದೆ. ಅವರು ತಮ್ಮ ಆತ್ಮಾ, ತಮ್ಮ ಹೃದಯವನ್ನು ನನಗೆ ಕೊಟ್ಟುಬಿಟ್ಟಿರುವರು. ಅವರು ನನ್ನನ್ನೇ ನೆನೆಯುತ್ತಾ ಮನಸ್ಸಿನಲ್ಲಿ ನನ್ನ ಸೇವೆಯ ಭಾವನೆಗೈದು ತಮ್ಮ ಸಮಯವನ್ನು ಕಳೆಯುತ್ತಿದ್ದಾರೆ. ಅವರು ತಮ್ಮ ಪ್ರಾಣಗಳನ್ನು ನನ್ನ ಪ್ರಾಣಗಳಲ್ಲಿ ಒಂದಾಗಿಸಿಬಿಟ್ಟಿದ್ದಾರೆ ಮತ್ತು ನನ್ನ ಪ್ರೀತಿಯಲ್ಲಿ ಬಾಧಕವಾದ ಎಲ್ಲ ಕೆಲಸಗಳನ್ನು ಬಿಟ್ಟುಬಿಟ್ಟಿರುವರು. ಇನ್ನೇನು, ಅವರಾದರೋ ನನಗಾಗಿ ದುಸ್ತಾಜ್ಯ ಸ್ವಜನರನ್ನು ಮತ್ತು ದುಸ್ತ್ಯಜ ಆರ್ಯಪಥವನ್ನು ತ್ಯಾಗ ಮಾಡಿಬಿಟ್ಟಿದ್ದಾರೆ. ಅವರು ನನ್ನನ್ನೇ ಪ್ರಿಯತಮನೆಂದು ತಿಳಿಯುತ್ತಾರೆ, ನನ್ನ ವಿರಹದಲ್ಲಿ ಅವರ ಆತ್ಮಾ ಚಡಪಡಿಸುತ್ತಿರಬಹುದು. ಅವರು ವಿರಹದಿಂದ ಉತ್ಕಂಠತೆಯಿಂದ ವಿಹ್ವಲರಾಗಿರಬಹುದು. ಅವರಿಗೆ ಯಮುನೆಯನ್ನು ಕಂಡು ನನ್ನ ಜಲ-ವಿಹಾರದ ನೆನಪು ಬರುತ್ತಿರಬಹುದು. ಲತಾ-ಕುಂಜ ಮತ್ತು ವನವೀಥಿಗಳನ್ನು ನೋಡಿ ಅವರಿಗೆ ನನ್ನ ರಹಸ್ಯ ಕ್ರೀಡೆಯು ಮನಸ್ಸಿಗೆ ಬರುತ್ತಿರಬಹುದು. ಎಷ್ಟೊಂದು ಹೇಳಲಿ! ವ್ರಜದ ಒಂದೊಂದು ವಸ್ತು, ಅಲ್ಲಿಯ ಒಂದೊಂದು ಅಣು, ಒಂದೊಂದು ಪರಮಾಣು ಅವರಿಗೆ ನನ್ನ ನೆನಪನ್ನು ಕೊಡುತ್ತಾ ತುಂಬಾ ವ್ಯಥೆಯನ್ನುಂಟು ಮಾಡುತ್ತಿರಬಹುದು. ಉದ್ಧವಾ! ಅವರು ಕಣ್ಣೆತ್ತಿಯೂ ಅವುಗಳತ್ತ ನೋಡುವುದೂ ಇಲ್ಲವೆಂದು ನೀನು ನಿಶ್ಚಯವಾಗಿ ತಿಳಿ. ನಾನು ಪುನಃ ವ್ರಜಕ್ಕೆ ಹೋಗುವ ಆಸೆ ಅವರಿಗೆ ಇರದಿದ್ದರೆ ಇಷ್ಟರೊಳಗೆ ಅವರು ಪ್ರಾಣತ್ಯಾಗ ಮಾಡಿ ಬಿಡುತ್ತಿದ್ದರು. ಆ ಗೋಪಿಯರು ನನ್ನವರಾಗಿದ್ದಾರೆ, ಅವರ ಆತ್ಮಾ ನನ್ನ ಆತ್ಮಾ ಆಗಿದೆ. ಅವರು ತುಂಬಾ ಕಷ್ಟದಿಂದ ಜೀವಿಸುತ್ತಿರಬಹುದು. ಹೋಗು! ನೀನು ಅವರಿಗೆ ನನ್ನ ಸಂದೇಶ ಹೇಳು ಮತ್ತು ಸಮಜಾಯಿಸಿ ಯಾವ ಪ್ರಕಾರದಿಂದಲಾದರೂ ಅವರ ವಿರಹ-ವ್ಯಾಯನ್ನು ಸ್ವಲ್ಪ ಕಡಿಮೆ ಮಾಡುವ ಪ್ರಯತ್ನಮಾಡು.</p>
<p class="Text">ನಾನು ಆಡುತ್ತಿದ್ದ ಆ ಸ್ನೇಹಿತರೊಂದಿಗೆ, ನನ್ನ ಒಡನಾಡಿಗಳೊಂದಿಗೆ ಮೇಲು ಕೀಳು ವ್ಯವಹಾರ ಸ್ವಲ್ಪವೂ ನನ್ನಲ್ಲಿರಲಿಲ್ಲ. ಎಲ್ಲರು ಒಂದಾಗಿ ನನ್ನಲ್ಲಿ ಬೆರೆತು ಹೋಗಿದ್ದರು. ಅವರು ಇಂದು ಕೂಡಾ ಹಸುಗಳನ್ನು ಅಟ್ಟಿಕೊಂಡು ಮೇಯಿಸಲು ಕಾಡಿಗೆ ಹೋಗುತ್ತಿರಬಹುದು. ದಿನವಿಡೀ ಮಥುರೆಯ ಕಡೆಗೆ ನೆಟ್ಟನೋಟದಿಂದ ನೋಡುತ್ತಿರಬಹುದು. ಉದ್ಧವಾ! ಅವರು ನನ್ನ ಜೀವನ ಸಖರಾಗಿದ್ದಾರೆ. ಸಹಚರರಾಗಿದ್ದಾರೆ ನನ್ನ ಲೀಲೆಯ ಸಹಕಾರಿಗಳಾಗಿದ್ದಾರೆ. ಅವರ ಜೊತೆಗೆ ನಾನು ಕಾಡಿನಲ್ಲಿ ತಿನ್ನುತ್ತಿದ್ದೆ, ಅವರು ತಮ್ಮ ಮನೆಗಳಿಂದ ಒಳ್ಳೊಳ್ಳೆಯ ವಸ್ತುಗಳನ್ನು ತಂದು-ತಂದು ಮೊದಲು ನನಗೆ ತಿನ್ನಿಸುತ್ತಿದ್ದರು. ಹಸುಗಳು ದೂರಕ್ಕೆ ಹೊರಟು ಹೋದರೆ ಅವರು ನನಗೆ ಹೋಗಲು ಬಿಡುತ್ತಿರಲಿಲ್ಲ. ತಾವೇ ಹೋಗಿ ಅಟ್ಟಿಕೊಂಡು ಬರುತ್ತಿದ್ದರು. ಅವರ ಮೇಲೆ ಎಳ್ಳಷ್ಟಾದರೂ ಆಪತ್ತು ಬಂದೊದಗಿದರೂ ಅವರು ನನ್ನನ್ನೇ ಕರೆಯುತ್ತಿದ್ದರು. ಬ್ರಹ್ಮದೇವರು ಅವರನ್ನು ಕದ್ದುಕೊಂಡು ಹೋದರು. ನಾನು ವರ್ಷವಿಡೀ ಅವರ ರೂಪವನ್ನುಧರಿಸಿದೆ. ಬ್ರಹ್ಮದೇವರು ಆಶ್ಚರ್ಯ ಚಕಿತರಾದರು. ಇಂದ್ರನು ಅವರಿಗೆ ಅನಿಷ್ಟಮಾಡಲು ಬಯಸಿದನು. ನಾನು ಏಳು ದಿನಗಳವರೆಗೆ ನನ್ನ ಬೆರಳಿನಮೇಲೆ ಗೋವರ್ಧನವನ್ನು ಎತ್ತಿ ಹಿಡಿದೆ. ಅವರೊಂದಿಗೆ ನಾನು ಆಡುತ್ತಿದ್ದೆ, ಕುಣಿಯುತ್ತಿದ್ದೆ, ನೆಗೆಯುತ್ತಿದ್ದೆ. ಅವರ ನೆನಪು ನನಗೆ ಆಗಾಗ ಬರುತ್ತಿರುತ್ತದೆ. ನೀನು ಹೋಗು, ಅವರನ್ನು ಕೇವಲ ನೀನೇ ಸಮಜಾಯಿಸಬಲ್ಲೆ.</p>
<p class="Text">ನನ್ನ ಹಸುಗಳು ಇದ್ದಾವೆ, ನಾನು ಅವುಗಳ ಹಿಂದೆ-ಹಿಂದೆ ಹೋಗುತ್ತಿರುವಾಗ ಅವು ಕತ್ತುಹಿಂದಕ್ಕೆ ಚಾಚಿ ನನ್ನನ್ನೇ ನೋಡುತ್ತಿದ್ದವು. ನಾನು ಕೊಳಲಿನಿಂದ ಅವುಗಳ ಹೆಸರೆತ್ತಿ ಕರೆದಾಗ ಅವುಗಳು ಎಲ್ಲೇ ಇರಲಿ ನನ್ನ ಬಳಿಗೆ ಓಡಿಬರುತ್ತಿದ್ದವು. ನಾನು ಅವುಗಳ ಕತ್ತನ್ನು ಸವರುತ್ತಿರುವಾಗ ಅವು ಕತ್ತೆತ್ತಿ ನನ್ನನ್ನೇ ನೋಡುತ್ತಿದ್ದವು ಹಾಗೂ ಅವುಗಳ ಕೆಚ್ಚಲಿನಿಂದ ಹಾಲು ಸುರಿಯುತ್ತಿತ್ತು. ನಾನು ಮುರಳಿಯನ್ನು ನುಡಿಸುವಾಗ ಅವು ನನ್ನನ್ನು ಸುತ್ತುವರಿದು ನಿಂತಿರುತ್ತಿದ್ದವು ಮತ್ತು ಬಾಯಿಯಲ್ಲಿ ಕಚ್ಚಿದ ಹುಲ್ಲನ್ನು ಜಗಿಯಲು ಮತ್ತು ನುಂಗಲು ಮರೆತು ಬಿಡುತ್ತಿದ್ದವು. ನಾನು ಕಾಳಿಯ ಮಡುವಿಗೆ ಧುಮುಕಿದಾಗ ಅವೆಲ್ಲವೂ ನನ್ನ ಹಿಂದೆಯೇ ಅದರಲ್ಲಿ ನುಗ್ಗಲು ಹೊರಟಿದ್ದವು. ಅವುಗಳನ್ನು ಬಲವಂತವಾಗಿ ತಡೆಯಬೇಕಾಯಿತು. ನಾನು ಮಡುವಿನಿಂದ ಹೊರಗೆ ಬರುವವರೆವಿಗೂ ದಡದಲ್ಲಿ ನಿಂತು ಕಣ್ಣೀರ ಸುರಿಸುತ್ತಾ ಅಂಬಾ ಎನ್ನುತ್ತಿದ್ದವು. ಅವು ಈಗ ನನ್ನನ್ನು ನೋಡದೆ ಎಷ್ಟು ಪೀಡಿತರಾಗಿರಬಹುದು? ಎಷ್ಟು ವ್ಯಥಿತರಾಗಿರಬಹುದು? ಉದ್ಧವಾ! ಅವು ನಿನ್ನನ್ನು ನೋಡಿ ಸ್ವಲ್ಪ ಸಮಾಧಾನಪಟ್ಟುಕೊಳ್ಳುವುವು. ನನ್ನಂತಹುದೇ ಆಕೃತಿ ಮತ್ತು ವಸ್ತ್ರಗಳನ್ನು ನೋಡಿ ಅವು ನಿನ್ನನ್ನು ಪ್ರೇಮಿಸುವುವು ಮತ್ತು ನೀನು ಅವುಗಳನ್ನು ಮುಟ್ಟಿ ಮೈನೇವರಿಸಿದಾಗ ತುಂಬಾ ಸಂತೋಷ ಪಡುವುವು.</p>
<p class="Text">ಉದ್ಧವಾ! ವ್ರಜದ ಒಂದೊಂದು ಸ್ಥಾನ, ಅಲ್ಲಿಯ ಒಂದೊಂದು ವೃಕ್ಷ, ಒಂದೊಂದು ಲತೆ, ನನಗೆ ನೆನಪಾಗುತ್ತಿದೆ, ನಾನು ಅವುಗಳನ್ನು ಮರೆತ್ತಿಲ್ಲ. ಅಲ್ಲಿಯ ಸಾರಸ, ಹಂಸ, ಮಯೂರ, ಕೋಗಿಲೆ ಎಲ್ಲವೂ ನನಗೆ ನೆನಪಾಗುತ್ತಿವೆ. ನನ್ನ ಬಳಿಗೆ ಬಂದು ನನ್ನ ಶರೀರವನ್ನು ತುರಿಸುತ್ತಿದ್ದ ಅಲ್ಲಿಯ ಜಿಂಕೆಗಳು ಈಗಲೂ ಚೇಷ್ಟೆ ಮಾಡುತ್ತಿವೆಯೋ ಎಂದು ಹೃದಯದಲ್ಲಿ ಕಂಡು ಬರುತ್ತದೆ. ಅಲ್ಲಿಯ ಭೃಂಗಗಳ ಗುಂಜಾರವವು ಈಗಲೂ ನನ್ನ ಕಿವಿಯಲ್ಲಿ ತುಂಬಿದೆ. ಅಲ್ಲಿಯ ವೃಕ್ಷಗಳ ಕಲರವವು ಈಗಲೂ ನನ್ನ ಮನವನ್ನು ಮೋಹಗೋಳಿಸುತ್ತಿದೆ. ಉದ್ಧವಾ! ನೀನು ಹೋಗು! ಈಗ ನೀನು ಸ್ವಲ್ಪವೂ ವಿಳಂಬ ಮಾಡಬೇಡ.</p>
<p class="Text para-style-override-2">ಗೋಪಿಯರ ಪ್ರೇಮದ ವರ್ಣನೆಯನ್ನು ಕೇಳಿ ಉದ್ಧವನ ಮನಸ್ಸಿನಲ್ಲಿ ನಾನು ವ್ರಜಕ್ಕೆ ಹೋಗಿ ಅವರ ಪ್ರೇಮವನ್ನು ನೋಡುವೆನು ಎಂಬ ಅಭಿಲಾಷೆ ಉಂಟಾಗಿರಬಹುದು. ಅಥವಾ ಅವರು ಜ್ಞಾನದಲ್ಲಿ ಮುಳುಗಿರಬಹುದು, ಬಹುಶಃ ಭಗವಂತನ ಪ್ರೇಮರಸದ ಆಸ್ವಾದನೆಗಾಗಿ ವ್ರಜಕ್ಕೆ ಅವನನ್ನು ಕಳಿಸಿರಬಹುದು. ಏನೇ ಇರಲಿ, ಭಗವಂತನು ಅವನನ್ನು ವ್ರಜಕ್ಕೆ ಕಳಿಸಿದನು ಮತ್ತು ಅವನೂ ತಡ ಮಾಡದೆ ಆಜ್ಞೆಯ ಪಾಲನೆ ಮಾಡಿದನು. ಉದ್ಧವನು ಭಗವಂತನ ಸಂದೇಶವನ್ನು ಹೊತ್ತು ರಥವನ್ನಡರಿ ಸಾಯಂಕಾಲ ಆಗುತ್ತಿರುವಂತೆ ವ್ರಜದ ಸೀಮೆಗೆ ಬಂದು ತಲುಪಿದನು. ಅಲ್ಲಿಯ ಹಸುರಾದ ವನಪಂಕ್ತಿಗಳು ಸೂರ್ಯನ ಸಂಜೆಯ ರಕ್ತ ವರ್ಣದ ಕಿರಣಗಳಿಂದ ಕೆಂಪಾಗಿ ರಂಜಿಸುತ್ತಿದ್ದವು. ವ್ರಜಭೂಮಿಯು ಉದ್ಧವನ ಸ್ವಾಗತಕ್ಕಾಗಿ ಸಾವಿರಾರು ಕೆಂಪು ಬಾವುಟಗಳನ್ನು ಹಾರಿಸಿದ್ದಳೋ ಎಂಬಂತ್ತಿತ್ತು. ಉದ್ಧವನ ರಥವು ವೃಂದಾವನವು ಸಮೀಪಿಸುತ್ತಿತ್ತು.<span></span></p>


<p class="Page-Break"> </p>
<p class="Sub-Heading" id="toc_marker-3-2">(2)</p>
<p class="Text">ವ್ರಜಭೂಮಿಯು ಪ್ರೇಮದ ಭೂಮಿಯಾಗಿದೆ. ಲೀಲಾ ಭೂಮಿಯಾಗಿದೆ. ಅಲ್ಲಿಯ ಒಂದೊಂದು ರಜಕಣವೂ ಪೂರ್ಣ ರಸಮಯವಾಗಿದೆ. ಅಲ್ಲಿಯ ಒಂದೊಂದು ಅಣುವಿನಿಂದ ಅನಂತ-ಅನಂತ ಆನಂದದ ಧಾರೆಗಳು ಪ್ರವಹಿಸುತ್ತಿವೆ. ಅಲ್ಲಿಯ ಲತೆಗಳು ಸಾಧಾರಣವಾದುದಲ್ಲ, ಮೃದುಲತೆಯ ಬಳ್ಳಿಗಳಾಗಿವೆ. ಅಲ್ಲಿಯ ವೃಕ್ಷಗಳು ರಸಿಕರ ಪಂಗಡದ್ದಾಗಿವೆ. ಅಲ್ಲಿಯ ನದಿಗಳು ಪ್ರೇಮಾಮೃತದಿಂದ ತುಂಬಿವೆ. ಅಲ್ಲಿಯ ವಾಯುಮಂಡಲದಲ್ಲಿ ಶ್ರೀಕೃಷ್ಣನ ವಿಗ್ರಹದ ದಿವ್ಯ ಪರಿಮಳ ಪ್ರವಹಿಸುತ್ತಿದೆ. ಅಲ್ಲಿಯ ಗೋವುಗಳು ಸಾಕ್ಷಾತ್ ಉಪನಿಷತ್ತುಗಳಾಗಿವೆ. ಅಲ್ಲಿಯ ಗೋರಸವು ಬ್ರಹ್ಮರಸವಾಗಿದೆ. ಅಲ್ಲಿಯ ಗೋಪಾಲಕರು, ಗೋಪಿಯರು ಎಲ್ಲರೂ ಶ್ರೀಕೃಷ್ಣನ ಅಂಗವೇ ಆಗಿದ್ದಾರೆ. ಶ್ರೀಕೃಷ್ಣನೇ ವ್ರಜದ ರೂಪದಲ್ಲಿ ಪ್ರಕಟನಾಗಿದ್ದಾನೆ. ಶ್ರೀಕೃಷ್ಣನೇ ವ್ರಜಮಯನಾಗಿದ್ದಾನೆ. ವ್ರಜವು ಶ್ರೀಕೃಷ್ಣಮಯವಾಗಿದೆ. ಅಲ್ಲಿ ಪ್ರೇಮ, ಆನಂದ, ಶಾಂತಿಯಲ್ಲದೆ ಬೇರೆ ಏನೂ ಇಲ್ಲವೇ ಇಲ್ಲ.</p>
<p class="Text">ಸಂಧ್ಯಾ ಸಮಯವಾಗಿತ್ತು, ಗೋವುಗಳು ವೃಂದಾವನದತ್ತ ಮರಳುತ್ತಿದ್ದವು. ಅವುಗಳ ಹಿಂದೆ ಗೋಪಾಲಕರು ಶ್ರೀಕೃಷ್ಣನ ಲೀಲೆಗಳನ್ನು ಹಾಡುತ್ತಾ ಹೋಗುತ್ತಿದ್ದರು. ದೂರದಲ್ಲಿ ಹಾರುತ್ತಿರುವ ಧೂಳಿನತ್ತ ಯಾರದೋ ದೃಷ್ಟಿಬಿತ್ತು, ವ್ರಜದ ರಜರಾಶಿಯು ಮೊದಲಿಗೆ ಸ್ನಾನ ಮಾಡಿಸಿ ಯಾರಿಗಾದರೂ ವ್ರಜದಲ್ಲಿ ಬರುವ ಅಧಿಕಾರಿಯಾಗಿಸುವಂತ್ತಿತ್ತು. ರಥವು ಕಂಡು ಬಂದಾಗ ಯಾರೋ ಹೇಳಿದನು - ನೋಡು! ಆ ರಥ ಬರುತ್ತಿದೆ. ಮತ್ತೊಬ್ಬನೆಂದ - ಶ್ರೀಕೃಷ್ಣನೇ ಇರಬಹುದು. ಇನ್ನೊಬ್ಬನೆಂದ - ಹೌದು! ಹೌದು! ನೋಡು ಪೀತಾಂಬರ, ಮಾಲೆ ಮತ್ತು ಕುಂಡಲಗಳು ಕಾಣುತ್ತಿವೆ. ಶರೀರವು ಶಾಮವರ್ಣದ್ದೇ ಆಗಿದೆ. ಅದೇ ರಥ, ಅದೇ ಕುದುರೆ ಆದರೆ ಕೃಷ್ಣನು ಒಬ್ಬನೇ ಏಕೆ? ಬಲರಾಮಣ್ಣ ಅಲ್ಲೇ ಉಳಿದನೇ? ಕಿಟ್ಟಣ್ಣನಿಂದ ಬರದೇ ಇರಲಾಗಲ್ಲಿಲ್ಲ. ಅದಕ್ಕಾಗಿ ಒಬ್ಬನೇ ಬಂದಿರಬಹುದು. ಎಲ್ಲ ಗೊಲ್ಲಬಾಲಕರು ಉದ್ಧವನ ರಥದತ್ತ ಓಡಿದರು. ಆಗ ಅವರ ಮನಸ್ಸಿನಲ್ಲಿ ಎಷ್ಟು ಉಲ್ಲಾಸ ಇದ್ದಿರಬಹುದು!</p>
<p class="Text">ಗೊಲ್ಲಬಾಲಕರು ಬಳಿಗೆ ಹೋಗಿ ನೋಡಿದರು, ಇವನಾದರೋ ಕೃಷ್ಣನಲ್ಲ. ಅವನು ಬರಲು ನಮಗೆ ಅಂತಹ ಭಾಗ್ಯ ಎಲ್ಲಿದೆ! ಆದರೆ ಅದೇ ರಥದಲ್ಲಿ ಅಂತಹುದೇ ವಸ್ತ್ರಾಭರಣಗಳಿಂದ ಸುಸಜ್ಜಿತನಾದ ಇವನ್ಯಾರು? ಅವರು ಇಂತೀಪರಿ ಯೋಚಿಸುತ್ತಿರುವಂತೆ ಉದ್ಧವ ರಥವನ್ನು ನಿಲ್ಲಿಸಿ ಕೆಳಗಿಳಿದನು. ಮನಸ್ಸಿನಲ್ಲೇ ಅವರಿಗೆ ಪ್ರಣಾಮಗೈದು ಅಪ್ಪಿಕೊಂಡನು. ಅವನು ಹೇಳಿದನು - ನಾನು ಶ್ರೀಕೃಷ್ಣನ ಸೇವಕ, ಅವನ ರಹಸ್ಯ ಸಂದೇಶವನ್ನು ಎತ್ತಿಕೊಂಡು ಇಲ್ಲಿಗೆ ಬಂದಿರುವೆನು. ಅವನು ತುಂಬಾ ಪ್ರೇಮದಿಂದ ನಿಮ್ಮೆಲ್ಲರನ್ನು ಸ್ಮರಿಸಿ ನನ್ನನ್ನು ಇಲ್ಲಿಗೆ ಕಳಿಸಿರುವನು. ಗಾಬರಿಯಾಗಬೇಡಿ, ಒಂದಲ್ಲ ಒಂದುದಿನ ಶ್ರೀಕೃಷ್ಣನು ನಿಮಗೆ ಭೇಟಿಯಾಗುವನು. ನಿಮ್ಮೆಲ್ಲರನ್ನು ಬಿಟ್ಟು ಅವನು ಹೇಗೆ ಇರಬಲ್ಲನು?</p>
<p class="Text">ಶ್ರೀದಾಮನು ಹೇಳಿದನು - ಏನು, ಶ್ರೀಕೃಷ್ಣನು ಇಷ್ಟು ನಿರ್ಮೋಹಿಯಾದನೆ? ಆದರೆ ಹೀಗಾಗಲು ಸಂಭವವೇ ಇಲ್ಲ. ಅವನ ಹೃದಯ ತುಂಬಾ ಕೋಮಲವಾಗಿದೆ. ಅವನು ಹಸುಗಳನ್ನು ಮೇಯಿಸಿ ಮರಳುತ್ತಿರುವಾಗ ರಾತ್ರಿಯಲ್ಲಿ ನಾವೆಲ್ಲ ನಮ್ಮ ಮನೆಗಳಿಗೆ ಹೋಗುತ್ತಿದ್ದೆವು, ಅವನು ತನ್ನ ತಾಯಿಯ ಬಳಿಯಲ್ಲಿ ಹೋಗಿ ಮಲಗುತ್ತಿದ್ದಾಗ ರಾತ್ರಿಯಲ್ಲೂ ಕೂಡ ಅವನು ನಮಗಾಗಿ ಚಡಪಡಿಸುತ್ತಿದ್ದನು. ಸ್ವಪ್ನದಲ್ಲೂ ನಮ್ಮ ಹೆಸರೆತ್ತಿ ಕೂಗುತ್ತಿದ್ದನು. ಬೆಳಗಾಗುತ್ತಲೇ ನಮ್ಮಗಳ ಬಳಿಗೆ ಬರಲು ಆತುರನಾಗುತ್ತಿದ್ದನು. ಕೆಲವೊಮ್ಮೆ ತಾಯಿ ಯಶೋದೆಯ ಕಣ್ಣು ತಪ್ಪಿಸಿ, ಏನೂ ತಿನ್ನದೆ ಕುಡಿಯದೆ ನಮ್ಮಗಳ ಬಳಿಗೆ ಓಡಿ ಬರುತ್ತಿದ್ದನು. ದಿನವಿಡೀ ನಮ್ಮಜೊತೆ ಆಡುತ್ತಿದ್ದ, ತಿನ್ನುತ್ತಿದ್ದ, ನಮಗೆ ಸ್ವಲ್ಪವೂ ಕಷ್ಟಕೊಡುತ್ತಿರಲಿಲ್ಲ. ನಮ್ಮ ಶ್ರೀಕೃಷ್ಣ, ಆ ನಮ್ಮ ಕಿಟ್ಟಣ್ಣ ಮಥುರೆಗೆ ಹೋಗಿ ಇಷ್ಟು ನಿಷ್ಠುರನಾದನೇ! ಇದನ್ನು ಹೇಗೆ ಯೋಚಿಸಲಿ! ಹೇಗೆ ತಿಳಿಯಲಿ! ಹೇಗೆ ವಿಸ್ವಾಸವಿರಿಸಲಿ!</p>
<p class="Text">ಉದ್ಧವಾ! ಒಂದಲ್ಲ ಒಂದುದಿನ ನಮಗೆ ಭೇಟಿಯಾದಾನು ಎಂದು ನೀನು ಹೇಳುತ್ತಿರುವೆ. ಆದರೆ ಅವನಿಲ್ಲದೆ ಒಂದು ಕ್ಷಣವು ಯುಗಕ್ಕೆ ಸಮಾನ, ಒಂದು ಗಳಿಗೆ ಮನ್ವಂತರಕ್ಕೆ ಸಮಾನ, ಒಂದು ಜಾವ ಕಲ್ಪಕ್ಕೆ ಸಮಾನ ಮತ್ತು ಒಂದು ದಿನ ದ್ವಿಪರಾರ್ಧಕ್ಕೆ ಸಮಾನವಾಗಿ ಕಳೆಯುತ್ತಿದೆ. ನಾವು ಒಂದು ಗಳಿಗೆಯೂ ಅವನನ್ನು ಮರೆಯಲಾರೆವು. ಯಾವಾಗ ಅವನು ನಮ್ಮ ಜೊತೆ ಆಡುತ್ತಿದ್ದನೋ, ಆಗ ದಿನಗಳು ಕಣ್ಣು ಮುಚ್ಚಿ ತೆರೆಯುವಷ್ಟರಲ್ಲಿ ಕಳೆದು ಹೋಗುತ್ತಿದ್ದವು. ಇಂದು ಅವನಿಲ್ಲದೆ ನಮ್ಮ ಜೀವನ ಭಾರವಾಗಿದೆ. ಇಡೀ ಪ್ರಪಂಚ ಶೂನ್ಯದಂತೆ ಕಂಡು ಬರುತ್ತದೆ. ಅದೇ ವನವಿದೆ, ಅದೇ ವೃಕ್ಷ-ಲತೆಗಳಿವೆ, ಅವುಗಳ ಕೆಳಗೆ ಎಳೆಯ ಚಿಗುರುಗಳ ಶಯ್ಯೆಯ ಮೇಲೆ ಶ್ರೀಕೃಷ್ಣ ಒರಗಿಕೊಳ್ಳುತ್ತಿದ್ದನು. ನಾವು ದೊಡ್ಡ - ದೊಡ್ಡ ಎಲೆಗಳಿಂದ ಗಾಳಿ ಹಾಕುತ್ತಾ ಅವನ ಬೆವರನ್ನು ಒಣಗಿಸುತ್ತಿದ್ದೆವು. ಅವನ ಚರಣಕಮಲಗಳನ್ನು ನಮ್ಮ ತೊಡೆಯಲ್ಲಿಟ್ಟುಕೊಂಡು ಎದೆಗೆ ಒತ್ತಿಕೊಳ್ಳುತ್ತಿದ್ದೆವು. ಅವನ ಕೈಯನ್ನು ನಮ್ಮ ಕೈಯಲ್ಲೆತ್ತಿಕೊಂಡು ದಿವ್ಯ ಸುಖವನ್ನು ಅನುಭವಿಸುತ್ತಿದ್ದೆವು. ಯಾವುದರಲ್ಲಿ ಗಂಟೆಗಟ್ಟಲೆ ಜಲಕ್ರೀಡೆ ಆಡುತ್ತಿದ್ದೆವೊ, ಆ ಯಮುನೆ ಇದೇ ಆಗಿದ್ದಾಳೆ. ಅದೇ ವ್ರಜಭೂಮಿ ಇದೆ, ಅದರಲ್ಲಿ ನಾವು ಹೊರಳಾಡುತ್ತಿದ್ದೆವು. ಆದರೆ ಅವೆಲ್ಲ ಇರುವುದರಿಂದ ಏನಾಯಿತು, ಶ್ರೀಕೃಷ್ಣನಿಲ್ಲದೆ ಅವೆಲ್ಲವೂ ತಿನ್ನಲು ಬರುತ್ತಿವೆ, ಅವುಗಳತ್ತ ಕಣ್ಣೆತ್ತಿಯೂ ನೊಡಲಾಗುವುದಿಲ್ಲ. ಉದ್ಧವಾ! ನಾವು ಸತ್ಯ ಹೇಳುತ್ತೇವೆ, ಹಸುಗಳು ಕೆನೆಯುತ್ತಾ ತಮ್ಮ ಮುಖವನ್ನೆತ್ತಿ ಮಥುರೆಯ ಕಡೆಗೆ ನೋಡುವಾಗ ನಮ್ಮ ನೋವು ಇನ್ನೂ ಹೆಚ್ಚುತ್ತದೆ. ಈ ಕರುಗಳು ಯಾರಾದರು ದೂರದಿಂದ ಬರುವುದನ್ನು ನೋಡಿದಾಗ ತಮ್ಮ ತಾಯಿಯ ಹಾಲನ್ನು ಕುಡಿಯುವುದನ್ನು ಬಿಟ್ಟು ಶ್ರೀಕೃಷ್ಣನೇ ಬಂದನೋ ಎಂಬ ಭಾವದಿಂದ ಅತ್ತ ನೋಡುತ್ತವೆ. ನಮ್ಮ ಹೃದಯದ ವಿರಹ ಹೋಗುವುದಿಲ್ಲ, ವಿವಶವಾಗಿ ಉಳಿದು ಹೋಗುತ್ತದೆ. ಅವನು ಬರುವ ಆಸೆ ನಮಗೆ ಇಲ್ಲದಿರುತ್ತಿದ್ದರೆ ಇಷ್ಟರೊಳಗೆ ನಮ್ಮ ಪ್ರಾಣಗಳು ಉಳಿಯುತ್ತಿರಲಿಲ್ಲ.</p>
<p class="Text">ಈ ಗೊಲ್ಲಬಾಲಕರ ಪ್ರೇಮವನ್ನು ನೋಡಿ ಉದ್ಧವನು ಮುಗ್ಧನಾದನು. ಅವನು ಪುನಃ ರಥವನ್ನೇರದೆ ಗೊಲ್ಲಬಾಲಕರೊಂದಿಗೆ ಮಾತು-ಕತೆಯಾಡುತ್ತಾ ವ್ರಜದ ಸ್ಥಿತಿಯನ್ನು ನೋಡುತ್ತಾ ನಂದರಾಜನ ಬಾಗಿಲಿಗೆ ಬಂದು ತಲುಪಿದನು. ಗೊಲ್ಲ ಬಾಲಕರು ಮರುದಿನ ಭೇಟಿಯಾಗೋಣವೆಂದು ಹೇಳಿ ತಮ್ಮ ಗೋವುಗಳನ್ನು ಅಟ್ಟಿಕೊಂಡು ತಮ್ಮ-ತಮ್ಮ ಮನೆಗಳಿಗೆ ಹೊರಟು ಹೋದರು.</p>
<p class="Text">ಉದ್ಧವನು ಹೋಗಿ ನಂದರಾಜನಿಗೆ ನಮಸ್ಕಾರ ಮಾಡಿದನು. ನಂದರಾಜನು ಎದ್ದು ಅವನನ್ನು ಆಲಿಂಗಿಸಿಕೊಂಡನು. ಬಹಳಷ್ಟು ಸಂತಸದಿಂದ ಪ್ರೇಮದಿಂದ ಅವನನ್ನು ಸಾಕ್ಷಾತ್ ಶ್ರೀಕೃಷ್ಣನೆಂದೇ ತಿಳಿದು ಅವನ ಆದರ ಸತ್ಕಾರ ಮಾಡಿದನು. ಅವನು ನಿತ್ಯ-ಕರ್ಮ ಮತ್ತು ಭಜನೆ-ಭೋಜನದಿಂದ ನಿವೃತ್ತನಾಗಿ ಸಂತೋಷವಾಗಿ ಆಸನದಲ್ಲಿ ಕುಳಿತಾಗ ನಂದರಾಜನು ತುಂಬಾ ಪ್ರೇಮದಿಂದ ಅವನ ಬಳಿಯಲ್ಲಿ ಕುಳಿತುಕೊಂಡು ಮಥುರೆಯ ಕ್ಷೇಮ-ಸಮಾಚಾರ ಕೇಳಿದರು. ಉದ್ಧವಾ! ನನ್ನ ಪ್ರಿಯಬಂಧು ವಸುದೇವರು ಸೌಖ್ಯ ತಾನೇ? ಅವರ ಪುತ್ರ, ಮಿತ್ರ, ಸಹೋದರ, ಬಂಧುಗಳೆಲ್ಲರೂ ಚೆನ್ನಾಗಿದ್ದಾರಲ್ಲ! ತುಂಬಾ ದುಃಖದ ನಂತರ ಅವರಿಗೆ ಸುಖದ ದಿನಗಳು ಕಾಣಲು ಸಿಕ್ಕಿದುವು, ಇದು ಭಗವಂತನ ದೊಡ್ಡ ಕೃಪೆಯಾಗಿದೆ. ಪಾಪೀ ಕಂಸನು ತನ್ನ ಪಾಪದ ಪರಿಣಾಮವಾಗಿ ತನ್ನ ಜೊತೆಯವರೊಂದಿಗೆ ಕೊಲ್ಲಲ್ಪಟ್ಟನು. ಅವನು ಧಾರ್ಮಿಕ ಯದುವಂಶೀಯರಲ್ಲಿ ತುಂಬಾ ದ್ವೇಷ ಮಾಡುತ್ತಿದ್ದನು. ಈಗಲಾದರೋ ಎಲ್ಲ ಜನರು ಸ್ವತಂತ್ರತೆಯಿಂದ ಧರ್ಮಾಚರಣೆ ಮಾಡುತ್ತಿದ್ದಾರಲ್ಲ!</p>
<p class="Text">ನಂದನು ಮುಂದುವರಿಸುತ್ತಾ  ಉದ್ಧವಾ! ಏನು ಶ್ರೀಕೃಷ್ಣನು ಎಂದಾದರೂ ತನ್ನ ತಾಯಿಯನ್ನು ನೆನೆಯುತ್ತಿರುವನೇ? ಏನು ಅವನು ತನ್ನ ಜೊತೆಯಲ್ಲಿ ಆಡಿದ ಗೊಲ್ಲ ಬಾಲಕರನ್ನು ಮರೆತುಬಿಟ್ಟನೇ? ಏನು ಅವನು ತನ್ನ ಪ್ರೀತಿಯ ಗೋವುಗಳನ್ನು ಎಂದೂ ಸ್ಮರಿಸುತ್ತಿಲ್ಲವೇ? ಅವನ ಬರುವಿಕೆಯ ಆಶೆಯಿಂದ ಜೀವಂತರಾಗಿರುವ ವ್ರಜವಾಸಿಗಳನ್ನು ಅವನು ಹೇಗೆ ಮರೆಯಬಲ್ಲನು? ವೃಂದಾವನ, ಯಮುನೆ, ಗೋವರ್ಧನ ಇಂದೂ ಕೂಡಾ ಅವನ ಪ್ರತೀಕ್ಷೆ ಮಾಡುತ್ತಿವೆ. ಗೋವರ್ಧನನು ತಲೆ ಎತ್ತಿ ಅವನ ದಾರಿ ನೋಡುತ್ತಿದೆ. ವೃಂದಾವನ ಮತ್ತು ಯಮುನೆಯು ಅವನ ವಿರಹದಲ್ಲಿ ಒಣಗಿ ಹೋಗುತ್ತಿವೆ. ಉದ್ಧವಾ! ಏನು ನಿಜವಾಗಿ ಅವನು ಬರುವನೇ? ಏನು ಅವನ ಸುಂದರ ಮುಖ, ಅವನ ಗಿಳಿಯಂತಿರುವ ಬಾಗಿದ ಮೂಗು, ಅವನ ಮುಗುಳ್ನಗೆ ಮತ್ತು ಅವನ ಕೃಪಾಕಟಾಕ್ಷದ ಆನಂದ ನನ್ನ ಈ ಕಣ್ಣುಗಳಿಗೆ ದೊರೆಯಬಲ್ಲುದೇ? ಶ್ರೀಕೃಷ್ಣನು ಕೇವಲ ನನ್ನ ಮಗನೇ ಅಲ್ಲ, ಅವನು ನಮ್ಮ ಮತ್ತು ಇಡೀ ವ್ರಜದ ಜೀವನದಾತ ಆಗಿದ್ದಾನೆ. ಅವನು ದಾವಾಗ್ನಿಯಿಂದ, ಬಿರುಗಾಳಿಯಿಂದ, ಮಳೆಯಿಂದ, ವಿಷದಿಂದ, ವೃಷಾಸುರನಿಂದ, ಅಘಾಸುರನಿಂದ, ನಮ್ಮನ್ನು ಕಾಪಾಡಿದ್ದನು. ನಮ್ಮನ್ನು ಮೃತ್ಯು ಮುಖದಿಂದ ಬದುಕಿಸಿದ್ದನು. ನಾವು ಈ ದೃಷ್ಟಿಯಿಂದಲೂ ಅವನಿಗೆ ಕೃತಜ್ಞರಾಗಿದ್ದೇವೆ. ಆದರೇನು, ಅವನು ಈ ದಿನಗಳಿಗಾಗಿ ನಮ್ಮನ್ನು ಬದುಕಿಸಿದ್ದನೇ? ಏನು, ಇದೇ ದುಃಖವನ್ನು ಕೊಡಲಿಕ್ಕಾಗಿ ಅವನು ನಮ್ಮನ್ನು ಸುಖಿಯಾಗಿಸಿದ್ದನೇ? ಉದ್ಧವಾ! ಏನು ಹೇಳಲೀ? ಅವನ ಶಕ್ತಿಯ ಸ್ಮರಣೆಯಾಗುತ್ತಿರುತ್ತದೆ, ಅವನ ಆಟಗಳು ನೆನಪಾಗುತ್ತಿರುತ್ತವೆ, ಅವನ ಮುಖಾರವಿಂದ, ಡೊಂಕಾದ ಹುಬ್ಬುಗಳು, ಅವನ ಆ ಕಪ್ಪಾದ ಗುಂಗುರು ಕೂದಲು ನನ್ನ ಎದುರಿನಲ್ಲಿ ಕುಣಿಯುತ್ತಿರುವಂತೆ, ಅವನು ನನ್ನ ಎದುರು ನಗುತ್ತಿರುವಂತೆ ಕಾಣುತ್ತಿದೆ. ನನ್ನ ತೊಡೆಯಲ್ಲಿ ಕುಳಿತು ಅಪ್ಪಾ-ಅಪ್ಪಾ! ಎಂದು ಕರೆದಂತೆ ಭಾಸವಾಗುತ್ತದೆ. ಅವನು ಹಿಂದಿನಿಂದ ಬಂದು ನನ್ನ ಕಣ್ಣುಗಳನ್ನು ಮುಚ್ಚಿಬಿಡುತ್ತಿದ್ದನು. ನನ್ನ ಉಡಿಯಲ್ಲಿ ಕುಳಿತು ನನ್ನ ಗಡ್ಡ ಎಳೆಯುತ್ತಿದ್ದ, ಅವೆಲ್ಲ ಮಾತುಗಳು ಇಂದೂ ಕೂಡ ನೆನಪಾಗುತ್ತವೆ, ಇಂದೂ ಕೂಡ ನಾನು ಅದೇ ರಸದಲ್ಲಿ ಮುಳುಗಿಹೋಗುತ್ತೇನೆ. ಆದರೆ ಅಯ್ಯೊ ದೈವವೇ! ಎಲ್ಲಿದ್ದಾನೆ ಅವನು? ನಾನು ಕೆಂಪು-ಕೆಂಪಾದ ತುಟಿಗಳುಳ್ಳ ಕಮಲನಯನ ಶ್ಯಾಮ ಸುಂದರನನ್ನು ಬಲರಾಮನನ್ನು ಮತ್ತು ಬಾಲಕರೊಂದಿಗೆ ಇದೆ ಕಟ್ಟೆಯ ಮೇಲೆ ಆಡುತ್ತಿರುವುದನ್ನು ಎಂದು ನೋಡುವೆ? ನನ್ನ ಜೀವನಕ್ಕೆ ಕ್ಕಾರವಿರಲಿ! ನಾನು ಅವನಿಲ್ಲದೆಯೂ ಬದುಕಿದ್ದೇನಲ್ಲ! ನಿಜಹೇಳುತ್ತೇನೆ ಉದ್ಧವಾ! ಒಂದು ವೇಳೆ ಅವನು ಬರುವ ಆಶೆ ಒಂದಿರದಿದ್ದರೆ, ಇಷ್ಟರೊಳಗೆ ನಾನು ಸತ್ತಿರುವ ಸಮಾಚಾರ ಕೇಳಿ ಅವನು ದುಃಖಿಯಾಗುವನು. ಈ ಮಾತು ನನ್ನ ಮನಸ್ಸಿನಲ್ಲಿ ಇಲ್ಲದಿರುತ್ತಿದ್ದರೆ ಇಷ್ಟರೊಳಗೆ ನಾನು ಸತ್ತುಹೋಗಿರುತ್ತಿದ್ದೆ. ಗರ್ಗಾಚಾರ್ಯರು ಹೇಳಿದ್ದನ್ನು ಕೇಳಿದ್ದೆ; ಮತ್ತು ಕಂಸಾದಿಗಳು ಸಾಯುವ ಸಮಯದಲ್ಲಿ ನಾನು ಅವನ ಬಲ, ಪೌರುಷ ನನ್ನ ಕಣ್ಣುಗಳಿಂದ ನೋಡಿ ಅವನು ಭಗವಂತನೆಂದು ತಿಳಿದಿದ್ದೆ. ಇದು ಸತ್ಯವಾದೀತು, ಸತ್ಯವಾಗಿದೆ. ಆದರೂ ಅವನು ನನ್ನ ಮಗನಾಗಿರುವನಲ್ಲ! ಏನು ಬೇಕಾದರೂ ಆಗಲೀ, ಅವನು ಹಸುಳೆಯಾಗಿದ್ದಾಗ ನಾನು ಅವನನ್ನು ತೊಡೆಯಲ್ಲಿ ಎತ್ತಿಕೊಂಡು ಆಡಿಸುತ್ತಿದ್ದೆ. ಅವನು ಧೂಳು ಮೆತ್ತಿಕೊಂಡು ಬಂದು ನನ್ನ ಬಟ್ಟೆಗಳನ್ನು ಕೊಳೆಯಾಗಿಸುತ್ತಿದ್ದನು. ಆ ದಿನಗಳ ನೆನಪು ನನಗಾದರೋ ಹಾಗೆಯೇ ಇದೆ. ಎಷ್ಟಾದರೂ ಅವನು ನನ್ನ ಮಗನೇ ಅಲ್ಲವೇ? ನಾನು ಬೇರೆ ಏನೂ ತಿಳಿಯುವುದಿಲ್ಲ.</p>
<p class="Text">ಇಷ್ಟು ಹೇಳುತ್ತಾ - ಹೇಳುತ್ತಾ ನಂದರು ವಾತ್ಸಲ್ಯ ಸ್ನೇಹ ಸಮುದ್ರದಲ್ಲಿ ಮುಳುಗಿ ಹೋದರು. ಕಣ್ಣುಗಳಿಂದ ಕಣ್ಣೀರ ಕೋಡಿ ಹರಿಯತೊಡಗಿತು. ಅವರ  ಬುದ್ಧಿಯು ಶ್ರೀಕೃಷ್ಣನ ಲೀಲೆಯಲ್ಲಿ ಪ್ರವೇಶಿಸಿಬಿಟ್ಟಿತು ಹಾಗೂ ಅವರು ಏನೂ ಮಾತನಾಡದಾದರು, ಸುಮ್ಮನಾದರು. ಯಶೋದೆಯು ಅಲ್ಲೇ ಕುಳಿತು ನಂದರಾಜರ ಮಾತುಗಳನ್ನು ಕೇಳುತ್ತಿದ್ದಳು. ಅವಳ ಕಣ್ಣುಗಳಿಂದ ಕಣ್ಣೀರು ಮತ್ತು ಸ್ತನಗಳಿಂದ ಹಾಲು ಹರಿಯತೊಡಗಿತು. ಪ್ರೇಮ ಮುಗ್ಧರಾದ ನಂದರಾಜರನ್ನು ನೋಡಿ ಅವಳು ಬಳಿಸಾರಿ, ಸಂಕೋಚ ಬಿಟ್ಟು ಉದ್ಧವನಲ್ಲಿ ಕೇಳತೊಡಗಿದಳು. ಉದ್ಧವಾ! ನೀನಾದರೋ ನನ್ನ ಕಂದಮ್ಮನ ಬಳಿ ಇರುತ್ತಿರುವೆ, ಅವನ ಸ್ನೇಹಿತನಾಗಿದ್ದಿಯೇ, ಅವನು ಸುಖವಾಗಿರುವನಲ್ಲ? ಏಳುತ್ತಲೇ ಮೊಸರಿಗಾಗಿ, ಬೆಣ್ಣೆಗಾಗಿ ನನ್ನ ಬಳಿಗೆ ಓಡಿ ಬರುತ್ತಿದ್ದ. ಅಲ್ಲಿ ಅಷ್ಟು ಬೆಳಿಗ್ಗೆ ಅವನಿಗೆ ಯಾರು ತಿನ್ನಲು ಕೊಡುತ್ತಿರಬಹುದು? ಏನು ನನ್ನ ಮೋಹನನು ಮಧ್ಯಾಹ್ನವೇ ತಿನ್ನುತ್ತಾನೋ? ಅವನು ಸೊರಗಲಿಲ್ಲವೇ? ಚಿಂತಿಸುತ್ತಾ-ಚಿಂತಿಸುತ್ತಾ ಅವನ ಸುಂದರ ಮುಖ ಬಾಡಲಿಲ್ಲವಲ್ಲ? ಏನು ಅಲ್ಲಿಯ ಸಮಸ್ಯೆಗಳಲ್ಲಿ ಬಿದ್ದು ನನ್ನನ್ನು ಮರೆತಿಲ್ಲವಲ್ಲ? ಏನು ಯಾರಾದರು ತನ್ನ ತಾಯಿಯನ್ನು ಮರೆಯಬಲ್ಲರೇ? ಅವನು ನನಗೆ ಏಕೈಕ ಕಂದಮ್ಮನಾಗಿದ್ದಾನೆ. ಯಾವಾಗ ಅವನು ನನ್ನಲ್ಲಿ ಹಠ ಮಾಡುತ್ತಿದ್ದನೋ, ಯಾವುದಾದರೂ ಮಾತಿಗಾಗಿ ಛಲ ಮಾಡುತ್ತಿದ್ದನೋ, ಆ ಕೆಲಸ ಮಾಡಿಸದೆ ಸುಮ್ಮನಿರುತ್ತಿರಲಿಲ್ಲ. ಅಲ್ಲಿ ಯಾರ ಮುಂದೆ ಅವನು ಹಠ ಮಾಡುತ್ತಿರಬಹುದು? ನನ್ನಂತೆ ಯಾರು ಅವನನ್ನು ಪ್ರೀತಿ ಮಾಡುತ್ತಿರಬಹುದು? ಯಾರು ಅವನ ಛಲವನ್ನು ಪೂರೈಸುತ್ತಿರಬಹುದು? ನನ್ನ ಕಂದಮ್ಮ ವ್ರಜದ ಸರ್ವಸ್ವವಾಗಿದ್ದಾನೆ. ಕುಲದೀಪಕನಾಗಿದ್ದಾನೆ. ಅವನಿಗೆ ತಿನ್ನಿಸಿ-ಉಣ್ಣಿಸಿ ನಾನು ಅನೇಕ ದಿನಗಳನ್ನು ಕ್ಷಣಗಳಂತೆ ಕಳೆದಿರುವೆನೋ! ಆ ದಿನದ ಮಾತು ನೀನು ಕೇಳಿರಬಹುದು-ನಾನು ಮೊಸರು ಕಡೆಯುತ್ತಿದ್ದೆ, ಆಗ ಸೂರ್ಯನ ರಾಗ ರಂಜಿತ ರಶ್ಮಿಗಳು ಮೂಡು ದಿಕ್ಕಿನ ಆಗಸವನ್ನು ಮುದ್ದಿಸುತ್ತಿದ್ದವು. ನಾನು ತನ್ಮಯಳಾಗಿ ಮೊಸರು ಕಡೆಯುವುದರಲ್ಲಿ ತೊಡಗಿದ್ದೆ ಮತ್ತು ನನ್ನ ಕಂದಮ್ಮ ಇನ್ನೂ ಮಲಗಿದ್ದಾನೆ ಎಂದು ಯೋಚಿಸುತ್ತಿದ್ದೆ. ಒಮ್ಮಿಂದೊಮ್ಮೆಗೆ ಅವನು ಬಂದು ಹಿಂದಿನಿಂದ ನನ್ನ ಕಣ್ಣುಗಳನ್ನು ಮುಚ್ಚಿ ಹಿಡಿದುಕೊಂಡನು. ಅವನ ಕೋಮಲ ಕರಗಳ ಮಧುರ ಸ್ಪರ್ಶದಿಂದ ನಾನು ಆನಂದದಿಂದ ಹೊಂಪುಳಿಗೊಂಡೆ. ನಾನು ಮೆಲ್ಲನೆ ನನ್ನ ತೋಳುಗಳಿಂದ ಅಪ್ಪಿಕೊಂಡು ಅವನನ್ನು ಮಡಿಲಲ್ಲಿ ಎತ್ತಿಕೊಂಡು ಹಾಲುಣಿಸತೊಡಗಿದೆ, ಮಧ್ಯ-ಮಧ್ಯ ಅವನು ಹಾಲು ಕುಡಿಯುವುದನ್ನು ಬಿಟ್ಟು ನನ್ನ ಕಡೆಗೇ ನೋಡುತ್ತಾನೆ; ಎಷ್ಟು  ಸುಂದರ, ಎಷ್ಟು ಕೋಮಲ, ಮರಕತ ಮಣಿಯಂತೆ ಸ್ನಿಗ್ಧವಾದ ಅವನ ಗಲ್ಲಗಳು! ಕೆಂಪು-ಕೆಂಪಾದ ತುಟಿಗಳಿಂದ ಆಗಲೇ ಮೂಡಿದ ಬೆಳ್ಳಗಾದ ಕಿರು ಹಲ್ಲುಗಳು ಎಷ್ಟು ಸುಂದರವಾಗಿದ್ದವು. ನಾನು ಮುಗ್ಧಳಾಗಿ ಹಾಲಿನಂತಿರುವ ಅವನ ಸಿಗ್ಧವಾದ ಮುಖ ಮಂಡಲವನ್ನು ನೋಡುತ್ತಾ ಇದ್ದೆ ಮತ್ತೆ ಅವನು ಹಾಲು ಕುಡಿಯತೊಡಗುತ್ತಿದ್ದನು. ಉದ್ಧವಾ! ಆ ದಿನ ನಾನು ನನ್ನ ಮೋಹನನನ್ನು ಒರಳಿಗೆ ಕಟ್ಟಿ ಹಾಕಿದ್ದೆ, ಏಕೆ? ಒಂದು ಸಣ್ಣದಾದ ಅಪರಾಧಕ್ಕಾಗಿ! ಅವನು ಹಾಲಿನ ಗಡಿಗೆಯನ್ನು ಒಡೆದು ಹಾಕಿ ಬೆಣ್ಣೆಯನ್ನು ಮಂಗಗಳಿಗೆ ತಿನ್ನಿಸಿದ್ದನು; ಆ ದಿನವನ್ನು ಎಂದೂ ನಾನು ಮರೆಯುವುದಿಲ್ಲ. ಆ ಘಟನೆಯನ್ನು ನೆನೆದರೆ ನನ್ನ ಹೃದಯ ಈಗಲೂ ನಡುಗಿ ಹೋಗುತ್ತದೆ! ಏನು ನಾನು ಹಾಲು-ಬೆಣ್ಣೆಯನ್ನು ಶ್ರೀಕೃಷ್ಣನಿಗಿಂತ ಹೆಚ್ಚು ಬಯಸುತ್ತಿದ್ದನೇ? ಇಲ್ಲ ಉದ್ಧವಾ! ಈ ಮಾತು ಸ್ವಪ್ನದಲ್ಲಿಯೂ ಇಲ್ಲ. ಇಂದೂ ಕೂಡ ನನ್ನ ಬಳಿ ಮೊಸರಿದೆ, ಹಾಲಿದೆ, ಬೆಣ್ಣೆ ಇದೆ, ಆದರೆ ನನ್ನ ಹೃದಯದ ಭಾಗವಾದ, ನನ್ನ ಕಣ್ಣುಗಳ ಧ್ರುವತಾರೆಯಾದ, ಕುರುಡನ ಆಸರೆಯಾದ ನನ್ನ ಕಂದಮ್ಮ ನನ್ನ ಬಳಿ ಇಲ್ಲ. ಅವನಿಲ್ಲದಿರುವಾಗ ಇವೆಲ್ಲವೂ ಇದ್ದು ನನ್ನನ್ನು ಸುಡುತ್ತಿದೆ. ನೋಡು! ಅದೇ ಅಂಗಳವಿದೆ, ಅದೇ ಬಾಗಿಲು ಇದೆ, ಅದೇ ಮನೆ ಇದೆ ಮತ್ತು ಅದೇ ಬೀದಿಗಳಿವೆ.! ಇವೆಲ್ಲವೂ ಮನಮೋಹನನಿಲ್ಲದೆ ನನಗೆ ತಿನ್ನಲು ಬರುತ್ತಿವೆ. ನನ್ನ ಕಣ್ಣುಗಳು ಕೃಷ್ಣನನ್ನು ಹುಡುಕುತ್ತಾ ಇವುಗಳ ಕಡೆಗೆ ಹೋಗುತ್ತಿವೆ, ಆದರೆ ಅವನನ್ನು ನೋಡದೆ ಮರಳುತ್ತವೆ ಮತ್ತು ಒಂದು ವೇಳೆ ಈ ಕಣ್ಣುಗಳು ಇಲ್ಲದಿರುತ್ತಿದ್ದರೆ ಚೆನ್ನಾಗಿರುತ್ತಿತ್ತು ಎಂಬ ಯೋಚನೆ ಮನಸ್ಸಿಗೆ ಬರುತ್ತದೆ. ಯಮುನಾ ತೀರಕ್ಕೆ ಹೋಗಿ ಗಂಟೆಗಟ್ಟಲೆ ಕುಳಿತು ಅದರ ಅಲೆಗಳನ್ನು ಎಣಿಸುತ್ತಾ ಇರುತ್ತೇನೆ. ಇದೇ ನೀಲಿಯಾದ ನೀರಿನಲ್ಲಿ ಅವನು ಎಲ್ಲಾದರೂ ಅಡಗಿರಬಹುದೆಂದು ತಿಳಿಯುತ್ತೇನೆ. ಆದರೆ ಇಷ್ಟು ಹೊತ್ತು ಹೊರಗೆ ಬರದಿದ್ದಾಗ ಕಣ್ಣುಗಳ ಮೇಲೆ ತುಂಬಾ ಸಿಟ್ಟು ಬರುತ್ತದೆ. ನಾನು ನನ್ನ ಕೈಯಿಂದಲೇ ಈ ಕಣ್ಣುಗಳನ್ನು ಒಡೆದು ಹಾಕುತ್ತಿದ್ದೆ, ನನ್ನ ಶ್ಯಾಮಸುಂದರನಲ್ಲದೆ ಬೇರೆ ಏನನ್ನಾದರು ನೊಡುವುದಾದರೂ ಏನಿದೆ? ಆದರೆ ಅವನನ್ನು ನೋಡುವ ಲಾಲಸೆಯಿಂದ ಉಳಿಸಿಕೊಂಡಿದ್ದೇನೆ. ಏನು, ಎಂದಾದರೂ ನನ್ನ ಅಭಿಲಾಷೆ ಪೂರ್ಣವಾದೀತೆ? ಏನು ಎರಡು ದಿನಗಳಿಗಾದರೂ ಅವನು ನನ್ನ ಬಳಿಗೆ ಬರುವನೇ? ಏನು ನಾನು ಪುನಃ ಅವನನ್ನು ಮಡಿಲಲ್ಲಿ ಎತ್ತಿಕೊಳ್ಳುವೆನೇ? ಉದ್ಧವಾ! ನನ್ನ ಜೀವನವೇನು? ನನ್ನ ಕಣ್ಣುಗಳು ಎಂದಾದರೂ ಸಫಲವಾಗುವವೋ?</p>
<p class="Text">ಯಶೋದೆಯ ಕಣ್ಣುಗಳಿಂದ ಝರ-ಝರನೆ ಕಣ್ಣೀರ ಕೋಡಿ ಹರಿಯುತ್ತಿತ್ತು ಅವಳ ಗಂಟಲು ತುಂಬಿ ಬಂತು, ಅವಳು ಸುಮ್ಮನಾಗಿ ಉದ್ಧವನತ್ತ ನೋಡ ತೊಡಗಿದಳು. ನಂದ ಮತ್ತು ಯಶೋದೆಯರ ಈ ಅಲೌಕಿಕ ಪ್ರೇಮವನ್ನು ನೋಡಿ ಉದ್ಧವನು ಅವಾಕ್ಕಾದನು. ಅವನಿಂದ ಏನೂ ಮಾತನಾಡಲಾಗಲಿಲ್ಲ. ಉದ್ಧವನಲ್ಲಿ ಶಾಂತ ಭಕ್ತಿಯು ಮೊದಲಿನಿಂದಲೇ ಇತ್ತು, ದಾಸ್ಯಭಾವವೂ ಇತ್ತು, ಸಖ್ಯವೂ ಸ್ವಲ್ಪ-ಸ್ವಲ್ಪ ಅಂಕುರಿಸಿತ್ತು; ಅವನ ಇಂತಹ ಮಾನಸಿಕ ಸ್ಥಿತಿಯಲ್ಲಿ ಶ್ರೀಕೃಷ್ಣನು ಅವನನ್ನು ವೃಂದಾವನಕ್ಕೆ ಕಳಿಸಿದ್ದನು. ವೃಂದಾವನ ಪ್ರವೇಶಿಸುತ್ತಿರುವಂತೆ ಉದ್ಧವನಿಗೆ ಸಖ್ಯ-ರಸದ ಪೂರ್ಣತೆಯಾಯಿತು. ಶ್ರೀದಾಮಾ ಮೊದಲಾದ ಗೋಪರೊಂದಿಗೆ ಭೇಟಿಯಾಗಿ ಅವನು ಸಖ್ಯ ರಸದ ಪೂರ್ಣತೆ ಏನೆಂಬುದನ್ನು ತಿಳಿದನು. ವ್ರಜದಲ್ಲಿ ಪ್ರವೇಶಿಸಿದ ಬಳಿಕ ಅವನು ನೋಡಿದನು-ವ್ರಜದ ಮನೆ-ಮನೆಗಳಲ್ಲಿ, ವನ-ವನಗಳಲ್ಲಿ, ಅಲ್ಲಿಯ ಪಶು-ಪಕ್ಷಿ-ಮನುಷ್ಯರೆಲ್ಲರೂ ಶ್ರೀಕೃಷ್ಣನ ಗುಣಾನುವಾದ ಹಾಡುತ್ತಿದ್ದನು. ಅಲ್ಲಿಯ ಒಂದೊಂದು ಅಣುವಿನಿಂದಲೂ ಶ್ರೀಕೃಷ್ಣ ನಾಮದ ಧ್ವನಿ ಹೊರ ಹೊಮ್ಮುತ್ತಿತ್ತು. ನಂದ-ಯಶೋದೆಯರ ಬಳಿಗೆ ಬಂದು ಅವನು ವಾತ್ಸಲ್ಯ-ರಸದ ದರ್ಶನ ಮಾಡಿದನು. ಇವರಿಗೇನು ಹೇಳಲಿ? ಇವರನ್ನು ಹೇಗೆ ಸಮಜಾಯಿಸಲಿ ಎಂಬುದನ್ನು ಅವನಿಗೆ ಹೊಳೆಯುತ್ತಿರಲಿಲ್ಲ. ಕೊನೆಗೆ ಇವರಿಗೆ ಶ್ರೀಕೃಷ್ಣನ ಐಶ್ವರ್ಯವನ್ನು ಹೇಳಬೇಕೆಂದು ಅವನು ಯೋಚಿಸಿದನು. ಅವನು ಹೇಳತೊಡಗಿದನು. ಇಷ್ಟರಲ್ಲಿ ನಂದರಾಜನು ಸಾವರಿಸಿಕೊಂಡು ಕುಳಿತಿದ್ದನು. </p>
<p class="Text">ಉದ್ಧವನು ಹೇಳುತ್ತಾನೆ ನಂದರಾಜಾ! ತಾಯಿ ಯಶೋದಾ! ನೀವು ಧನ್ಯರಾಗಿದ್ದೀರಿ. ನಿಮ್ಮ ಜೀವನ ಸಫಲವಾಗಿದೆ. ಒಂದು ವೇಳೆ ನನ್ನ ರೋಮಗಳು ನಾಲಿಗೆಗಳಾದರೂ ನಾನು ನಿಮ್ಮ ಪ್ರಶಂಸೆಯನ್ನು ಪೂರ್ಣವಾಗಿ ಮಾಡಲಾರೆನು. ಪರಿಪೂರ್ಣತಮ ಭಗವಾನ್ ಶ್ರೀಕೃಷ್ಣನಲ್ಲಿ-ಕ್ಷರಾ ಕ್ಷರಾತೀತ ಪುರುಷೋತ್ತಮನಲ್ಲಿ ನಿಮ್ಮಗಳಿಗೆ ಎಷ್ಟು ಸುಂದರ ಭಾವವಿದೆ? ನಿಮ್ಮಲ್ಲಿರುವಂತಹ ಭಕ್ತಿಯ ಮಹಿಮೆಯನ್ನು ಯಾರು ಹೊಗಳಬಲ್ಲರು? ತೀರ್ಥಯಾತ್ರೆ, ದಾನ, ಯಜ್ಞ ಮತ್ತು ಸಮಾಧಿಯಿಂದ ಪ್ರಾಪ್ತ ಮಾಡಿಕೊಳ್ಳಲಾಗುವ ಆ ಪ್ರೇಮ ಲಕ್ಷಣಾ ಭಕ್ತಿಯು ನಿಮಗೆ ಸ್ವಯಂ ಪ್ರಾಪ್ತವಾಗಿ ಹೋಗಿದೆ. ಶ್ರೀಕೃಷ್ಣನು ಕೇವಲ ನಿಮ್ಮ ಬಾಲಕನೇ ಅಲ್ಲ. ಅವನು ತಂದೆಯರ ತಂದೆಯಾಗಿದ್ದಾನೆ. ಅವನು ಜಗತ್ತಿನ ಮೂಲ ಕಾರಣನಾಗಿದ್ದಾನೆ. ಬಲರಾಮನು ಅವನ ಶಕ್ತಿಯೇ ಆಗಿದ್ದಾನೆ. ಅವನ ಪ್ರೇರಣೆಯಿಂದಲೇ ಪ್ರಪಂಚದಲ್ಲಿ ಜ್ಞಾನ ಉಂಟಾಗುತ್ತದೆ ಮತ್ತು ಎಲ್ಲ ವಸ್ತುಗಳು ಚೇಷ್ಟಿತವಾಗುತ್ತವೆ. ಯಾವುದೇ ಪ್ರಾಣಿ ಮೃತ್ಯುವಿನ ಸಮಯದಲ್ಲಿ ಒಂದು ಕ್ಷಣವಾದರೂ ಅವನ ಚಿಂತನೆ ಮಾಡಿದರೆ ಜೀವಿಯ ಎಲ್ಲ ಕರ್ಮಗಳು ತೊಳೆದು ಹೋಗುತ್ತವೆ ಮತ್ತು ಅವನು ಬ್ರಹ್ಮ ಸ್ವರೂಪವನ್ನು ಪಡೆಯುತ್ತಾನೆ. ನಿಮಗೆ ಅವನೊಂದಿಗೆ ಸಂಬಂಧವಿದ್ದೇ ಇದೆ. ಅವನನ್ನು ಕೇವಲ ನಿಮ್ಮ ಪುತ್ರನೆಂದು ತಿಳಿಯಬೇಡಿರಿ. ಅವನನ್ನು ಎಲ್ಲರ ಕಾರಣ, ಎಲ್ಲರ ಆತ್ಮಾ ಎಂದು ತಿಳಿಯಿರಿ. ಒಂದು ವೇಳೆ ನೀವು ಹೀಗೆ ಮಾಡಿದರೆ ನಿಮಗೆ ಯಾವ ಕರ್ತವ್ಯವೂ ಶೇಷವಾಗಿ ಉಳಿಯದು.</p>
<p class="Text">ಅವನು ಬೇಗನೆ ಇಲ್ಲಿಗೆ ಬರುವವನಿದ್ದಾನೆ. ಒಂದು ವೇಳೆ ನೀವು ಅವನನ್ನು ಶರೀರದಿಂದ ನೋಡಬಯಸಿದರೆ ಹಾಗೇ ಆಗುವುದು. ನೀವು ಅವನಲ್ಲಿ ಪ್ರೇಮವಿರಿಸಿದ್ದೀರಿ, ಪುನಃ ಅವನು ಇಲ್ಲಿಗೆ ಬರುವುದಿಲ್ಲ ಎಂದಿಲ್ಲ. ಕಂಸಾದಿ ದುಷ್ಟರನ್ನು ಕೊಂದ ನಂತರ ಯದುವಂಶೀಯರ ರಕ್ಷೆ-ದೀಕ್ಷೆಯ ಎಲ್ಲ ಭಾರ ಅವನ ಮೇಲೆಯೇ ಬಿದ್ದಿದೆ. ಅದರ ವ್ಯವಸ್ಥೆ ಮಾಡಿ ಅವನು ಇಲ್ಲಿಗೆ ಬರಬಲ್ಲನು. ಗೋಪರಿಗೆ ಅಲ್ಲಿಂದ ಬರುವಾಗ ಏನೆಲ್ಲ ಹೇಳಿದ್ದನೋ, ಅದನ್ನು ಶ್ರೀಕೃಷ್ಣನು ಅವಶ್ಯವಾಗಿ ಪೂರ್ಣ ಮಾಡುವನು. ನೀವೆಲ್ಲ ತುಂಬಾ ಭಾಗ್ಯವಂತರಾಗಿದ್ದೀರಿ. ನೀವು ಬೇಗನೇ ಶ್ರೀಕೃಷ್ಣನ ದರ್ಶನ ಮಾಡಬಲ್ಲಿರಿ. ಅವನು ನಿಮ್ಮಿಂದ ತುಂಬಾ ದೂರದಲ್ಲಿದ್ದಾನೇನು? ಅವನು ನಿಮ್ಮ ಅಂತರಾತ್ಮಾ ಆಗಿದ್ದಾನೆ. ಅವನು ಕಾಷ್ಠದಲ್ಲಿರುವ ಬೆಂಕಿಯಂತೆ ಸರ್ವತ್ರ ವ್ಯಾಪಕನಾಗಿದ್ದಾನೆ. ಅವನಿಗಾಗಿ ದುಃಖಿಸುವ ಅವಶ್ಯಕತೆಯೇ ಇಲ್ಲ. ಅವನಿಗೆ ಯಾರೂ ಪ್ರಿಯರೂ ಇಲ್ಲ, ಅಪ್ರಿಯರೂ ಇಲ್ಲ. ಅವನ ದೃಷ್ಟಿಯಲ್ಲಿ ಯಾರೂ ಕೀಳು-ಮೇಲು ಎಂಬುದಿಲ್ಲ. ಅವನು ಸರ್ವತ್ರ ಸಮಾನನಾಗಿದ್ದಾನೆ. ಅಭಿಮಾನವು ಅವನನ್ನು ಸ್ಪರ್ಶಿಸದು. ಅವನಿಗೆ ತಂದೆಯಾಗಲೀ, ತಾಯಿಯಾಗಲೀ, ಪತ್ನಿಯಾಗಲೀ, ಪುತ್ರನಾಗಲೀ ಯಾರೂ ಇಲ್ಲ. ಯಾರೂ ಅವನಿಗೆ ತನ್ನವರು-ಬೇರೆಯವರು ಎಂಬುದಿಲ್ಲ. ಅವನಿಗೆ ಶರೀರವಿಲ್ಲ ಮತ್ತು ಜನ್ಮವೂ ಇಲ್ಲ. ಅವನಿಗಾಗಿ ಯಾವ ಕರ್ಮವೂ ಇಲ್ಲ ಮತ್ತು ಅವನು ಕರ್ಮಗಳ ಫಲವನ್ನು ಭೋಗಿಸಬೇಕಾಗಿಲ್ಲ, ಅವನು ತನ್ನ ಪ್ರೇಮೀ ಭಕ್ತರ ರಕ್ಷೆಣೆಗಾಗಿ ಲೀಲಾವತಾರವನ್ನು ಧರಿಸುತ್ತಾನೆ.</p>
<p class="Text">ಸತ್ವ, ರಜ ಮತ್ತು ತಮ ಎಂಬ ಮೂರು ಗುಣಗಳಿವೆ. ಅವನು ನಿರ್ಗುಣನಾದರೂ ಕೂಡ ಕ್ರೀಡೆಗಾಗಿ ಈ ಗುಣಗಳನ್ನು ಸ್ವೀಕರಿಸುತ್ತಾನೆ ಮತ್ತು ಪ್ರಪಂಚದ ಸೃಷ್ಟಿ, ರಕ್ಷಣೆ ಹಾಗೂ ಪ್ರಳಯ ಮಾಡುತ್ತಾನೆ. ತಿರುಗುತ್ತಿರುವ ಗಾಲಿಯ ಮೇಲೆ ನಿಂತಾಗ ಪೃಥ್ವಿಯೆಲ್ಲ ತಿರುಗಿದಂತೆ ಕಂಡುಬರುತ್ತಿದೆ ಹಾಗೆಯೇ ಚಿತ್ತ ಕರ್ತಾ-ಭೋಕ್ತಾ ಇದ್ದು ಅದರ ಆರೋಪವನ್ನು ಆತ್ಮನ ಮೇಲೆ ಮಾಡಲಾಗುತ್ತದೆ. ಶ್ರೀಕೃಷ್ಣನು ಕೇವಲ ನಿಮ್ಮಿಬ್ಬರ ಮಗನಲ್ಲ. ಅವನು ಭಗವಂತನಾಗಿದ್ದಾನೆ, ಎಲ್ಲರ ಪುತ್ರನಾಗಿದ್ದಾನೆ, ಎಲ್ಲರ ತಂದೆ-ತಾಯಿಯಾಗಿದ್ದಾನೆ, ಎಲ್ಲರ ಒಡೆಯನಾಗಿದ್ದಾನೆ ಮತ್ತು ಎಲ್ಲರ ಆತ್ಮಾ ಆಗಿದ್ದಾನೆ. ಯಾವುದೆಲ್ಲ ಎಂದೋ ಆಗಿ ಹೋಗಿದೆಯೋ, ಏನೆಲ್ಲ ಆಗುತ್ತಿದೆಯೋ, ಏನೆಲ್ಲ ಆಗುವುದೋ ಅಥವಾ ಆಗಬಲ್ಲದೋ, ಏನೆಲ್ಲ ನೊಡುತ್ತೇವೊ ಅಥವಾ ಕೇಳುತ್ತೇವೊ, ಏನೆಲ್ಲ ಜಡ- ಚೇತನವಿದೆಯೋ, ಏನೆಲ್ಲ ಸಣ್ಣ-ದೊಡ್ಡದಿದೆಯೊ ಅದೆಲ್ಲವೂ ಶ್ರೀಕೃಷ್ಣನೇ ಆಗಿದ್ದಾನೆ. ಶ್ರೀಕೃಷ್ಣನ ಹೊರತು ಯಾವ ವಸ್ತುವೂ ಇಲ್ಲ. ಅವನು ಎಲ್ಲವೂ ಆಗಿದ್ದಾನೆ, ಕೇವಲ ಅವನೇ ಇದ್ದಾನೆ. ಏಕಮಾತ್ರ ಪರಮಾರ್ಥವಸ್ತು ಅವನೇ ಆಗಿದ್ದಾನೆ. </p>
<p class="Text">ಹೀಗೆ ಅವರೊಂದಿಗೆ ಮಾತು ನಡೆಯುತ್ತಾ ರಾತ್ರಿಯೆಲ್ಲ ಕಳೆದು ಹೋಯಿತು.  ಗೋಪಿಯರು ತಮ್ಮ-ತಮ್ಮ ಮನೆಯಲ್ಲಿ ಎದ್ದು ದೇವರಿಗೆ ನಮಸ್ಕಾರ ಮಾಡಿ ಮೊಸರು ಕಡೆಯಲು ತೊಡಗಿದರು. ಅವರು ಒಂದೇ ಸ್ವರದಲ್ಲಿ ಗೋವಿಂದ, ದಾಮೋದರ, ಮಾಧವ ಇತ್ಯಾದಿ ಶ್ರೀಕೃಷ್ಣನ ನಾಮಾವಳಿಗಳನ್ನು ಸುಮಧುರವಾಗಿ ಹಾಡುತ್ತಿದ್ದರು. ಅವರು ಹಾಡಿದ ಧ್ವನಿ ಸ್ವರ್ಗವನ್ನು ಸ್ಪರ್ಶಿಸುತ್ತಿತ್ತು, ಎಲ್ಲ ದಿಕ್ಕುಗಳು ಪ್ರತಿಧ್ವನಿಸುತ್ತಿತ್ತು. ಅವರ ಈ ಪ್ರೇಮ ಗಾಯನವನ್ನು ಕೇಳಿ ಉದ್ಧವನು ತನ್ನ ಮಾತನ್ನು ಮುಗಿಸಿ, ನಿತ್ಯಕರ್ಮ ಮಾಡಲು ಯಮುನಾ ನದಿಗೆ ತೆರಳಿದನು.</p>
<p class="Text para-style-override-2"><span> </span></p>


<p class="Page-Break"> </p>
<p class="Sub-Heading" id="toc_marker-3-3">(3)</p>
<p class="Text">ಭಗವತ್ಸಂಬಂಧವಾಗಿ ಇರುವ ಭಾವಗಳಲ್ಲಿ ಸಖ್ಯ, ವಾತ್ಸಲ್ಯ ಮತ್ತು ಮಾಧುರ್ಯ ಈ ಮೂರು ಭಾವಗಳು ಪ್ರಧಾನವಾಗಿವೆ. ಭಗವಂತನೊಡನೆ ಉಂಟಾಗುವ ಎಲ್ಲಾ ಸಂಬಂಧಗಳು ಉತ್ತಮವಾಗಿಯೇ ಇವೆ; ಆದರೆ ವ್ರಜಭೂಮಿಯಲ್ಲಿ ಇವೇ ಮೂರರ ವಿಶೇಷತೆ ಇದೆ. ಈ ಮೂರರಲ್ಲಿಯೂ ಮಾಧುರ್ಯ ಭಾವವು ಪರಮ ಭಾವವಾಗಿದೆ ಮತ್ತು ರಹಸ್ಯ ರಸವಾಗಿದೆ. ಭಗವಂತನ ಸಖ್ಯ ಮತ್ತು ವಾತ್ಸಲ್ಯ ಭಾವದಿಂದ ಪರಿಚಿತನಲ್ಲದವನ ಪ್ರವೇಶವು ಈ ಮಧುರತಮ ರಸದಲ್ಲಿ ಆಗಲಾರದು. ಮಧುರ ಭಾವ ಎಂದರೇನು? ಆತ್ಮನು ಆತ್ಮನಲ್ಲಿ ರಮಣ ಮಾಡುವುದು. ಭಗವಂತನ ತನ್ನ ಆತ್ಮ ಸ್ವರೂಪಾ ಹಾಗೂ ಅಂತರಂಗಾ ಶಕ್ತಿಯರೊಂದಿಗೆ ಭಗವನ್ಮಯ ದಿವ್ಯ ಕ್ರೀಡೆಯಾಗಿದೆ. ಆನಂದ ಮತ್ತು ಪ್ರೇಮದ ಸಂಯೋಗ. ತ್ರಿಗುಣಗಳಿಂದ ಅತೀತ, ಪ್ರಕೃತಿಯಿಂದ ಅತೀತವಾದ ಯಾವ ಆತ್ಮನ ಆತ್ಮಸ್ವರೂಪವೇ ರಸವಾಗಿದೆಯೋ, ಅದರ ಆಸ್ವಾದನೆ. ಇದನ್ನು ಉಜ್ವಲ ರಸವೆಂದೂ ಹೇಳುತ್ತಾರೆ.</p>
<p class="Text">ಈ ಉಜ್ವಲ ರಸದಲ್ಲಿ ಒಂದಾದ ಮೇಲೆಯೂ ಒಂದು ಮಿಲನ ಮತ್ತೊಂದು ವಿರಹ ಎಂಬ ಎರಡು ಪ್ರಕಾರದ ಅವಸ್ಥೆಗಳು ಕಂಡುಬರುತ್ತವೆ. ಭಗವಂತನೊಂದಿಗೆ ಮಿಲನ ಮತ್ತು ಅವನೊಂದಿಗೆ ರಾಸ-ಕ್ರೀಡೆಯ ಅವಕಾಶ ವಿರಳರಾದ ಭಾಗ್ಯವಂತರಿಗೆ ಮಾತ್ರ ದೊರೆಯುತ್ತದೆ. ಅದನ್ನು ಬಯಸಿದರೂ ಗೋಪಿಯರ ಪದ-ರಜ ಹೃದಯದಲ್ಲಿ ಧರಿಸದೆ ಯಾರೂ ಪಡೆಯಲಾರರು. ಹೆಚ್ಚಿನ ಜನರು ಭಗವಂತನಿಂದ ಅಗಲಿರುವವರಾಗಿದ್ದಾರೆ. ಒಂದು ವೇಳೆ ಬಯಸಿದರೆ ಈ ಅಗಲುವಿಕೆಯ ಮೂಲಕವೇ ಭಗವಂತನ ಆ ದಿವ್ಯ ರಸದ ಲಾಭ ಪಡೆಯಬಲ್ಲರು. ಅಗಲುವಿಕೆಯ ಮಾರ್ಗದಲ್ಲಿಯೂ ಅನೇಕ ಬಾಧೆಗಳಿವೆ, ಈ ಮಾರ್ಗದಲ್ಲಿ ಸಾಧಕನು ಪದೇ-ಪದೇ ನಿರಾಶನಾಗಬಲ್ಲನು, ಇಷ್ಟು ದಿನಗಳಾದವು ಆದರೆ ಶ್ರೀಕೃಷ್ಣನು ಬರಲ್ಲಿಲ್ಲವೆಂಬ ಭಾವವು ಮನಸ್ಸಿನಲ್ಲಿ ಬರಬಹುದು. ಈಗ ಅವನು ಬರಲಾರನು, ಹೀಗೆ ಯೋಚಿಸಿ ಅವನು ಸಾಧನೆಯಿಂದ ವಿರತನಾಗಬಲ್ಲನು. ಆದರೆ ಹೀಗಾಗುವುದು ಸರಿಯಲ್ಲ. ಈ ಮಾತನ್ನು ನಾವು ಗೋಪಿಯರಿಂದ ಕಲಿಯಬಲ್ಲೆವು.</p>
<p class="Text">ವೃಂದಾವನವು ಮಥುರೆಯಿಂದ ಮೂರು ಗಾವುದ ದೂರದಲ್ಲಿದೆ. ಶ್ರಿಕೃಷ್ಣನು ಅಲ್ಲಿಗೆ ಎರಡು ದಿನಗಳ ಮಟ್ಟಿಗೆ ಬರಬಹುದಿತ್ತು ಅಥವಾ ಗೋಪಿಯರು ಕೆಲದಿನಗಳ ಮಟ್ಟಿಗೆ ಅಲ್ಲಿಗೆ ಹೋಗಬಹುದಿತ್ತು. ಆದರೆ ಹೀಗೆ ಮಾಡುವುದರಿಂದ ಅವರ ಜೀವನದಲ್ಲಿ ವಿಯೋಗದ ಆದರ್ಶವು ಪೂರ್ಣವಾಗುತ್ತಿರಲಿಲ್ಲ. ಗೋಪಿಯರು ಶ್ರೀಕೃಷ್ಣನಿಂದ ಬೇರೆಯಾಗಿಯೇ ಇರಲಿಲ್ಲ. ಶ್ರೀಕೃಷ್ಣನು ಗೋಪಿಯರಿಂದ ಬೇರೆಯಾಗಿರಲಿಲ್ಲ. ಈ ವಿಯೋಗದ ಲೀಲೆಯು ವಿಯೋಗಿ ಸಾಧಕರ ಆದರ್ಶಕ್ಕಾಗಿಯೇ ಇದೆ. ಒಂದು ವೇಳೆ ಮಧ್ಯದಲ್ಲಿಯೇ ಶ್ರೀಕೃಷ್ಣ ಮತ್ತು ಗೋಪಿಯರ ಮಿಲನವಾಗಿ ಹೋಗಿದ್ದರೆ ವಿಯೋಗ-ಸಾಧನೆಯ ಆದರ್ಶ ಉಳಿಯುತ್ತಿರಲಿಲ್ಲ. ಇದೇ ಆದರ್ಶದಿಂದ ಪಾಠ ಕಲಿಯಲು ಅಥವಾ ಇದೇ ಆದರ್ಶವನ್ನು ಪ್ರಕಟ ಪಡಿಸಲಿಕ್ಕಾಗಿಯೇ ಉದ್ಧವನು ವ್ರಜಭೂಮಿಗೆ ಗೋಪಿಯರ ಬಳಿಗೆ ಬಂದನು ಎಂದು ಹೇಳಬಹುದು. ನಾವು ಈ ಎರಡರ ಪರಿಣತಿ ಉದ್ಧವನ ಜೀವನದಲ್ಲಿ ನೋಡಬಹುದು. ಈಗಲಾದರೋ ಉದ್ಧವನು ಕಲಿಯುತ್ತಿದ್ದಾನೆ, ಕಲಿಯಲು ಬಂದಿರುವನು. ಮುಂದೆ ಶ್ರೀಕೃಷ್ಣನ ವಿಯೋಗದಲ್ಲಿಯೂ ಇವನಿಗೆ ಜೀವನಧಾರಣ ಮಾಡಬೇಕಾದೀತು ಮತ್ತು ಜಗತ್ತಿನ ಮುಂದೆ ಪ್ರೇಮಭಕ್ತಿಯ ಆದರ್ಶವನ್ನು ಸ್ಥಾಪಿಸಬೇಕಾಗುವುದು ಹಾಗೂ ಅದರ ರಹಸ್ಯವನ್ನು ಹೇಳಬೇಕಾದೀತು. ಅವನು ವ್ರಜದಲ್ಲಿ ಗೋಪಿಯರಲ್ಲಿ ಏನು ಕಂಡರು? ಏನು ಕಲಿತರು? ಎಂಬ ಚರ್ಚೆಯೇ ಈಗ ಪ್ರಾಸಂಗಿಕವಾಗಿದೆ.</p>
<p class="Text">ಸೂರ್ಯೋದಯದ ಸಮಯವಾಗಿತ್ತು, ಹಾಲು ಕರೆಯಲಾಗುತ್ತಿತ್ತು. ಮೊಸರು ಕಡೆಯುವ ಧ್ವನಿ ಈಗ ಕಡಿಮೆಯಾಗತೊಡಗಿತು. ಹಸಿರು-ಹಸಿರಾದ ವೃಕ್ಷಗಳ ಮೇಲೆ ಬಣ್ಣ-ಬಣ್ಣದ ಪಕ್ಷಿಗಳು ಚಿಲಿಪಿಲಿಗುಟ್ಟುತ್ತಿದ್ದವು. ಕರುಗಳು ಕೂಡ ನೆಗೆ-ನೆಗೆದು ತಮ್ಮ ಸಂಗಡಿಗರೊಂದಿಗೆ ಮತ್ತು ತಾಯಂದಿರೊಂದಿಗೆ ಆಡುತ್ತಿದ್ದವು. ಪ್ರೇಮದ ಕರುಣಾಮಿಶ್ರಿತ ಪ್ರವಾಹ ನಾಲ್ಕೂ ಕಡೆ ಹರಡಿಕೊಂಡಿತ್ತು. ಎಲ್ಲವೂ ಇತ್ತು, ಆದರೆ ಶ್ರೀಕೃಷ್ಣನಿರುವಾಗ ಇದ್ದ ಸ್ಫೂರ್ತಿ ಇರಲಿಲ್ಲ. ಎಲ್ಲರ ಕಣ್ಣುಗಳು ಯಾರದೋ ಅನ್ವೇಷಣೆ ಮಾಡುತ್ತಿದ್ದುವು. ಎಲ್ಲರಿಗೂ ಒಂದು ಅಭಾವದಂತೆ ಚುಚ್ಚುತ್ತಿತ್ತು. ಎಲ್ಲಿ ದೃಷ್ಟಿ ಹರಿಸಿದರೂ ಅಲ್ಲಿ ನೀರವತೆಯೇ ಕಂಡುಬರುತ್ತಿತ್ತು. ಯಂತ್ರದಂತೆ ಎಲ್ಲರೂ ತಮ್ಮ-ತಮ್ಮ ಕಾರ್ಯದಲ್ಲಿ ತೊಡಗಿದ್ದರು, ಆದರೆ ಅವರಲ್ಲಿ ಉತ್ಸಾಹವಿರಲಿಲ್ಲ, ಸೂರ್ತಿ ಇರಲಿಲ್ಲ. ಅವರು ಆ ಕೆಲಸಗಳಿಂದ ಸ್ವಲ್ಪ ಉದಾಸೀನರಂತೆ, ಸ್ವಲ್ಪ ಶಿಥಿಲರಂತೆ ಮತ್ತು ಸ್ವಲ್ಪ ಹಿಂದಕ್ಕೆ ಸೆಳೆಯಲ್ಪಟ್ಟವರಂತೆ ಕಂಡುಬರುತ್ತಿತ್ತು.</p>
<p class="Text">ಗೋಪಿಯರು ಮನೆಗಳಿಂದ ಹೊರಗೆ ಬಿದ್ದರು. ನಂದರಾಜನ ಬಾಗಿಲಲ್ಲಿ ಒಂದು ತುಂಬಾ ಸುಂದರ ಚಿನ್ನದ ರಥ ನಿಂತಿದೆ ಎಂದು ನೋಡಿದರು. ಎಲ್ಲರ ಮನಸ್ಸಿನಲ್ಲಿ ಕುತೂಹಲವುಂಟಾಯಿತು, ಇದು ಯಾರ ರಥ? ಯಾರೋ ಹೇಳಿದರು ರಥವಾದರೊ ಶ್ರೀಕೃಷ್ಣನು ಹೋಗಿದ್ದನಲ್ಲ ಅದೇ ರಥ! ಹಾಗಾದರೆ ಇದು ಪುನಃ ಏಕೆ ಬಂದಿದೆ? ಕೃಷ್ಣನ ಹೆಸರು ಕೇಳುತ್ತಲೇ ಅನೇಕರ ಕಣ್ಣುಗಳಿಂದ ನೀರು ತೊಟ್ಟಿಕ್ಕಿತು, ಕೆಲವರಲ್ಲಿ ಏನೋ ಮಲಗಿದ್ದುದು ಥಟ್ಟನೆ ಎದ್ದು ನಿಂತಿತು. ಯಾರೋ ಹೇಳಿದರು - ಈಗ ಯಾರನ್ನು ಕೊಂಡುಹೋಗಬಹುದು? ಇಲ್ಲಿ ಕೊಂಡು ಹೋಗಲು ಇದೆಯಾದರೂ ಏನು? ಶ್ರೀಕೃಷ್ಣನು ಹೋದನು ನಮ್ಮ ಆತ್ಮ ಹೊರಟು ಹೋಯಿತು. ನಮ್ಮ ಪ್ರಾಣಗಳು ಹೋದುವು, ಈಗ ಇಲ್ಲಿ ಒಣಗಿದ ಎಲುಬಿನ ಹಂದರವಿದೆ. ಇದನ್ನು ಯಾರಾದರು ಏನು ಮಾಡಬಲ್ಲರು? ಹೌದು! ನಾವು ಶ್ರೀಕೃಷ್ಣನವರೇ ಆಗಿದ್ದೇವೆ. ಅವನು ಹೇಳಿದ್ದ ನಾನು ಬರುವೆನೆಂದು. ಅವನ ಮಾತು ಸುಳ್ಳಾಗದು. ಅವನು ಬರುವನು ಮತ್ತು ಆ ದಿನಕ್ಕಾಗಿ ನಮಗೆ ಈ ಹಂದರಗಳನ್ನು ಕಾಪಾಡಿಡಬೇಕು. ಒಂದೊಮ್ಮೆ ಅವನು ಬಂದಾಗ ನಾವು ದೊರಕದೇ ಇದ್ದರೆ ಅವನಿಗೆ ಕ್ಲೇಶವಾದೀತು. ಸರಿ! ಇದಕ್ಕಾಗಿ ನಾವು ಬದುಕಿರಬೇಕು.</p>
<p class="Text">ಇದೇ ಸಮಯದಲ್ಲಿ ಯಮುನೆಯಲ್ಲಿ ಸ್ನಾನ ಮಾಡಿ ಬರುತ್ತಿರುವ ಉದ್ಧವನು ಕಾಣಿಸಿದನು. ಉದ್ಧವನನ್ನು ನೋಡಿ ಅವರಿಗೆ ಇನ್ನೂ ಆಶ್ಚರ್ಯವಾಯಿತು. ಅಂತಹುದೇ ಶರೀರ, ಅಂತಹುದೇ ಬಾಹುಗಳು, ಕಮಲದಂತೆ ನೇತ್ರಗಳು, ಕೊರಳಲ್ಲಿ ಕಮಲದ ಮಾಲೆ ಮತ್ತು ಪೀತಾಂಬರ ಧರಿಸಿದ್ದಾನೆ. ಮುಖದಲ್ಲಿ ಅಂತಹುದೇ ಪ್ರಸನ್ನತೆ ಆಡುತ್ತಿದೆ; ಆದರೆ ಇವನು ಶ್ರೀಕೃಷ್ಣನಲ್ಲ. ಈ ದರ್ಶನೀಯ ಪುರುಷನು ಯಾರು? ಎಲ್ಲಿಂದ ಬಂದವನು? ಶ್ರೀಕೃಷ್ಣನಂತೆ ಇವನು ವೇಷ ಭೂಷಣಗಳನ್ನು ಏಕೆ ತೊಟ್ಟುಕೊಂಡಿರುವನು? ಇರಲಿ-ಇಲ್ಲದಿರಲೀ ಇವನು ಅವನ ಅನುಚರನೇ ಆಗಿದ್ದಾನೆ. ಅವನೇ ಇವನನ್ನು ಕಳಿಸಿರಬಹುದು. ಹಾಗಾದರೆ ಏನು ಅವನು ನಮ್ಮ ಸ್ಮರಣೆ ಮಾಡುತ್ತಾನೆಯೇ? ಹೇಗೆ ನಾವು ಚಡಪಡಿಸುವಂತೆ, ಅವನೂ ನಮಗಾಗಿ ಚಡಪಡಿಸುತ್ತಿರುವನೇ? ಇರಬಹುದು, ಚಡಪಡಿಸುತ್ತಿರಬಹುದು! ಇಲ್ಲ ಇಲ್ಲ, ಹಾಗಿರುವುದಾದರೆ ಅವನು ಎರಡು ದಿನಕ್ಕಾಗಿಯಾದರೂ ಬರದಿರುತ್ತಿದ್ದನೇ? ಹಾಗಾದರೆ ಇವನನ್ನು ಏಕೆ ಕಳಿಸಿದುದು? ತಂದೆ-ತಾಯಿಯರ ಸಾಂತ್ವನಕ್ಕಾಗಿಯೋ? ಒಳ್ಳೆ ಮಾತಾಗಿದೆ, ಆದರೆ ಕೇವಲ ಮಾತುಗಳಿಂದಲೇ ಅವರ ಹೃದಯ ಶಾಂತವಾದೀತೇ? ಅವರಿಗೆ ಆಶ್ವಾಸನೆ ದೊರೆಯಬಹುದೇ? ಇದು ಅಸಂಭನೀಯವೇ ಆಗಿದೆ. ಬಹುಶಃ ನಮಗಾಗಿಯೂ ಏನಾದರೂ ಸಂದೇಶ ಹೇಳಿ ಕಳಿಸಿರಬಹುದು! ಕಳಿಸದಿದ್ದರೆ ಏನಾಯಿತು, ಇವನು ಅನುಚರನಾಗಿದ್ದಾನಲ್ಲಾ! ಇವನಲ್ಲಿ ಮಾತುಕತೆಯಾಡಿದರೆ ಅವನ ಏನಾದರೂ ಮಾತು ಕೇಳಲು ಸಿಗಬಹುದು. ನಡಿರೀ, ನಾವೆಲ್ಲರೂ ಇವನ ಬಳಿಗೆ ಹೋಗುವಾ! ಇಷ್ಟರಲ್ಲಿ ಉದ್ಧವನು ಹತ್ತಿರ ಬಂದಿದ್ದನು.</p>
<p class="Text">ಗೋಪಿಯರು ಶ್ರೀಕೃಷ್ಣನ ಸದೃಶನೆಂದು ತಿಳಿದೇ ಉದ್ಧವನ ಸತ್ಕಾರಗೈದು ಏಕಾಂತಕ್ಕೆ ಕರೆದುಕೊಂಡು ಹೋಗಿ ಅವರೆಲ್ಲರೂ ಕೇಳಿದರು-ಉದ್ಧವಾ! ನೀನಾದರೋ ಶ್ರೀಕೃಷ್ಣನ ಅಂತರಂಗ ಪ್ರೇಮೀ ಸಖನಾಗಿರುವಿರಿ. ಏನು, ಅವನ ಹೃದಯದ ಯಾವುದಾದರೂ ಮಾತನ್ನು ಹೇಳಬಲ್ಲೆಯಾ? ಅವನು ಕೇವಲ ನಂದ-ಯಶೋದೆಯರಿಗಾಗಿಯೇ ನಿನ್ನನ್ನು ಕಳಿಸಿರಬಹುದು, ಅಲ್ಲದೆ ವ್ರಜದಲ್ಲಿ ಸ್ಮರಿಸುಂತಹ ಯಾವ ವಸ್ತು ಇದೆ! ಏನು ಅವನು ನಮ್ಮನ್ನು ನಿಜವಾಗಿಯೂ ಬಿಟ್ಟುಬಿಟ್ಟನೇ? ಈಗ ಅವನು ಇಲ್ಲಿಗೆ ಬರಲಾರನಲ್ಲವೆ? ಆದರೆ ಇದು ಹೇಗಾಗುತ್ತದೆ? ಅವನು ಬರುವನು ಅವಶ್ಯವಾಗಿ ಬರುವನು. ಉದ್ಧವಾ.! ನಮ್ಮ ಹೃದಯದ ಸ್ಥಿತಿ ಏನಾಗಿದೆ, ನಮ್ಮ ಆತ್ಮಾ ಎಷ್ಟು ದುಃಖಿತವಾಗಿದೆ, ಇದನ್ನು ಯಾರಾದರು ಹೇಗೆ ಬಲ್ಲರು? ಏನು ಈ ವೇದನೆಗೆ ಕೊನೆ ಇದೆಯೇ? ನಮಗಾದರೊ ಕಾಣುವುದಿಲ್ಲ. ನಾವು ಉಪಾಯ ಮಾಡಿದಷ್ಟು ಇದು ಹೆಚ್ಚುತ್ತಾ ಹೊಗುತ್ತದೆ. ಯಾರಲ್ಲಿ ಹೇಳಲಿ, ಹೇಳುವುದರಿಂದ ಏನು ಲಾಭ. </p>
<p class="Text">ಉದ್ಧವಾ! ಯಾವ ದಿನದಿಂದ ನಾವು ಅವನ ಸೌಂದರ್ಯವನ್ನು ಕೇಳಿದ್ದೇವೋ ಅವನ ರೂಪ ಮಾಧುರಿಯನ್ನು ನೋಡಿದ್ದೇವೋ, ಅವನ ಮಧುರ ಮುರಳಿಯ ಧ್ವನಿ ಕೇಳಿದ್ದೇವೋ, ಅದೇ ದಿನದಿಂದ ಹಾಗೂ ವಾಸ್ತವವಾಗಿ ಅದಕ್ಕಿಂತಲೂ ಮೊದಲೇ ನಾವು ಅವನಿಗೆ ಮಾರು ಹೋಗಿದ್ದೆವು. ಅವನು ತನ್ನ ಪ್ರೇಮಮಯ ಕಟಾಕ್ಷದಿಂದ ಮಂದ-ಮಂದ ಮುಗುಳ್ನಗೆಯಿಂದ, ಅನುಗ್ರಹ ಪೂರ್ಣ ಹುಬ್ಬಿನ ಸಂಕೇತದಿಂದ ನಮ್ಮನ್ನು ಸ್ವೀಕರಿಸಿದ್ದನು. ಅವನು ಸ್ವೀಕರಿಸದಿದ್ದರೂ ನಾವು ಅವನವರೇ ಆಗಿದ್ದೆವು, ಅವನವರೇ ಇರುವೆವು. ಆದರೆ ಅವನು ಸ್ವೀಕರಿಸಿದಾಗ ಅವನ ಮೇಲೆ ನಮಗೆ ಅಕಾರ ಉಂಟಾಯಿತು,ನಮ್ಮ ಹಿಡಿತವುಂಟಾಯಿತು. ಅವನು ನಮ್ಮ ಇಚ್ಛೆಯ ವಿರುದ್ಧ ಒಂದು ಕ್ಷಣವಾದರೂ ನಮ್ಮಿಂದ ಬೇರೆಯಾಗುತ್ತಿರಲಿಲ್ಲ. ಆದರೆ ನಾವು ಇದನ್ನು ಬಯಸುವುದಿಲ್ಲ. ಹೃದಯದಿಂದ ಬಯಸಿದರೂ ಅವನ ಮೇಲೆ ಯಾವುದೇ ಒತ್ತಡ ಹೇರುತ್ತಿರಲಿಲ್ಲ, ಅವನಲ್ಲಿ ಹೇಳುತ್ತಿರಲಿಲ್ಲ; ಆದರೆ ನಾವು ಇದೇ ರೀತಿ ಎಷ್ಟು ದಿನ ಕೊರಗಿ-ಕೊರಗಿ ಸಾಯುತ್ತಿರಬಹುದು? ಒಂದು ವೇಳೆ ಈ ದಿನಗಳು ಶೀಘ್ರವಾಗಿ ಕಳೆಯುತ್ತಿದ್ದರೆ ನಾವು ಬಹಳಷ್ಟು ದಿನಗಳವರೆಗೆ ಶಾಂತಿಯಿಂದ ಪ್ರತೀಕ್ಷೆಯೂ ಮಾಡುತ್ತಾ ಇರುವೆವು. ಆದರೆ ಒಂದೊಂದು ದಿನವೂ ಪರ್ವತದಂತೆ ಭಾರವಾಗುತ್ತಾ ಹೋಗುತ್ತಿದೆ. ಸಮುದ್ರಕ್ಕಿಂತ ಅಪಾರವಾಗುತ್ತಾ ಇದೆ. ನಾವೇನು ಮಾಡಲೀ, ಈ ದಿನಗಳನ್ನು ಹೇಗೆ ಕಳೆಯಲೀ? ಒಂದು ಕ್ಷಣ ಯುಗವಾಯಿತು. ಕಣ್ಣುಗಳಿಂದ ಕಣ್ಣೀರ ಧಾರೆ ನಿಲ್ಲುವುದೇ ಇಲ್ಲ, ಎಲ್ಲವೂ ಬರಿದಾಗಿರುವಂತೆ ಕಾಣುತ್ತದೆ. ನಮ್ಮ ಈ ಶೂನ್ಯತೆ ಎಂದಾದರೂ ಕಳೆದು ಹೋದೀತೇನು? </p>
<p class="Text">ಉದ್ಧವಾ! ನಮಗೆ ಆ ದಿನಗಳು ಇನ್ನೂ ಸ್ಮರಣೆಯಲ್ಲಿವೆ, ನಮ್ಮ ಪ್ರಿಯತಮನು, ನಮ್ಮ ಶ್ರೀಕೃಷ್ಣನು ಗೋವುಗಳನ್ನು ಮೇಯಿಸಲು ಕಾಡಿಗೆ ಹೋಗುತ್ತಿದ್ದನು. ಒಂದೊಂದು ಕ್ಷಣ ನಾವು ವಿಕಲರಾಗಿ ಕಳೆಯುತ್ತಿದ್ದೆವು, ಎಲ್ಲಾದರೂ ಅವನ ಕಮಲಕ್ಕಿಂತಲೂ ಕೋಮಲವಾದ ಚರಣಗಳಿಗೆ ಕುಶ-ಕಂಟಕಗಳು ಚುಚ್ಚದಿರಲಿ, ಅವನ ಕೆಂಪು-ಕೆಂಪಾದ ಪಾದತಲಗಳಿಗೆ ಕಷ್ಟವಾಗದಿರಲಿ ಎಂದು ಹೃದಯ ಹಾತೊರೆಯುತ್ತಿತ್ತು. ಉದ್ಧವಾ! ಯಾವಾಗ ನಾವು ಅವನ ಚರಣ ಕಮಲಗಳನ್ನು ನಮ್ಮ ಕಠೋರ ಹೃದಯಕ್ಕೆ ಒತ್ತಿಕೊಂಡಾಗ ಎಲ್ಲಾದರೂ ಅವನ ಚರಣಗಳಿಗೆ ಏಟಾದೀತೇ ಎಂದು ನಮಗೆ ಭಯವಾಗುತ್ತಿತ್ತು. ನಮ್ಮ ಹೃದಯ ಬಲ್ಲದು, ಪರಮಾತ್ಮನು ಈ ಮಾತಿಗೆ ಸಾಕ್ಷಿಯಾಗಿದ್ದಾನೆ. ಅವನು ಗೋವುಗಳನ್ನು ಮೇಯಿಸಲು ಕಾಡಿಗೆ ಹೊರಟಾಗ ನಾವು ನಂದರಾಜನ ಬಾಗಿಲಿಗೆ ತಲಪುತ್ತಿದ್ದೆವು, ದಾರಿಯಲ್ಲಿ ಹೋಗಿ ನಿಂತಿರುತ್ತಿದ್ದೆವು, ಮತ್ತು ಅವನು ಕಣ್ಣುಗಳಿಂದ ಮರೆಯಾಗುವವರೆಗೂ ನೆಟ್ಟ ನೋಟದಿಂದ ನೋಡುತ್ತಾ ನಿಂತಿರುತ್ತಿದ್ದೆವು. ಕೆಲಸ ಮಾಡಲು ಮನೆಗೆ ಮರಳಿದರೂ ಕೆಲಸ-ಕಾರ್ಯದಲ್ಲಿ ಮನಸ್ಸು ಇರುತ್ತಿರಲಿಲ್ಲ ಮತ್ತು ಮಾಡುವ ಸಮಯದಲ್ಲಿಯೂ ಅವನು ನಮ್ಮ ಮುಂದೆಯೇ ನಿಂತಿರುವಂತೆ ಅನಿಸುತ್ತಿತ್ತು. ನಾವು ಧಾನ್ಯ ಕುಟ್ಟುವಾಗ ಅವನು ಬಂದು ಒನಕೆಯನ್ನು ಹಿಡಿದುಕೊಳ್ಳುತ್ತಿದ್ದ. ನಾವು ಮೊಸರು ಕಡೆಯುತ್ತಿದ್ದರೆ ಅವನು ಕಡಗೋಲನ್ನು ಹಿಡಿದುಕೊಂಡು ತಡೆದುಬಿಡುತ್ತಿದ್ದನು. ನಾವು ಕಸ ಗುಡಿಸುತ್ತಿದ್ದರೆ ಅವನು ಮುಂದೆ ಬಂದು ನಿಲ್ಲುತ್ತಿದ್ದನು. ನಾವು ಯಮುನೆಯ ನೀರನ್ನು ತರುವ, ಮೊಸರು ಮಾರುವ, ಇನ್ಯಾವುದಾದರೂ ಕೆಲಸ-ಕಾರ್ಯದ ನೆಪ ಮಾಡಿಕೊಂಡು ಅನೇಕ ಸಲ ವನಕ್ಕೆ ಹೋಗಿ ಅವನನ್ನು ನೋಡಿಕೊಂಡು ಬರುತ್ತಿದ್ದೆವು. ಅವನು ಸಂಜೆ ಮರಳುವಾಗ ನಾವು ಮೊದಲೆಯೇ ದಾರಿಯಲ್ಲಿ ನಿಂತುಬಿಡುತ್ತಿದ್ದೆವು ಮತ್ತು ಅವನ ದಾರಿ ನೋಡುತ್ತಿದ್ದೆವು. ಅವನು ಮುರಳಿಯನ್ನು ನುಡಿಸುತ್ತಾ ಗೊಲ್ಲ ಬಾಲಕರೊಂದಿಗೆ ಮರಳುತ್ತಿದ್ದ. ಅವನ ಗುಂಗುರು-ಗಂಗುರಾದ ಕಪ್ಪಾದ ಕೂದಲಿನಲ್ಲಿ ವ್ರಜದ ಧೂಳು ಬಿದ್ದಿರುತ್ತಿತ್ತು. ಅವನ ಗಲ್ಲಗಳ ಮೇಲೆ ಬೆವರ ಹನಿಗಳು ಮೂಡಿ ಬಂದಿದ್ದರೆ, ಅದನ್ನು ನೋಡಿ ಎಷ್ಟು ಸಂತೋಷವಾಗುತ್ತಿತ್ತು, ಎಷ್ಟು ಆನಂದವಾಗುತ್ತಿತ್ತು ಹೇಳತೀರದು. ನಾವು ರಾತ್ರಿಯಲ್ಲೂ ನಂದರಾಜನಲ್ಲಿಗೆ ಹೋಗುತ್ತಿದ್ದೆವು. ಅವನು ಕೊಳಲನ್ನು ನುಡಿಸುತ್ತಾ ನಮ್ಮನ್ನು ವನಕ್ಕೆ ಕರೆಯುತ್ತಿದ್ದ, ನಮ್ಮ ಜೊತೆಗೆ ಕ್ರೀಡಿಸುತ್ತಿದ್ದ. ಅದೆಲ್ಲ ಹೇಳುವುದರಿಂದ ಈಗ ಯಾವ ಲಾಭವೂ ಇಲ್ಲ. ನಾವು ವ್ರತಗೈದು, ಉಪವಾಸಗೈದು, ದೇವಿ-ದೇವತೆಗಳಿಗೆ ಹರಕೆ ಹೊತ್ತು ಶ್ರೀಕೃಷ್ಣನೇ ನಮ್ಮ ಸ್ವಾಮಿಯಾಗಲೀ ಎಂದು ಹೃದಯದಿಂದ, ಆತ್ಮದಿಂದಲೂ ಬಯಸುತ್ತಿದ್ದೆವು; ಅವನು ಆದನು ಕೂಡ ಆದರೆ ಉದ್ಧವಾ! ಈಗ ಅವನು ಎಲ್ಲಿದ್ದಾನೆ? ಈಗ ನಾವು ಅವನ ವಿಷಯವನ್ನು ಹೇಳುತ್ತಿದ್ದೇವೆ, ಅವನ ಸಂದೇಶ ಪಡೆಯುತ್ತಿದ್ದೇವೆ, ಅವನ ಸ್ಮರಣೆ ಮಾಡುತ್ತಿದ್ದೇವೆ, ಆದರೆ ಅವನು ಈಗ ಎಲ್ಲಿದ್ದಾನೆ? ನಮ್ಮಗಳ ನಡುವಿನಲ್ಲಿ ಅವನಿಲ್ಲ. ನಮ್ಮ ಜೀವನ ಭಾರವಾಗಿದೆ, ವ್ಯರ್ಥವಾಗಿದೆ. ಹೇಳುತ್ತಾ-ಹೇಳುತ್ತಾ ಗೋಪಿಯರು ತನ್ಮಯರಾದರು. ಅವರ ಬಾಹ್ಯಜ್ಞಾನ ಸರಿಯುತ್ತಾ ಹೋಯಿತು.</p>
<p class="Text">ಗೋಪಿಯರಲ್ಲಿ ಸ್ವಲ್ಪ-ಸ್ವಲ್ಪ ಚೈತನ್ಯ ಮರಳಿದಾಗ ಅವರು ಹುಚ್ಚರಂತೆ ಚೇಷ್ಟೆ ಮಾಡತೊಡಗಿದರು. ಯಾವಳೋ ಒಬ್ಬಳು ವೃಕ್ಷವನ್ನೇ ಶ್ರೀಕೃಷ್ಣನೆಂದು ತಿಳಿದು ಅದನ್ನು ಅಪ್ಪಿಕೊಂಡಳು, ಇನ್ನೋರ್ವಳು ಲತಾಕುಂಜದಲ್ಲಿ ಶ್ರೀಕೃಷ್ಣನು ಇದ್ದಾನೆಂದು ಅಲ್ಲಿಂದ ಮುಖ ತಿರುಹಿ ಮರಳಿದಳು, ಮತ್ತೋರ್ವಳು ತರಗೆಲೆಯ ಸದ್ದಿನಿಂದ ಶ್ರೀಕೃಷ್ಣನ ಆಗಮನವನ್ನು ಸ್ವಾಗತಿಸಿದಳು, ಯಾರೊ ಒಬ್ಬಳು ಸಂಪಿಗೆ, ಮಾಲತಿ, ಜಾಜಿ, ಗುಲಾಬಿ, ತಾವರೆ ಮೊದಲಾದ ಹೂವುಗಳ ಬಳಿ ಶ್ರೀಕೃಷ್ಣನ ಸಂಬಂಧವಾಗಿ ಮಾತಾಡತೊಡಗಿದಳು, ಯಾವಳದೋ ದೃಷ್ಟಿ ಭೃಂಗದ ಮೇಲೆ ಬಿದ್ದಾಗ ಅದನ್ನು ಶ್ರೀಕೃಷ್ಣನ ದೂತನೆಂದರಿತು ಅದನ್ನೇ ಬೈಯತೊಡಗಿದಳು, ಅವರ ಸ್ಥಿತಿ ವಿಚಿತ್ರವಾಯಿತು. ಅವರು ಇಡೀ ಜಗತ್ತನ್ನು, ಶರೀರವನ್ನು, ಪ್ರಾಣಗಳನ್ನು ಮತ್ತು ಆತ್ಮವನ್ನು ಮರೆತು ಶ್ರೀಕೃಷ್ಣನಲ್ಲಿ ತಲ್ಲೀನರಾದರು. ಅವರು ಶ್ರೀಕೃಷ್ಣನ ಲೀಲೆಗಳನ್ನು ಹಾಡುತ್ತಾ ಹಾಡುತ್ತಾ ಸಂಕೋಚ ಬಿಟ್ಟು ಆಡತೊಡಗಿದರು. ಉದ್ಧವನ ಹೃದಯ ದ್ರವಿತವಾಯಿತು, ಅವನು ಗೋಪಿಯರ ವಿರಹದ ಉಚ್ಚವಾದ ಸ್ಥಿತಿಯನ್ನು ನೋಡಿ ಮುಗ್ಧನಾದನು. ಅವನು ಹೇಗೋ ಗೋಪಿಯರನ್ನು ಸಾಂತ್ವನಗೊಳಿಸಿ ಹೇಳತೊಡಗಿದನು.</p>
<p class="Text">ಉದ್ಧವನು ಹೇಳುತ್ತಾನೆ ಗೋಪಿಯರೇ! ನಿಮ್ಮ ಜೀವನ ಸಫಲವಾಗಿದೆ, ಎಲ್ಲ ಲೋಕ ಮತ್ತು ಲೋಕಾಪತಿಗಳು ನಿಮ್ಮ ಪೂಜೆ ಮಾಡುತ್ತಾರೆ. ಶ್ರೀಕೃಷ್ಣನಲ್ಲಿ ಇಷ್ಟು ಪ್ರೇಮ, ಇಷ್ಟು ತನ್ಮಯತೆ ಬೇರೆಲ್ಲಿಯೂ ನೋಡಿಲ್ಲ, ಬೇರೆಲ್ಲಿಯೂ ಇರಲಾರದು. ದೊಡ್ಡ-ದೊಡ್ಡ ದಾನ, ವ್ರತ, ತಪ, ಹೋಮ, ಜಪ, ಸ್ವಾಧ್ಯಾಯ, ಸಂಯಮ ಮತ್ತು ಬೇರೆ ಶ್ರೇಯಸ್ಕರ ಉಪಾಯಗಳಿಂದ ಭಗವಾನ್ ಶ್ರೀಕೃಷ್ಣನ ಭಕ್ತಿಯನ್ನು ಪ್ರಾಪ್ತ ಮಾಡಿಕೊಳ್ಳಲಾಗುತ್ತದೆ? <span class="char-style-override-2">*</span>ಶ್ರೇಷ್ಠ ಮುನಿಗಳಿಗೂ ಯಾವ ಪ್ರೇಮವೂ ದುರ್ಲಭವಾಗಿದೆಯೋ, ಸೌಭಾಗ್ಯ ವಶದಿಂದ ಆ ಪ್ರೇಮ ನಿಮಗೆ ಪ್ರಾಪ್ತವಾಗಿದೆ. ಭಗವಂತನೊಂದಿಗೆ ನಿಮ್ಮ ಆ ಸಂಬಂಧ ಉಂಟಾಗಿದೆ. ನೀವೆಲ್ಲ ನಿಮ್ಮ-ನಿಮ್ಮ ಪುತ್ರ, ಪತಿ, ಸ್ವಜನ, ದೇಹ, ಗೇಹ ಮತ್ತು ಸರ್ವಸ್ವದ ತ್ಯಾಗಗೈದು ಭಗವಾನ್ ಪುರುಷೋತ್ತಮನನ್ನು ಪತಿ ರೂಪದಿಂದ ವರಣ ಮಾಡಿದ್ದಿರಿ<span class="char-style-override-2">*</span>. ಭಗವಾನ್ ಶ್ರೀಕೃಷ್ಣನ ವಿರಹದಿಂದ ನಿಮಗೆ ಸರ್ವಾತ್ಮಭಾವದ ಪ್ರಾಪ್ತಿ ಆಗಿ ಹೋಗಿದೆ. ನಿಮಗೆ ಎಲ್ಲೆಡೆಯಲ್ಲೂ ಶ್ರೀಕೃಷ್ಣನೇ-ಕೃಷ್ಣನು ಕಾಣುತ್ತಾನೆ. ನಿಮ್ಮ ಬಳಿಗೆ ಕಳಿಸಿ ಶ್ರೀಕೃಷ್ಣನು ನನ್ನ ಮೇಲೆ ದೊಡ್ಡ ಅನುಗ್ರಹ ಮಾಡಿರುವನು. ನಾನು ನಿಮ್ಮ ದರ್ಶನದಿಂದ ಧನ್ಯನಾದೆನು. ಕಲ್ಯಾಣೀ ಗೋಪಿಯರೇ! ಅವನು ನಿಮಗಾಗಿ ಕಳಿಸಿರುವ ಸಂದೇಶವನ್ನು ನಾನು ಹಾಗೆಯೇ ಹೇಳುತ್ತೇನೆ. ಅದನ್ನು ಕೇಳಿ ನಿಮಗೆ ತುಂಬಾ ಆನಂದವಾಗಬಹುದು. ಅವನ ಈ ಏಕಾಂತ ಸಂದೇಶವನ್ನು ಎತ್ತಿಕೊಂಡು ನಾನು ನಿಮ್ಮ ಬಳಿಗೆ ಬಂದಿರುವೆನು.</p>
<p class="FootnoteShlok"><span class="char-style-override-3">*</span>ದಾನವ್ರತತಪೋಹೋಮಜಪಸ್ವಾಧ್ಯಾಯಸಂಯಮೈಃ ।</p>
<p class="FootnoteShlok">ಶ್ರೇಯೋಭಿರ್ವಿವಿಧೈಶ್ಚಾನ್ಯೈಃ ಕೃಷ್ಣೇ ಭಕ್ತಿರ್ಹಿ ಸಾಧ್ಯತೇ ॥</p>
<p class="FootnoteShlok"><span class="char-style-override-3">*</span>ದಿಷ್ಟ್ಯಾ ಪುತ್ರಾನ್ಪತೀನ್ದೇಹಾನ್ ಸ್ವಜನಾನ್ಭವನಾನಿ ಚ ।</p>
<p class="FootnoteShlok">ಹಿತ್ವಾ ವೃಣೀತ ಯೂಯಂ ಯತ್ ಕೃಷ್ಣಾಖ್ಯಂ ಪುರುಷಂ ಪರಮ್ ॥</p>
<p class="Text">ಶ್ರೀಕೃಷ್ಣನು ಹೇಳಿದ್ದಾನೆ ನನ್ನ ಪ್ರಿಯ ಗೋಪಿಯರೇ! ನಾನು ಎಂದಿಗೂ ನಿಮ್ಮಿಂದ ಬೇರೆಯಾಗಿ ಇರಲಾರೆನು. ಪೃಥ್ವಿ, ಜಲ, ವಾಯು ಇವುಗಳು ಆಕಾಶದಿಂದ ಬೇರೆಯಾಗಲಾರವೋ, ಹಾಗೆಯೇ ನೀವು ನನ್ನಿಂದ ಬೇರೆಯಾಗಲಾರಿರಿ. ನಿಮ್ಮ ಮನ, ಪ್ರಾಣ, ಶರೀರ, ಇಂದ್ರಿಯಗಳು, ಗುಣಗಳು ಮತ್ತು ಏನೆಲ್ಲ ನೀವಾಗಿದ್ದಿರೊ ಅದೆ ಎಲ್ಲವೂ ನನ್ನಲ್ಲೇ ಇದೆ, ನಾನು ಎಲ್ಲರ ಆಶ್ರಯನಾಗಿದ್ದೇನೆ. ನಾನೇ ನನ್ನನ್ನು ನನ್ನಲ್ಲಿ ಸೃಷ್ಟಿಸಿಕೊಳ್ಳುತ್ತೇನೆ, ನಾನೇ ಪಾಲಿಸಿಕೊಳ್ಳುತ್ತೇನೆ, ನಾನೇ ಉಪಸಂಹಾರವಾಗುತ್ತೇನೆ. ನಾನೇ ನನ್ನ ಮಾಯೆಯಿಂದ ನನ್ನ ಶಕ್ತಿಯಿಂದ ಸ್ವತಃ ಈ ರೂಪಗಳಲ್ಲಿ ಪ್ರಕಟನಾಗುತ್ತೇನೆ. ಆತ್ಮವೂ ಜ್ಞಾನ ಸ್ವರೂಪವಾಗಿದೆ. ಅದು ಮಾಯೆಯಿಂದ ರಹಿತ ಮತ್ತು ಗುಣಗಳಿಂದ ಅತೀತವಾಗಿದೆ. ಸ್ವಪ್ನ, ಸುಷುಪ್ತಿ, ಜಾಗ್ರತ್ ಈ ಮೂರು ಅವಸ್ಥೆಗಳಿಂದ ಅತೀತ ಮತ್ತು ಇವುಗಳ ಸಾಕ್ಷಿಯಾಗಿದೆ. ಈ ವಿಷಯಗಳು, ಈ ಪ್ರಪಂಚವು ಅದರಲ್ಲಿ ಸ್ವಪ್ನದಂತೆ ಎದ್ದು ನಿಂತಿದೆ. ಇದು ಮಿಥ್ಯೆಯಾಗಿದೆ. ಈ ಮಿಥ್ಯಾ ಪ್ರಪಂಚದತ್ತ ದೃಷ್ಟಿ ಇರಿಸಿದಾಗ ವಿಯೋಗವಿದೆ. ಅದರಿಂದ ಇಂದ್ರಿಯಗಳನ್ನು, ಮನೋ ವೃತ್ತಿಗಳನ್ನು ಸೆಳದುಕೊಂಡು ಆತ್ಮನಲ್ಲಿ ತೊಡಗಿಸಿರಿ. ಅವುಗಳನ್ನು ಅಂತರ್ಮುಖವಾಗಿಸಿರಿ. ಎಲ್ಲ ಸಿದ್ಧಾಂತಗಳ ಮತ್ತು ಸಾಧನೆಗಳ ಉದ್ದೇಶ ಇದೇ ಆಗಿದೆ. ವೇದ, ಯೋಗ, ಸಾಂಖ್ಯ, ತ್ಯಾಗ, ತಪಸ್ಸು, ದಮ ಮತ್ತು ಸತ್ಯ ಇವುಗಳ ಲಕ್ಷ್ಯ ಇದೇ ಆಗಿದೆ. ನಾನು ಬಾಹ್ಯ ದೃಷ್ಟಿಯಿಂದ ನಿಮ್ಮಗಳಿಂದ ಅವಶ್ಯವಾಗಿ ದೂರವಾಗಿದ್ದೇನೆ, ಆದರೆ ಕೇವಲ ಕಣ್ಣುಗಳಿಂದ ಮಾತ್ರ ದೂರವಾಗಿದ್ದೇನಲ್ಲ! ಕಣ್ಣುಗಳ ದೂರವೂ ದೂರವಲ್ಲ. ದೂರವಾದರೋ ಮನಸ್ಸಿನದಾಗಿದೆ. ನಾನು ಅಲ್ಲಿ ಇರುವುದಕ್ಕಿಂತ ಇಲ್ಲಿ ಇರುವುದರಿಂದ ನಿಮ್ಮ ಮನಸ್ಸು ನನ್ನಲ್ಲಿ ಹೆಚ್ಚು ತೊಡಗೀತು. ನನ್ನ ಚಿಂತನೆ ವಿಶೇಷವಾಗಿ ಆಗಬಹುದು. ಹೀಗೆ ನಡೆದುಕೊಂಡು ಬಂದಿದೆ ಮತ್ತು ಹೀಗೆಯೇ ನಡೆಯುತ್ತದೆ. ಸಮಸ್ತ ವೃತ್ತಿಗಳನ್ನು ಬಿಟ್ಟು ತಮ್ಮ ಮನಸ್ಸನ್ನು ಕೇವಲ ನನ್ನಲ್ಲೇ ತೊಡಗಿಸಿರಿ. ನನ್ನ ಸ್ಮರಣೆ ಮಾಡುತ್ತಾ ಇರಿ. ಬೇಗನೆ ನೀವು ನನ್ನನ್ನು ಪಡೆಯುವಿರಿ. ನಿಮಗೆ ತಿಳಿದಿದೆಯಲ್ಲ? ಯಾವ ದಿನ ನಾನು ರಾಸವನ್ನು ನಡೆಸುತ್ತಿದ್ದೆನೊ ಆಗ ಕೆಲವು ಗೋಪಿಯರಿಗೆ ನನ್ನ ಬಳಿಗೆ ಬರಲಾಗಲಿಲ್ಲ; ಅವರು ನಿಜವಾದ ಹೃದಯದಿಂದ, ಪ್ರೇಮದಿಂದ ನನ್ನನ್ನು ಸ್ಮರಿಸಿದರು ಮತ್ತು ಶರೀರದಿಂದ ಬಂದು ತಲುಪುವ ಗೋಪಿಯರಿಗಿಂತ ಮೊದಲೇ ಅವರು ನನ್ನ ಬಳಿಗೆ ತಲುಪಿದರು. ನಾನು ನಿಮ್ಮ ಬಳಿಯೇ ಇದ್ದೇನೆ. ನಿಮ್ಮ ಹೃದಯದಲ್ಲಿ ಇದ್ದೇನೆ. ನಿಮ್ಮ ಆತ್ಮ ರೂಪದಿಂದ ಇದ್ದೇನೆ. ವಿಯೋಗವೆಂದರೇನು? ಅದಕ್ಕಾಗಿ ದುಃಖಿತರಾಗುವ ಆವಶ್ಯಕತೆ ಏನಿದೆ.? ನನ್ನನ್ನು ಹುಡುಕಬೇಡಿ, ನನ್ನ ಅನುಭವ ಪಡೆಯಿರಿ. ನಾನು ನಿಮ್ಮ ಬಳಿಯೇ ಇದ್ದೇನೆ.</p>
<p class="Text">ಉದ್ಧವನು ಇಷ್ಟು ಹೇಳಿ ಸುಮ್ಮನಾದನು. ತಮ್ಮ ಪ್ರಿಯತಮನ ಆದೇಶ, ತಮ್ಮ ಪ್ರಾಣಗಳ ಸಂದೇಶ ಕೇಳಿ ಗೋಪಿಯರಿಗೆ ತುಂಬಾ ಆನಂದವಾಯಿತು. ಅವನ ಸಂದೇಶದಿಂದ ಅವರ ಸ್ಮೃತಿ ಮರಳಿತು. <span class="char-style-override-2">*</span>ಅವರು ಪ್ರಸನ್ನರಾಗಿ ಉದ್ಧವನೊಂದಿಗೆ ಹೇಳಿದರು ಶ್ರೀಕೃಷ್ಣನು ಪ್ರಸನ್ನನಾಗಿದ್ದಾನೆ, ಆನಂದವಾಗಿದ್ದಾನೆ, ಎಂಬುದು ತುಂಬಾ ಒಳ್ಳೆಯ ಮಾತಾಗಿದೆ. ಕಂಸ ಮತ್ತು ಅವನ ಅನುಚರರು ಸತ್ತುಹೋದರು ; ಜಗತ್ತಿಗೆ ಕ್ಷೇಮವಾಯಿತು. ನಾವು ಅವನನ್ನು ನೋಡಿ-ನೋಡಿ ಪ್ರಸನ್ನರಾಗುತ್ತಿದ್ದೆವೋ, ಹಾಗೆಯೇ ಮಥುರಾವಾಸಿಗಳು ಕೂಡ ಅವನನ್ನು ನೋಡುತ್ತಾ ಪ್ರಸನ್ನರಾಗುತ್ತಿರಬಹುದು. ಅಲ್ಲಿಯ ಜನರು ವಿಶೇಷ ಪ್ರೇಮಿಗಳಾಗಿರಬಹುದು, ಅವರ ಪ್ರೇಮ ಪಾಶದಲ್ಲಿ ಶ್ರೀಕೃಷ್ಣನು ಬಂಧಿತನಾಗುವುದು ಸ್ವಾಭಾವಿಕವೇ ಆಗಿದೆ. ಏನು ಅವರ ಮಧ್ಯದಲ್ಲಿದ್ದು ನಮ್ಮ ನೆನಪು ಇಡಬಲ್ಲನೇ? ಇಟ್ಟಿರುವನೇ? ಏನು, ಅವನು ಚಂದ್ರಿಕಾ ಚರ್ಚಿತ ವೃಂದಾವನದಲ್ಲಿ ನಮ್ಮೊಂದಿಗೆ ಹಾಡು-ಹಾಡುತ್ತಾ, ನೃತ್ಯವಾಡುತ್ತಾ ರಾಸಲೀಲೆ ನಡೆಸಿದ್ದನೋ ಆ ರಾತ್ರಿ ಅವನಿಗೆ ನೆನಪಿದೆಯೇ? ಏನು, ಅವನು ನಮ್ಮ ಪ್ರಾಣಗಳನ್ನು ಜೀವಂತವಾಗಿಡಲು ಇಲ್ಲಿಗೆ ಬರುವನೇ? ಈಗ ಅವನು ನಮ್ಮಂತಹ ವನವಾಸಿಯರ ಬಳಿಗೆ ಏಕೆ ಬರುವನು? ಅವನು ಆತ್ಮಾರಾಮನಾಗಿದ್ದಾನೆ, ಪೂರ್ಣಕಾಮನಾಗಿದ್ದಾನೆ, ಅವನಿಗೆ ನಮ್ಮ ಆವಶ್ಯಕತೆ ಏನಿದೆ? ಆಶೆಗಿಂತ ನಿರಾಸೆಯೇ ಒಳ್ಳೆಯದು ಎಂದು ನಾವು ತಿಳಿದಿದ್ದೇವೆ. ಆದರೂ ಶ್ರೀಕೃಷ್ಣನ ಕಡೆಗೆ ನಮ್ಮ ಕಣ್ಣುಗಳು ನೆಟ್ಟಿವೆ, ನಮ್ಮ ಆಶೆಯ, ಅಭಿಲಾಶೆಯ ಸೂತ್ರ ಹರಿದಿಲ್ಲ. ಅವನನ್ನು ಯಾರು ಬಿಡಬಲ್ಲರು? ಅವನು ಇಚ್ಛಿಸದಿದ್ದರೂ ಲಕ್ಷ್ಮಿಯು ಒಂದು ಗಳಿಗೆಯೂ ಅವನನ್ನು ಬಿಡಲಾರಳು. ಉದ್ಧವಾ! ಯಮುನೆಯ ಮರಳದಿಣ್ಣೆ, ಗೋವರ್ಧನದ ಶಿಖರ, ಅವನ  ಕ್ರೀಡೆ, ಅವನ ಮುದ್ದಿನ ಗೋವುಗಳು, ಅವನ ಮುರಳಿಯ ಧ್ವನಿ ಬಾರಿ-ಬಾರಿಗೂ ಅವನ ನೆನಪು ಕೊಡಿಸುತ್ತವೆ. ಈಗಲೂ ವೃಂದಾವನದ ಭೂಮಿಯು ಅವನ ಚರಣ ಚಿನ್ಹೆಗಳಿಂದ ರಹಿತವಾಗಿಲ್ಲ. ನಾವು ಅವನನ್ನು ಹೇಗೆ ಮರೆಯಬಲ್ಲೆವು? ಅವನ ಸ್ಮರಣೆಯೇ ನಮ್ಮ ಜೀವನವಾಗಿದೆ. ಅವನ ಲಲಿತಗತಿ, ಮಧುರ-ಮಂದಹಾಸ, ಲೀಲಾಪೂರ್ಣ ಕಟಾಕ್ಷ ಮತ್ತು ಪ್ರೇಮ ತುಂಬಿದ ಮಾತಿನಿಂದ ಮೋಹಿತರಾಗಿ ನಾವು ನಮ್ಮ ಹೃದಯವನ್ನು ಒಪ್ಪಿಸಬಿಟ್ಟಿದ್ದೇವೆ. ನಮ್ಮ ಸರ್ವಸ್ವವನ್ನು ಅವನ ಚರಣಗಳಲ್ಲಿ ನಿವಾಳಿಸಿಬಿಟ್ಟಿದ್ದೇವೆ. ನಾವಾದರೊ ಅವನನ್ನು ಹೇಗೆ ಮರೆಯಬಲ್ಲೆವು? ಹೇ ನಾಥಾ! ಹೇ ದೀನಬಂಧೊ! ನಾವು ದುಃಖದ ಸಮುದ್ರದಲ್ಲಿ ಮುಳುಗುತ್ತಿದ್ದೇವೆ. ನಮ್ಮನ್ನು ಕಾಪಾಡು! ನಮ್ಮ ಉದ್ಧಾರ ಮಾಡು!</p>
<p class="FootnoteShlok"><span class="char-style-override-3">*</span>ಏವಂ ಪ್ರಿಯತಮಾದಿಷ್ಟಮಾಕರ್ಣ್ಯ ವ್ರಜಯೋಷಿತಃ ।</p>
<p class="FootnoteShlok">ತಾ ಊಚುರುದ್ಧವಂ ಪ್ರೀತಾಸ್ತತ್ಸಂದೇಶಾಗತಸ್ಮೃತೀಃ ॥</p>
<p class="Text">ಶ್ರೀಕೃಷ್ಣನ ಸಂದೇಶದಿಂದ ಗೋಪಿಯರ ವಿರಹ ಜ್ವಾಲೆ ಸ್ವಲ್ಪ ಮಟ್ಟಿಗೆ  ಶಾಂತವಾಯಿತು. ಅವರು ಉದ್ಧವನನ್ನು ಶ್ರೀಕೃಷ್ಣನ ಸ್ವರೂಪವೆಂದರಿತು ಅವನ ಸತ್ಕಾರ ಮಾಡತೊಡಗಿದರು. ಅವರು ಹೇಳಿದರು ಉದ್ಧವಾ! ನೀನು ರಾಧೆಯ ಬಳಿಗೆ ಹೋಗಿ. ಭಗವಂತನ ವಿರಹದಿಂದ ಅವಳ ಸ್ಥಿತಿ ಏನಾಗಿದೆ ಎಂದು ನೋಡಿರಿ. ಅವಳು ಸಾಯುತ್ತಾ-ಸಾಯುತ್ತಾ ಬದುಕಿದ್ದಾಳೆ, ಬದುಕಿ-ಬದುಕಿ ಸಾಯುತ್ತಿದ್ದಾಳೆ. ಚಿಂತಾ, ಜಾಗರಣ, ಮೂರ್ಛಾ, ಪ್ರಳಯ, ಇವುಗಳ ಕ್ರಮ ನಡಿತಾ ಇದೆ. ಅವಳು ಎಂದೋ ಉನ್ಮತ್ತಳಾಗುತ್ತಾಳೆ, ಎಂದೋ ಮೋಹಿತಳಾಗುತ್ತಾಳೆ, ನಡಿಯಿರಿ ಅವಳ ದರ್ಶನ ಮಾಡಿರಿ, ಅವಳ ಚರಣಗಳಲ್ಲಿ ತಲೆಯಿಟ್ಟು ಏನಾದರೂ ಕಲಿಯಿರಿ. ಉದ್ಧವನು ಅವರೊಂದಿಗೆ ಶ್ರೀರಾಧೆಯ ಬಳಿಗೆ ಹೋಗಲು ಪ್ರಸ್ಥಾನ ಮಾಡಿದನು.</p>
<p class="Text para-style-override-2"><span> </span></p>


<p class="Page-Break"> </p>
<p class="Sub-Heading" id="toc_marker-3-4">(4)</p>
<p class="Text">ಸಮಸ್ತ ಜಗತ್ತಿನ ಆತ್ಮಾ ಭಗವಾನ್ ಶ್ರೀಕೃಷ್ಣನೇ ಆಗಿದ್ದಾನೆ. ನಮ್ಮ ಆತ್ಮವು ಭಗವಂತನ ಸನ್ನಿಯ ಅನುಭವವನ್ನು ಪಡೆದಾಗಲೇ ಈ ಜಗತ್ತು ಸುಖಿಯಾಗುತ್ತದೆ. ಅವನಿಲ್ಲದೇ ಇದರಲ್ಲಿ ಸುಖವಿಲ್ಲ, ಶಾಂತಿಯಿಲ್ಲ, ಆನಂದವಿಲ್ಲ. ಆದರೆ ಶ್ರೀಕೃಷ್ಣನ ಆತ್ಮಾ ಎಂದರೇನು? ಯಾವುದಿಲ್ಲದೆ ಶ್ರೀಕೃಷ್ಣನೂ ಕೂಡ ಇರಲಾರನೋ, ಚಡಪಡಿಸುತ್ತಿರುವನೋ ಮತ್ತು ಯಾವುದನ್ನು ಪಡೆದು ಅವನ ಆನಂದ ಅನಂತ ಪಟ್ಟು ಹೆಚ್ಚುತ್ತದೋ ಅಂತಹ ವಸ್ತು ಯಾವುದಿದೆ? ಅದೇ ಶ್ರೀರಾಧೆಯಾಗಿದ್ದಾಳೆ. ಶ್ರೀರಾಧೆಯೇ ಕೃಷ್ಣನ ಆತ್ಮಾ ಆಗಿದ್ದಾಳೆ ಮತ್ತು ಅವಳೊಂದಿಗೆ ರಮಣಮಾಡುವುದರಿಂದ ಶ್ರೀಕೃಷ್ಣನನ್ನು ಆತ್ಮಾರಾಮ ಎಂದು ಹೇಳಲಾಗಿದೆ. <span class="char-style-override-2">*</span>ಶ್ರೀಕೃಷ್ಣನಿಲ್ಲದೆ ರಾಧೆಯು ಪ್ರಾಣಹೀನಳಾಗಿದ್ದಾಳೆ ಮತ್ತು ರಾಧೆಯಿಲ್ಲದೆ ಶ್ರೀಕೃಷ್ಣನು ಆನಂದಹೀನನಾಗಿದ್ದಾನೆ. ಇವರಿಬ್ಬರೂ ಎಂದಿಗೂ ಬೇರೆಯಾಗುವುದೇ ಇಲ್ಲ. ಬೇರೆಯಾಗುವ ಲೀಲೆ ಮಾಡುತ್ತಾರೆ. ಜನರು ಪರಮ ಪ್ರೇಮದ, ಪರಮ ಆನಂದದ ಸಾಕ್ಷಾತ್ ದರ್ಶನ ಪಡೆಯಲಿ ಎಂಬುದಕ್ಕಾಗಿ ಇವುಗಳ ದರ್ಶನ ಶ್ರೀಕೃಷ್ಣನಲ್ಲಿ, ಶ್ರೀರಾಧೆಯಲ್ಲಿ ಪೂರ್ಣ ರೂಪದಿಂದ ಪಡೆಯಬಹುದು.</p>
<p class="FootnoteShlok">*ಆತ್ಮಾ ತು ರಾಕಾ ತಸ್ಯ ತಯೈವ ರಮಣಾದಸೌ ।</p>
<p class="FootnoteShlok"> ಆತ್ಮಾರಾಮ ಇತಿ ಪ್ರೋಕ್ತ ಋಷಿಭಿಸ್ತತ್ತ್ವದರ್ಶಿಭಿಃ ॥</p>
<p class="Text">ಶ್ರೀಕೃಷ್ಣನು ಮಥುರೆಗೆ ಹೋದಂದಿನಿಂದ ರಾಧೆಯ ಸ್ಥಿತಿಯು ವಿಚಿತ್ರವಾಗಿತ್ತು. ರಾತ್ರಿಯಲ್ಲಿ ನಿದ್ದೆ ಬರುತ್ತಿರಲಿಲ್ಲ, ಹಗಲಿನಲ್ಲಿ ಶಾಂತಿಯಿಂದ ಕುಳಿತಿರಲಾಗುತ್ತಿರಲಿಲ್ಲ, ಕೆಲವೊಮ್ಮೆ ವೃತ್ತಿಗಳು ಲಯವಾಗುತ್ತಿದ್ದವು, ಕೆಲವೊಮ್ಮೆ ಮೂರ್ಛಿತಳಾಗುತ್ತಿದ್ದಳು. ಕೆಲವೊಮ್ಮೆ ಹುಚ್ಚಳಂತಾಗಿ ನಾನಾ ಪ್ರಕಾರದಿಂದ ಪ್ರಲಾಪಿಸುತ್ತಿದ್ದರೆ, ಕೆಲವೊಮ್ಮೆ ಶ್ರುತಿ ಶುದ್ಧ ಮಧುರಮತಿ ವೀಣೆಯ ತಂತಿಗಳನ್ನು ಮೀಟುತ್ತಾ ಮುರಲೀ ಮನೋಹರ ಶ್ಯಾಮಸುಂದರನ ಗುಣಾನುವಾದಗಳನ್ನು ಹಾಡುತ್ತಿದ್ದಳು. <span class="char-style-override-2">*</span>ಒಂದೊಂದು ಕ್ಷಣವನ್ನು ತುಂಬಾ ದುಃಖದಿಂದ ಹೇಗಾದರೂ ಕಳೆಯುತ್ತಾಳೆ. ರಾತ್ರಿ ಕಳೆಯಿತು, ಹಗಲು ಸಂದಿತು ಈ ಅರಿವೇ ಇರದಷ್ಟು ಸ್ಮೃತಿಹೀನಳಾಗುತ್ತಿದ್ದಳು. ಕಣ್ಣೀರ ಧಾರೆ ಹರಿಯುತ್ತಾ ಇರುತ್ತದೆ, ಸಮಜಾಯಿಸುವುದರಿಂದ, ಸಾಂತ್ವನ ಮಾಡುವುದರಿಂದ ಅವಳ ನೋವು ಇನ್ನೂ ಹೆಚ್ಚುತ್ತಿತ್ತು.</p>
<p class="FootnoteShlok">* ವೀಣಾಂ ಕರೇ ಮಧುಮತೀಂ ಮಧುರಸ್ವರಾಂ ತಾಮಾಧಾಯ ನಾಗರಶಿರೋಮಣಿಭಾವಲೀಲಾಮ್ ।</p>
<p class="FootnoteShlok">  ಗಾಯಂತ್ಯಹೋ ದಿನಮಪಾರಮಿವಾಶ್ರುವರ್ಷೈರ್ದುಃಖಾನ್ನಯಂತ್ಯಹಹ ಸಾ ಹೃದಿ ಮೇಽಸ್ತು ರಾಧಾ ॥</p>
<p class="Text">ಉದ್ಧವನು ಅವಳ ಬಳಿಗೆ ತಲುಪಿದ ಸಮಯದಲ್ಲಿ ರಾಧೆಯು ಮೂರ್ಛಿತಳಾಗಿದ್ದಳು. ಉದ್ಧವನು ಹೋಗಿ ಅವಳನ್ನು ನೋಡುತ್ತಲೇ ಗದ್ಗದಿತನಾದನು, ಭಕ್ತಿಯಿಂದ ಅವನ ಕತ್ತು ಬಾಗಿ ಹೋಯಿತು, ಶರೀರವೆಲ್ಲ ರೋಮಾಂಚನವಾಯಿತು.  ಅವನು ಶ್ರದ್ಧೆಯಿಂದ ಸ್ತುತಿಸತೊಡಗಿದನು-ದೇವಿ! ನಾನು ನಿಮ್ಮ ಚರಣಗಳನ್ನು ವಂದಿಸಿಕೊಳ್ಳುತ್ತಿದ್ದೇನೆ. ನಿಮ್ಮ ಕೀರ್ತಿಯಿಂದಲೇ ಇಡೀ ಜಗತ್ತು ತುಂಬಿ ಹೋಗಿದೆ. ನೀವು ಭಗವಾನ್ ಶ್ರೀಕೃಷ್ಣನ ನಿತ್ಯಪ್ರಿಯಾ ಆಹ್ಲಾದಿನೀ ಶಕ್ತಿಯಾಗಿರುವಿರಿ. ಅವನು ಯಾವಾಗ ಎಲ್ಲಿರುತ್ತಾನೋ ಅಲ್ಲಿ ನೀನು ಅಂತಹುದೇ ರೂಪವನ್ನು ಧರಿಸಿ ಅವನೊಂದಿಗೆ ಇರುವಿರಿ. ಅವನು ವಿಷ್ಣುವಾದಾಗ ನೀವು ಮಹಾಲಕ್ಷ್ಮಿಯಾಗುವಿರಿ. ಅವನು ಸದಾಶಿವನಾದಾಗ ನೀವು ಆದ್ಯಾಶಕ್ತಿಯಾಗುವಿರಿ. ಅವನು ಕಮಲಜನಾದಾಗ (ಬ್ರಹ್ಮದೇವರು) ನೀವು ಸರಸ್ವತಿ, ಅವನು ರಾಮನಾದಾಗ ನೀವು ಸೀತೆಯಾಗಿರುವಿರಿ. ಇನ್ನೇನು ಹೇಳಲಿ ; ಅಮ್ಮಾ! ನೀನು ಅವನಿಂದ ಅಭಿನ್ನರಾಗಿರುವಿ. ಹೇಗೆ ಗಂಧ ಮತ್ತು ಪೃಥ್ವಿ, ಜಲ ಮತ್ತು ರಸ, ರೂಪ ಮತ್ತು ತೇಜ, ಸ್ಪರ್ಶ ಮತ್ತು ವಾಯು, ಶಬ್ದ ಮತ್ತು ಆಕಾಶ ಬೇರೆ-ಬೇರೆಯಾಗಿಲ್ಲವೋ, ಒಂದೇ ಆಗಿದೆಯೋ, ಹಾಗೆಯೇ ಶ್ರೀಕೃಷ್ಣನು ನಿಮ್ಮಿಂದ ಬೇರೆಯಾಗಿಲ್ಲ. ಜ್ಞಾನ ಮತ್ತು ವಿದ್ಯೆ, ಬ್ರಹ್ಮ ಮತ್ತು ಚೈತನ್ಯ, ಭಗವಂತ ಮತ್ತು ಅವನ ಲೀಲೆ ಹೇಗೆ ಒಂದೇ ಇದೆಯೋ ಹಾಗೆಯೇ ನೀವೂ ಕೂಡ ಶ್ರೀಕೃಷ್ಣನಲ್ಲಿ ಒಂದಾಗಿರುವಿರಿ. ಅವನು ಗೋಲೋಕೇಶ್ವರ ನೀವು ಗೋಲೋಕೇಶ್ವರಿಯಾಗಿರುವಿರಿ. ದೇವಿ! ಈ ಮೂರ್ಛೆಯನ್ನು ತ್ಯಜಿಸಿರಿ, ಎಚ್ಚರವಾಗಿರಿ, ನನಗೆ ದರ್ಶನ ಕೊಟ್ಟು ನನ್ನ ಉದ್ಧಾರ ಮಾಡಿರಿ.</p>
<p class="Text">ಉದ್ಧವನ ಪ್ರಾರ್ಥನೆಯನ್ನು ಕೇಳಿ ‘ಶ್ರೀಕೃಷ್ಣಾ-ಶ್ರೀಕೃಷ್ಣಾ’ ಎಂದು ಹೇಳುತ್ತಾ ರಾಧೆಯು ಎಚ್ಚರಗೊಂಡಳು. ಅವಳು ಕಣ್ಣು ತೆರೆದು ನಿಧಾನವಾಗಿ ಕೇಳಿದಳು-ಶ್ರೀಕೃಷ್ಣನಂತೆ ಶರೀರ ಮತ್ತು ವೇಷ-ಭೂಷಣವುಳ್ಳ ನೀವು ಯಾರು? ನೀವು ಎಲ್ಲಿಂದ ಬಂದಿರುವಿರಿ? ಏನು ಶ್ರಿಕೃಷ್ಣನೇ ನಿಮ್ಮನ್ನು ಕಳಿಸಿರುವನೇ? ಅವಶ್ಯವಾಗಿ ಅವನೇ ನಿಮ್ಮನ್ನು ಕಳಿಸಿರುವನು. ಸರಿ! ಹೇಳಿ, ಅವನು ಇಲ್ಲಿಗೆ ಯಾವಾಗ ಬರುವನು? ನಾನು ಅವನನ್ನು ಎಂದು ನೋಡುವೆನು? ಏನು, ಕಮಲಕ್ಕಿಂತ ಕೋಮಲವಾದ ಅವನ ಶರೀರಕ್ಕೆ ನಾನು ಪುನಃ ಚಂದನ ಹಚ್ಚುವೆನೇ? ಉದ್ಧವನು ತನ್ನ ಹೆಸರು ಪರಿಚಯ ಹೇಳಿ ತಾನು ಬಂದಿರುವ ಕಾರಣವನ್ನು ಅರುಹಿದನು. ರಾಧೆಯು ಹೇಳತೊಡಗಿದಳು-ಉದ್ಧವಾ! ಅದೇ ಯಮುನೆ ಇದೆ, ಅದೇ ಶೀತಲ ಮಂದ ಸುಗಂಧಿಂತ ವಾಯು ಇದೆ, ಅದೇ ವೃಂದಾವನವಿದೆ ಮತ್ತು ಅದೇ ಕೋಗಿಲೆಯ ಪಂಚಮ ಇಂಚರವಿದೆ, ಅದೇ ಚಂದನ ಚರ್ಚಿತ ಶಯ್ಯೆ ಇದೆ, ಮತ್ತು ಅದೇ ಶೃಂಗಾರ ಸಾಮಗ್ರಿ ಇದೆ; ಆದರೆ ನನ್ನ ಪ್ರಾಣನಾಥನೆಲ್ಲಿದ್ದಾನೆ? ಈ ದಾಸಿಯಿಂದ ಯಾವ ಅಪರಾಧ ನಡೆಯಿತು? ಅವಶ್ಯವಾಗಿ ನನ್ನಿಂದ ಅಪರಾಧವಾಗಿರಬಹುದು. ಹಾ ಕೃಷ್ಣಾ! ಹಾ ರಮಾನಾಥಾ! ಪ್ರಾಣವಲ್ಲಭಾ! ನೀನು ಎಲ್ಲಿರುವೆ? ಇಷ್ಟು ಹೇಳಿ ರಾಧೆಯು ಪುನಃ ಮೂರ್ಛಿತಳಾದಳು.</p>
<p class="Text">ಉದ್ಧವನು ರಾಧೆಯನ್ನು ಎಚ್ಚರಿಸಲು ಪ್ರಯತ್ನ ಮಾಡಿದನು. ಸಖಿಯರೂ ಅನೇಕ ಉಪಚಾರ ಮಾಡಿದರು, ಆದರೆ ಅವಳಿಗೆ ಎಚ್ಚರ ಬಂದಿಲ್ಲ. ಉದ್ಧವನು ಹೇಳಿದರು-ಅಮ್ಮಾ! ನಾನು ನಿಮಗೆ ತುಂಬಾ ಶುಭವಾದ ಸಂವಾದವನ್ನು ಹೇಳುತ್ತೇನೆ. ಈಗ ನಿಮ್ಮ ವಿರಹ ಅಂತ್ಯವಾಯಿತು. ಶ್ರೀಕೃಷ್ಣನು ನಿಮ್ಮ ಬಳಿಗೆ ಬರುವನು. ನೀವು ಬೇಗನೇ ಅವನ ದರ್ಶನ ಪಡೆಯುವಿರಿ. ಅವನು ನಿಮ್ಮನ್ನು ಸಂತೋಷಪಡಿಸಲು ಬಗೆ-ಬಗೆಯ ಕ್ರೀಡೆಗಳನ್ನು ಆಡುವನು. ‘ಶ್ರೀಕೃಷ್ಣನು ಬರುವನು’ ಇದನ್ನು ಕೇಳಿ ರಾಧೆಯು ಎದ್ದು ಕುಳಿತಳು. ಏನು, ಅವನು ನಿಜವಾಗಿ ಬರುವನೇ? ಹೌದು, ಅವಶ್ಯವಾಗಿ ಬರುವನು. ರಾಧೆಯು ಉದ್ಧವನನ್ನು ಭಾರೀ ಸತ್ಕಾರ ಮಾಡಿದಳು. ಅನೇಕ ಪ್ರಕಾರದ ದಾನಗಳನ್ನು ಕೊಟ್ಟು ಊಟೋಪಚಾರ ಮಾಡಿಸಿ, ಅವನಿಗೆ ವರವನ್ನಿತ್ತಳು. ನಿನಗೆ ಎಲ್ಲ ಸಿದ್ಧಿಗಳು ದೊರೆಯಲೀ. ನೀನು ಭಗವಂತನ ದಾಸನಾಗಿ ಇರು ಮತ್ತು ನಿನಗೆ ಅವನ ಪರಾಭಕ್ತಿಯು ಪ್ರಾಪ್ತವಾಗಲಿ. ಉದ್ಧವಾ! ನೀನು ಅವನ ಪಾರ್ಷದನಾಗು ಮತ್ತು ಶ್ರೇಷ್ಠ ಪಾರ್ಷದನಾಗು.<span class="char-style-override-2">*</span></p>
<p class="FootnoteShlok"><span class="char-style-override-3">*</span>ಸರ್ವ ಸಿದ್ಧಿಂ ಹರೇರ್ದಾಸ್ಯಂ ಚ ನಿಶ್ಚಲಾಮ್ ।</p>
<p class="FootnoteShlok">ಪಾರ್ಷದಪ್ರವರತ್ವಂಚ ಪಾರ್ಷದಂಚ ಹರೇರಿತಿ ॥</p>
<p class="Text">ಉದ್ಧವನು ಬೀಳ್ಕೊಳ್ಳಲು ಶ್ರೀರಾಧೆಯಿಂದ ಅನುಮತಿ ಪಡೆಯಲು ಬಂದಾಗ ಶ್ರೀರಾಧೆಯು ಹೇಳಿದಳು-ಉದ್ಧವಾ! ನಾವು ಅಬಲೆಯರಾಗಿದ್ದೇವೆ. ನಮ್ಮ ಹೃದಯದ ಸ್ಥಿತಿಯನ್ನು ಯಾರು ತಿಳಿಯಬಲ್ಲರು ? ನನ್ನನ್ನು ಮರೆಯಬೇಡ, ನಾನು ವಿರಹದಿಂದ ಕಾತರಳಾಗಿದ್ದೇನೆ. ನನಗೆ ಮನೆ ಮತ್ತು ವನ ಇವುಗಳಲ್ಲಿ ಯಾವ ಭೇದವೂ ಉಳಿಯಲಿಲ್ಲ. ಪಶು ಮತ್ತು ಮನುಷ್ಯರು ಒಂದೇ ರೀತಿಯಾಗಿ ಕಂಡುಬರುತ್ತಾರೆ. ಜಾಗ್ರತ್, ಸ್ವಪ್ನ, ಸುಷುಪ್ತಿಗಳಲ್ಲಿ ಯಾವ ಅಂತರವೂ ಕಾಣುವುದಿಲ್ಲ. ಸೂರ್ಯ-ಚಂದ್ರರ ಉದಯ, ಹಗಲು-ರಾತ್ರಿಗಳು ಬಂದು-ಹೋಗುವುದು ನನಗೆ ತಿಳಿಯದು. ನನಗೆ ನನ್ನ ಎಚ್ಚರವೇ ಇರುವುದಿಲ್ಲ. ಶ್ರೀಕೃಷ್ಣನು ಬರುವ ಮಾತು, ಅವನ ಲೀಲೆಯನ್ನು ಕೇಳಿ ಹಾಡಿ ಕೆಲವು ಕ್ಷಣಗಳಿಗಾಗಿ ಸಚೇತನಳಾಗಿ ಇರುತ್ತೇನೆ. ನನಗೆ ಸುತ್ತಲೂ ಕೃಷ್ಣನೇ-ಕೃಷ್ಣನು ಕಾಣುತ್ತಾನೆ. ನಾನು ನಿರಂತರ ಮುರಳಿಯ ಧ್ವನಿಯನ್ನೇ ಕೇಳುತ್ತೇನೆ, ನನಗೆ ಯಾರ ಭಯವೂ ಇಲ್ಲ. ಯಾವುದೇ ಲಜ್ಜೆಯು ಇಲ್ಲ. ಕುಲದ ಪರಿವೆಯೂ ಇಲ್ಲ. ನಾನು ಅವನನ್ನೆ ತಿಳಿಯುತ್ತೇನೆ. ಅವನನ್ನೆ ಭಜಿಸುತ್ತೇನೆ. ಬ್ರಹ್ಮಾ, ಶಿವ ಮತ್ತು ವಿಷ್ಣು ಯಾರ ಚರಣ ಧೂಳಿಯನ್ನು ಪಡೆಯಲು ಉತ್ಸುಕರಾಗಿರುತ್ತಾರೋ, ಅವನನ್ನು ಪಡೆದು ನಾನು ಅವನಿಂದ ಬೇರೆಯಾಗಿದ್ದೇನೆ. ನಾನು ಎಷ್ಟು ದುರ್ಭಾಗ್ಯಳು. ಯಾರಾದರು ನನ್ನ ಹೃದಯವನ್ನು ಸೀಳಿ ನೋಡಲೀ, ಅವನಲ್ಲದೆ ಅದರಲ್ಲಿ ಬೇರೆ ಏನೂ ಇಲ್ಲ. ಉದ್ಧವಾ! ಏನು, ಈಗ ಅವನೊಡನೆ ಕ್ರಿಡಿಸುವ ಪ್ರೇಮ ಸೌಭಾಗ್ಯ ನನಗೆ ಸಿಗಬಹುದೇ? ಏನು ಈಗ ವೃಂದಾವನದ ಕುಂಜಗಳಲ್ಲಿ ನನ್ನ ಕೈಯಿಂದ ಮಾಲತಿ, ಮಧವೀ, ಸಂಪಿಗೆ, ಗುಲಾಬಿ ಮೊದಲಾದ ಹೂವುಗಳ ಮಾಲೆ ಪೋಣಿಸಿ ಅವನಿಗೆ ತೊಡಿಸಲಾರೆನೇ? ರಾಧಾ-ಮಾಧವರು ವಿಹರಿಸುತ್ತಿದ್ದ ಆ ವಸಂತ ಋತುವಿನ ಮಧುರ ರಾತ್ರಿಗಳು ಈಗ ಪುನಃ ಬರಲಾರವೇ? ರಾಧಾ ಪುನಃ ಮೂರ್ಛಿತಳಾದಳು. </p>
<p class="Text">ಸಖಿಯರು ಮತ್ತು ಉದ್ಧವನು ಎಚ್ಚರಿಸಿದಾಗ ರಾಧೆಯು ಪುನಃ ಎಚ್ಚರಗೊಂಡು ಹೇಳತೊಡಗಿದಳು-ಉದ್ಧವಾ! ಈ ಶೋಕ ಸಾಗರದಿಂದ ನನ್ನನ್ನು ಕಾಪಾಡು. ನನ್ನನ್ನು ಸಮಜಾಯಿಸುವುದರಿಂದ ಯಾವ ಲಾಭವೂ ಇಲ್ಲ. ಶ್ರೀಕೃಷ್ಣನ ಮಾತುಗಳನ್ನು ನೆನೆಸಿಕೊಂಡರೆ ನನ್ನ ಮನಸ್ಸು ಚಂಚಲವಾಗುತ್ತದೆ. ವಿರಹಿಣಿಯ ವೇದನೆ ಇನ್ನೋರ್ವ ವಿರಹಿಣಿಯೇ ತಿಳಿಯಬಲ್ಲಳು. ಸೀತೆಗೆ ಅಲ್ಪ-ಸ್ವಲ್ಪ ಇದರ ಅನುಭವವಾಗಿತ್ತು. ನಾನು ಯಾರಿಗೆ ಹೇಳಲೀ? ನನ್ನ ಮಾನಸಿಕ ಪೀಡೆಯ ವಿಶ್ವಾಸ ಯಾರಿಗಾಗುತ್ತದೆ? ನನ್ನಂಥಹ ಭಾಗ್ಯಹೀನಳು, ನನ್ನಂತಹ ದುಃಖೀಸಿಯು ಯಾರೂ ಆಗಿಲ್ಲ, ಆಗುವ ಸಂಭವವೂ ಇಲ್ಲ. ನಾನು ಕಲ್ಪವೃಕ್ಷವನ್ನು ಪಡೆದುಕೊಂಡರೂ ಮೋಸ ಹೋದೆ. ದೈವವು ನನಗೆ ಮೋಸ ಮಾಡಿತು. ಅವನನ್ನು ನೋಡಿ ನನ್ನ ಜೀವನ ಸಫಲವಾಗಿ ಹೋಗಿತ್ತು, ನನ್ನ ಹೃದಯ ಮತ್ತು ಕಣ್ಣುಗಳು ಸ್ನಿಗ್ಧವಾಗಿ ಹೋಗಿತ್ತು. ಅವನ ನಾಮದ ಮಧುರ ಧ್ವನಿ ಕೇಳಿ ನನ್ನ ಪ್ರಾಣಗಳು ಪುಲಕಿತಗೊಳ್ಳುತ್ತವೆ. ಅವನ ಮಧುರ ಸ್ಮೃತಿಯಿಂದ ಆತ್ಮಾ ಕರಗಿ ಹೋಗುತ್ತದೆ. ನಾನು ಅವನ ಕರಕಮಲಗಳ ಸ್ಪರ್ಶವನ್ನು ಅನುಭವಿಸಿದ್ದೇನೆ. ನಾನು ಅವನ ಛತ್ರಛಾಯೆಯಲ್ಲಿ ಇದ್ದೆ. ನಾನು ಏನನ್ನು ಪಡೆದು ಅವನನ್ನು ಮರೆಯಬಲ್ಲೆ? ಶ್ರೀಕೃಷ್ಣನನ್ನು ನಾನು ಮರೆಯುವಂತಹ ಯಾವುದೇ ವಸ್ತುವಿಲ್ಲ, ಯಾವುದೇ ಜ್ಞಾನವಿಲ್ಲ, ಯಾವುದೇ ಶಾಸವಿಲ್ಲ, ಯಾರೇ ಸಂತರಿಲ್ಲ ಹಾಗೂ ಯಾವುದೇ ದೇವತೆ ಇಲ್ಲ. ಸ್ಥಿತಿಯ ಗತಿ ಸಂಭವನೀಯವಾಗಿದೆ, ಆದರೆ ಎಲ್ಲಿ ಮಾರ್ಗವಿಲ್ಲದೆ ನಡೆಯುವುದಿದೆಯೋ, ಅದನ್ನು ಗತಿ ಎಂದು ಹೇಗೆ ಹೇಳಬಹುದು? ಇದು ಶೂನ್ಯದ ಸಜ್ಜೆಯಾಗಿದೆ. ರಾಧೆಯು ಅಳತೊಡಗಿದಳು. ಉದ್ಧವನೂ ಅಳತೊಡಗಿದನು, ಗೋಪಿಯರು ಅಳತೊಡಗಿದರು, ಅಲ್ಲಿಯ ಪಶು, ಪಕ್ಷಿ, ಲತೆಗಳು ಮತ್ತು ಜಡಚೇತನವೆಲ್ಲ ಅಳತೊಡಗಿತು. ಕರುಣೆಯ, ಪ್ರೇಮದ ಅನಂತ ಸಾಗರವೇ ಉಕ್ಕಿ ಹರಿಯಿತು.</p>
<p class="Text">ಉದ್ಧವನು ಅನೇಕ ದಿನಗಳವರೆಗೆ ವ್ರಜದಲ್ಲಿದ್ದನು. ಅವನು ರಾಧೆಯ ಬಳಿ ಅನೇಕ ಪ್ರಶ್ನೆಗಳನ್ನು ಕೇಳುತ್ತಿದ್ದನು, ಪ್ರೇಮದ ರಹಸ್ಯಜ್ಞಾನವನ್ನು ಪಡೆಯುತ್ತಿದ್ದನು, ಗೊಲ್ಲರ ಜೊತೆಗೆ ಕಾಡಿನಲ್ಲಿ ತಿರುಗುತ್ತಿದ್ದನು, ನಂದ-ಯಶೋದೆಯರ ಜೊತೆಗೆ ಶ್ರೀಕೃಷ್ಣ ಲೀಲೆಯ ಕೀರ್ತನೆ ಮತ್ತು ಶ್ರವಣ ಮಾಡುತ್ತಿದ್ದನು, ಗೋವುಗಳ ಜೊತೆಯಲ್ಲಿ ಆಡುತ್ತಿದ್ದನು, ವೃಕ್ಷಗಳನ್ನು ಆಲಿಂಗಿಸುತ್ತಿದ್ದನು ಮತ್ತು ಲತೆಗಳನ್ನು ನೋಡುತ್ತಲೇ ಇರುತ್ತಿದ್ದನು. ಅವನ ರೋಮ-ರೋಮ ಪ್ರೇಮಮಯವಾಯಿತು. ಅವನು ಗೊಲ್ಲನಾದನು. ತಿಳಿದೋ ತಿಳಿಯದೆಯೋ ಅವನ ಹೃದಯಗೋಪೀ ಭಾವಮಯವಾಗಿ ಹೋಯಿತು. ಅವನು ವನ-ವನಗಳಲ್ಲಿ ಹಾಡುತ್ತಾ ವಿಹರಿಸತೊಡಗಿದನು. ‘ಕೇವಲ ಗೊಪಿಯರ ಜನ್ಮವೇ ಸಾರ್ಥಕವಾಗಿದೆ’ ಎಂಬ ಸಂಗೀತ ಅವನ ಹೃದಯದಿಂದ ಹೊರಟಿತು. ಇವರೇ ನಿಜವಾಗಿ ಶ್ರೀಕೃಷ್ಣನಿಗೆ ತನ್ನವರಾಗಬಲ್ಲರು! ಶ್ರೀಕೃಷ್ಣನಲ್ಲಿ ಪ್ರೇಮವಿಲ್ಲದಿದ್ದರೆ ಬ್ರಾಹ್ಮಣನಾದರೂ ಏನಾಯಿತು.? ದೊಡ್ಡ-ದೊಡ್ಡ ಮುನಿಗಳು ಯಾರ ಲಾಲಸೆ ಮಾಡುತ್ತಾರೋ ಅವನು ಈ ಗೋಪಿಯರಿಗೆ ಪಾಪ್ತನಾಗಿದ್ದಾನೆ. ಕಾಡಿನಲ್ಲಿರುವ ಹಳ್ಳಿಯ ಗೊಲ್ಲತಿಯರೆಲ್ಲಿ, ಶ್ರೀಕೃಷ್ಣನೆಲ್ಲಿ! ಆದರೆ ಎಷ್ಟೊಂದು ಅನಂತ ಪ್ರೇಮ! ಆದರೆ ಇದರಿಂದ ಏನಾಯಿತು? ತಿಳಿದೋ-ತಿಳಿಯದೆಯೋ, ಜ್ಞಾನವಿರಲಿ-ಇಲ್ಲದಿರಲೀ ಶ್ರೀಕೃಷ್ಣನಲ್ಲಿ ಪ್ರೇಮ ಉಂಟಾಗಬೇಕು. ತಿಳಿಯದೆಯೇ ಅಮೃತವನ್ನು ಕುಡಿದರೂ ಲಾಭವಾಗಿಯೇ ಆಗುತ್ತದೆ. ಅರಿಯದೆ ಶ್ರೀಕೃಷ್ಣನಲ್ಲಿ ಪ್ರೇಮ ಉಂಟಾದರೂ ಕೂಡ ಅವನು ತನ್ನವನಾಗಿಸಿಕೊಳ್ಳುವನು. ದೇವ ಪತ್ನಿಯರಿಗೆ, ಇಂದಿರಾ ಲಕ್ಷ್ಮಿಗೆ ಪ್ರಾಪ್ತವಾಗದಿರುವ ಪ್ರಸಾದ ಈ ಗೋಪಿಯರಿಗೆ ಪ್ರಾಪ್ತವಾಗಿದೆ. ಇವರು ಶ್ರೀಕೃಷ್ಣನ ಶರೀರದ ಸ್ಪರ್ಶಗೈದು ಕೃತಾರ್ಥರಾಗಿ ಹೋದರು. ಮನುಷ್ಯನಾಗದಿದ್ದರೂ ಪಶು, ಪಕ್ಷಿ, ವೃಕ್ಷ, ಲತಾ, ಒಂದು ಕ್ರಿಮಿಯಾದರೂ ಸರಿ, ನಾನು ಇನ್ನು ವೃಂದಾವನದಲ್ಲೇ ಇರುವೆನು. ಇವರ ಚರಣ ಧೂಳಾದರೂ ದೊರೆಯಬಹುದಲ್ಲ! ಆಹಾ! ಶ್ರುತಿಗಳು ಯಾರ ಚರಣ-ಚಿಹ್ನೆಗಳನ್ನು ಅರಸುತ್ತವೊ, ಅದನ್ನು ಗೋಪಿಯರು ಪಡೆದು, ಅದರಲ್ಲಿ ಒಂದಾಗಿ, ಅದರ ಪ್ರೇಮದಲ್ಲಿ ತನ್ಮಯರಾಗಿ ಹೋಗಿದ್ದಾರೆ! ಏನೇ ಇರಲಿ, ಸ್ವಜನರನ್ನು ಮತ್ತು ಆರ್ಯಪಥವನ್ನು ತ್ಯಜಿಸಿ ಶ್ರೀಕೃಷ್ಣನ ಚರಣಗಳನ್ನು ತನ್ನದಾಗಿಸಿಕೊಳ್ಳುವುದು ಸುಲಭವಲ್ಲ! ಲಕ್ಷ್ಮಿದೇವಿ ಯಾವುದನ್ನು ಅರ್ಚಿಸುವಳೋ, ಆಪ್ತಕಾಮರು, ಆತ್ಮಾರಾಮರು ಯಾವುದರ ಧ್ಯಾನ ಮಡುತ್ತಾರೋ, ಅದೇ ಭಗವಾನ್ ಶ್ರೀಕೃಷ್ಣನ ಚರಣ ಕಮಲಗಳನ್ನು ತಮ್ಮ ಹೃದಯದ ಮೇಲಿಟ್ಟುಕೊಂಡು ಇವರು ಹೃದಯದ ಬೇಗೆಯನ್ನು ಶಾಂತಗೊಳಿಸಿಕೊಂಡಿರುವರು. ನಾನಾದರೋ ಇವರ ಚರಣ ಧೂಳಿಗೂ ಅಧಿಕಾರಿಯಲ್ಲ. ನಾನು ಚರಣಧೂಳನ್ನೆ ವಂದಿಸುತ್ತೇನೆ. ಉದ್ಧವನು ಅವರ ಚರಣ ಧೂಳಿನಲ್ಲಿ ಹೊರಳಾಡಿದನು. ಎರಡು ದಿನಗಳಿಗಾಗಿ ಬಂದವನು ತಿಂಗಳುಗಳೇ ಕಳೆದುಹೋದವು.</p>
<p class="Text">ಮಥುರೆಗೆ ಹೊರಡುವ ದಿನ ಉದ್ಧವನ ತಲೆಯ ಮೇಲೆ ಕೈಯ್ಯನ್ನಿಟ್ಟು ರಾಧೆಯು ಆಶೀರ್ವದಿಸಿದಳು-ನಿನ್ನ ಮಾರ್ಗ ಮಂಗಲಮಯವಾಗಲೀ. ನಿನಗೆ ಸದಾಕಾಲ ಶ್ರೇಯಸ್ಸು ಉಂಟಾಗಲೀ. ಭಗವಂತನಲ್ಲಿ ನಿನಗೆ ಪರಮ ಜ್ಞಾನ ಪ್ರಾಪ್ತವಾಗಲೀ ಮತ್ತು ನೀನು ಸದಾ ಕಾಲ ಭಗವಂತನ ಪ್ರೇಮಪಾತ್ರನಾಗಿರು.<span class="char-style-override-2">* </span>ರಾಧೆಯು ಮುಂದರಿಯುತ್ತಾ ಹೇಳುತ್ತಾಳೆ-ಸರ್ವಶ್ರೇಷ್ಠ ವಸ್ತುವು ಶ್ರೀಕೃಷ್ಣನ ಪ್ರೇಮವಾಗಿದೆ, ಸರ್ವಶ್ರೇಷ್ಠ ಕರ್ಮವು ಅವನನ್ನು ಪ್ರಸನ್ನಗೊಳಿಸುವುದಾಗಿದೆ. ಅವನಿಗೆ ಸಮರ್ಪಿತ ಜೀವನವೇ ಸರ್ವಶ್ರೇಷ್ಠವಾಗಿದೆ. ಅವನ ಉದ್ದೇಶದಿಂದ ಮಾಡಲಾದ ವ್ರತ, ಯಜ್ಞ ಮತ್ತು ತಪಸ್ಸೇ ಸಫಲವಾಗಿದೆ. ಉದ್ಧವಾ! ಶ್ರೀಕೃಷ್ಣನೇ ಪರಾತ್ಪರ ಪರಿಪೂರ್ಣ ಬ್ರಹ್ಮನಾಗಿದ್ದಾನೆ. ಅವನೇ ಪರಮ ಸತ್ಯ ಜ್ಯೋತಿಃ ಸ್ವರೂಪಿಯಾಗಿದ್ದಾನೆ. ನೀನು ಅದೇ ಪರಮಾನಂದರೂಪಿ ನಂದ ನಂದನನ ಸೇವೆ ಮಾಡು. ಎಲ್ಲ ಉಪದೇಶಗಳ (ಸಾಧನೆಗಳ) ಸಫಲತೆ ಇದರಲ್ಲಿಯೇ ಇದೆ. ಉದ್ಧವನಿಗೆ ತಾನು ಸಂಪೂರ್ಣ ಜ್ಞಾನವನ್ನು ಪಡೆದಂತಹ ಅನುಭವವಾಯಿತು. ಅವನು ತಮ್ಮ ವಸ್ತ್ರವನ್ನು ಕಂಠಕ್ಕೆ ಕಟ್ಟಿಕೊಂಡು ರಾಧೆಯ ಚರಣಗಳಲ್ಲಿ ಹೊರಳಾಡಿದರು. ಶರೀರ ಪುಳಕಿತವಾಯಿತು, ಕಣ್ಣುಗಳಲ್ಲಿ ಅಶ್ರುಧಾರೆ ಹರಿಯಿತು, ರಾಧೆಯ ವಿಯೋಗದಿಂದ ಕಾತರನಾಗಿ ಅಳುತ್ತಿದ್ದನು. ಇದೇ ಉದ್ಧವನ ಸ್ಥಿತಿಯಾಗಿತ್ತು. ಅವನು ಅಲ್ಲಿಂದ ಹೊರಡಲು ಬಯಸುತ್ತಿರಲಿಲ್ಲ. ಗೋಪಿಯರು ತುಂಬಾ ಸಮಜಾಯಿಸಿದರು, ರಾಧೆಯು ಕೃಷ್ಣನಿಗಾಗಿ ಕೊಳಲು ಮತ್ತು ಅನೇಕ  ಉಡುಗೊರೆಗಳನ್ನು ಕೊಟ್ಟು ಹೇಳಿದಳು-ನೀನು ಹೋಗಿ ಶ್ರೀಕೃಷ್ಣನು ಇಲ್ಲಿಗೆ ಬರುವಂತೆ, ನಾನು ಅವನನ್ನು ನೊಡುವಂತಹ ಪ್ರಯತ್ನವನ್ನೇ ಮಾಡು. ರಾಧೆಯ ಒಪ್ಪಿಗೆ ಪಡೆದು ಉದ್ಧವನು ನಂದರಾಜನ ಬಳಿಗೆ ಬಂದನು.</p>
<p class="FootnoteShlok"><span class="char-style-override-3">*</span>ಶುಭಂ ಭವತು ಮಾರ್ಗಸ್ತೇ ಕಲ್ಯಾಣಮಸ್ತು ಸಂತತಮ್ ।</p>
<p class="FootnoteShlok"> ಜ್ಞಾನಂ ಲಭ ಹರೇಃ ಸ್ಥಾನಾತ್ ಕೃಷ್ಣಸ್ಯ ಸುಪ್ರಿಯೋ ಭವ ॥</p>
<p class="Text">ನಂದರಾಜನು, ಗೊಲ್ಲ ಬಾಲಕರು ಉದ್ಧವನ ಬಳಿ ಹೇಳಿದರು-ಉದ್ಧವಾ! ಈಗಲಾದರೋ ನೀನು ಹೋಗಿಯೇ ಹೋಗುವೆ. ಶ್ರೀಕೃಷ್ಣನಿಗೆ ನಮ್ಮ ನೆನಪು  ಮಾಡಿಸು. ಈ ಬೆಣ್ಣೆ ಮತ್ತು ಈ ವಸ್ತುಗಳು ಅವನಿಗೆ ಕೊಡುವುದು, ಇದನ್ನು ಬಲರಾಮನಿಗೆ ಕೊಡುವುದು, ಇದನ್ನು ಉಗ್ರಸೇನನಿಗೆ ಕೊಡುವುದು, ಇದನ್ನು ವಸುದೇವನಿಗೆ ಕೊಡುವುದು. ನಾವು ಬೇರೆ ಏನನ್ನೂ ಬಯಸುವುದಿಲ್ಲ. ನಮ್ಮ  ವೃತ್ತಿಗಳು ಶ್ರೀಕೃಷ್ಣನ ಚರಣ ಕಮಲಗಳಲ್ಲಿ ತೊಡಗಲಿ, ನಮ್ಮ ವಾಣಿಯಿಂದ  ಅವನದೇ ಮಂಗಲಮಯ ಮಧುರಯಮ ನಾಮಗಳ ಉಚ್ಚಾರಣೆ ಆಗುತ್ತಿರಲಿ ಮತ್ತು ಶರೀರ ಅವನ ಸೇವೆಯಲ್ಲೇ ತೊಡಗಲಿ. ಕೇವಲ ಇಷ್ಟನ್ನೇ ಬಯಸುತ್ತೇವೆ. ನಮಗೆ ಮೋಕ್ಷದ ಆಕಾಂಕ್ಷೆ ಇಲ್ಲ. ಕರ್ಮಕ್ಕನುಸಾರ ನಮ್ಮ ಶರೀರ ಎಲ್ಲಿ ಬೇಕಾದರೂ ಇರಲಿ ಶ್ರೀಕೃಷ್ಣನ ಚರಣಗಳಲ್ಲಿ ನಮ್ಮ ಅಹೈತುಕ ಪ್ರೇಮ ಸ್ಥಿರವಾಗುವುದೇ ನಮ್ಮ ಶುಭ ಆಚರಣೆ ಮತ್ತು ದಾನದ ಫಲವಾಗಲಿ.</p>
<p class="Text">ಉದ್ಧವನು ಮಥುರೆಗೆ ಮರಳಿದನು. ಹೋಗುವಾಗ ಅವನು ಮಾಥುರರ ವೇಶದಲ್ಲಿ ಹೋಗಿದನು, ಹಿಂತಿರುಗುವಾಗ ಗೊಲ್ಲರ ವೇಶದಲ್ಲಿ ಬಂದನು. ಅವನು ಬಂದು ಶ್ರೀಕೃಷ್ಣನಲ್ಲಿ ಹೇಳಿದರು-ಶ್ರೀಕೃಷ್ಣಾ! ನೀನು ತುಂಬಾ ನಿಷ್ಠುರನಾಗಿರುವೆ. ನಿನ್ನ ಕರುಣೆ, ರಸಿಕತೆ ಹೇಳಲಿಕ್ಕಷ್ಟೇ ಇದೆ. ನಾನು ವ್ರಜಕ್ಕೆ ಹೋಗಿ ನಿನ್ನ ನಿಷ್ಠುರ ರೂಪವನ್ನು ನೋಡಿದೆ. ನಿನಗೆ ಆಶ್ರಿತರಾದವರನ್ನು, ನಿನಗೆ ಆತ್ಮ ಸಮರ್ಪಣೆ ಮಾಡಿದವರನ್ನು ಈ ಪ್ರಕಾರ ಹಳ್ಳಕ್ಕೆ ತಳ್ಳುತ್ತಿರುವೆ. ಇದು ಯಾವ ಮಹಾ ಧರ್ಮವಾಗಿದೆ? ಮಥುರೆಯನ್ನು ಬಿಡು, ಈಗ ವೃಂದಾವನಕ್ಕೆ ನಡೆ. ಅಲ್ಲೇ ಇದ್ದು ತನ್ನ ಪ್ರೇಮಿಯರನ್ನು ಸುಖಿಯಾಗಿಸು. ಬೇರೆಯವರ ಸಂಬಂಧವನ್ನು ಬಿಟ್ಟುಬಿಡು, ಪ್ರೇಮದ ಹೆಸರನ್ನು ಕೆಡಿಸಬೇಡ. ಉದ್ಧವನು ಶ್ರೀಕೃಷ್ಣನ ಮುಂದೆ ಅಳತೊಡಗಿದನು, ವೃಂದಾವನಕ್ಕೆ ನಡೆಯಲು ಹಠ ಹಿಡಿದನು. ಅವನಿಗೆ ಕಂಠಾವರೊಧವಾಯಿತು. ಅವನು ಒಂದೊಂದಾಗಿ ಎಲ್ಲ ಮಾತುಗಳನ್ನು ಹೇಳಿಬಿಟ್ಟನು.</p>
<p class="Text para-style-override-2">ಶ್ರೀಕೃಷ್ಣನ ಕಣ್ಣುಗಳಿಂದ ನೀರೂರದೆ ಇರಲಿಲ್ಲ. ಅವನು ಪ್ರೇಮಾವಿಷ್ಟನಾದನು-ಅವನು ದೇಹಭಾನ ಮರೆತನು! ಆಗ ಅವನ ನಿಜ ರೂಪ ಪ್ರಕಟವಾಯಿತು ಮತ್ತು ಉದ್ಧವನು ನೊಡಿದನು-ಅವನ ರೋಮ-ರೋಮ ಗೋಪಿಕಾಮಯವಾಗಿದೆ. ಶ್ರೀಕೃಷ್ಣನು ಎಚ್ಚರಗೊಂಡು ಉದ್ಧವನಿಗೆ ಹೇಳಿದನು-ಪ್ರಿಯ ಉದ್ಧವಾ! ಇದೆಲ್ಲ ಲೀಲೆಯಾಗಿದೆ. ನಾನು ಗೋಪಿಯರು ಬೇರೆ-ಬೇರೆಯಲ್ಲ. ಹೇಗೆ ನನ್ನಲ್ಲಿ ಅವರಿದ್ದಾರೋ ಹಾಗೆಯೇ ನಾನು ಅವರಲ್ಲಿ ಇದ್ದೇನೆ. ಪ್ರೇಮಿಯರ ಆದರ್ಶಕ್ಕಾಗಿ ಈ ಸಂಯೋಗ-ವಿಯೋಗದ ಲೀಲೆ ಮಾಡಲಾಗುತ್ತದೆ. ಉದ್ಧವನಿಗೆ ಸಮಾಧಾನವಾಯಿತು. ಅವನು ಎಲ್ಲರೂ ಕೊಟ್ಟ ಉಡುಗೊರೆಗಳನ್ನು ಹಂಚಿದನು ಮತ್ತು ಶ್ರೀಕೃಷ್ಣನ ಬಳಿ ಇದ್ದು ಪ್ರೇಮ ಪೂರ್ವಕವಾಗಿ ಅವನ ಸೇವೆಯಲ್ಲಿ ತೊಡಗಿದನು. <span class="char-style-override-4"></span></p>


<p class="Page-Break"> </p>
<p class="Sub-Heading" id="toc_marker-3-5">(5)</p>
<p class="Text">ಎಲ್ಲ ಧರ್ಮಗಳ ಗುರಿ ಪ್ರೇಮಧರ್ಮವಾಗಿದೆ. ಎಲ್ಲ ನೀತಿಗಳ ಉದ್ದೇಶ್ಯ ಪ್ರೇಮನೀತಿಯನ್ನು ತಲುಪುವುದಾಗಿದೆ. ಪ್ರೇಮವು ಧರ್ಮಗಳಿಗಿಂತ ಆಚೆ ಇದೆ, ನೀತಿಗಳಿಂದ ಆಚೆ ಇದೆ, ಆದರೆ ಎಲ್ಲ ಧರ್ಮಗಳು, ನೀತಿಗಳು ಪ್ರೇಮದ ಅಂತರ್ಗತವಾಗಿವೆ. ಯಾವ ಧರ್ಮದಲ್ಲಿ ಪ್ರೇಮವಿಲ್ಲವೋ ಅದು ಧರ್ಮವಲ್ಲ, ಯಾವ ನೀತಿಯಲ್ಲಿ ಪ್ರೇಮವಿಲ್ಲವೋ ಅದು ನೀತಿಯಲ್ಲ. ಪ್ರೇಮ ವ್ಯಾಪಕವಾಗಿದೆ, ಧರ್ಮ ಮತ್ತು ನೀತಿಗಳು ವ್ಯಾಪ್ಯವಾಗಿವೆ. ಪ್ರೇಮವಿಲ್ಲದೆ ಅವು ಇರಲಾರವು. ಆದರೆ ಅವುಗಳಿಲ್ಲದೆ ಪ್ರೇಮವಿರಬಲ್ಲದು. ಸಮಸ್ತ ನೀತಿಗಳ ಜ್ಞಾನವಿದ್ದು ಪ್ರೇಮ ನೀತಿಯ ಜ್ಞಾನವಿಲ್ಲದಿದ್ದರೆ ಆ ಜ್ಞಾನದಿಂದ ಯಾವ ಪ್ರಯೋಜನವೂ ಇಲ್ಲ. ಪ್ರೇಮ ನೀತಿಯು ಭಗವಂತನ ನೀತಿಯಾಗಿದೆ, ಅವನಿಗೆ ಎಲ್ಲರೂ ತನ್ನವರಾಗಿದ್ದಾರೆ, ಎಲ್ಲರೊಡನೆ ಅವನಿಗೆ ಪ್ರೇಮವಿದೆ ಮತ್ತು ಯಾರು ಅವನ ಆಶ್ರಿತನೋ, ಅವನಲ್ಲಾದರೋ ವಿಶೇಷ ಪ್ರೇಮವಿದೆ. ಆಶ್ರಿತ ವತ್ಸಲತೆ ಭಗವಂತನ ನೀತಿಯಾಗಿದೆ ಮತ್ತು ಅದು ಪ್ರೇಮದಿಂದ ತುಂಬಿದೆ. ಭಗವಂತನ ಭಕ್ತರು ಇದನ್ನು ತಿಳಿದಿರುತ್ತಾರೆ ಮತ್ತು ಸದಾಕಾಲ ಅವನಿಗೆ ಅನುಕೂಲವಾಗಿಯೇ ವ್ಯವಹರಿಸುತ್ತಾರೆ. </p>
<p class="Text">ಉದ್ಧವನು ಬೃಹಸ್ಟತಿ-ನೀತಿಯ ಪೂರ್ಣ ವಿದ್ವಾಂಸನಾಗಿದ್ದನೆಂಬ ಮಾತು ಮೊದಲೇ ಹೇಳಲಾಗಿದೆ. ಯದುವಂಶೀಯರು ಮತಭೇದ ಉಂಟಾದಾಗ ಇವರಿಂದ ಸಲಹೆ ಪಡೆಯುತ್ತಿದ್ದರು. ಆದರೆ ಆಗ ಉದ್ಧವನು ಭಗವಂತನ ನೀತಿ ಅಥವಾ ಪ್ರೇಮ ನೀತಿಯ ವಿದ್ವಾಂಸರಾಗಿರಲಿಲ್ಲ. ಈಗ ಅವನು ಗೋಪಿಯರ ಬಳಿಗೆ ಹೋಗಿ ಪ್ರೇಮ ಧರ್ಮದ ಪಾಠ ಕಲಿತುಕೊಂಡು ಬಂದಿದ್ದನು. ಭಗವಂತನ ನೀತಿಯು ಅವನಿಗೆ ಅರಿವಿತ್ತು. ಆಗಾಗ ಶ್ರೀಕೃಷ್ಣನು ತನ್ನ ಮನದ ಮಾತನ್ನು ಸ್ವತಃ ಹೇಳದೇ ಉದ್ಧವನಿಂದ ಹೇಳಿಸುತ್ತಿದ್ದನು. </p>
<p class="Text">ಆಗ ಯುಷ್ಠಿರನಲ್ಲಿ ರಾಜಸೂಯ ಯಜ್ಞ ಆಗುವುದಿತ್ತು. ದ್ವಾರಕೆಯಲ್ಲಿ ಭಗವಂತನಿಗೆ ಅಲ್ಲಿಂದ ಆಮಂತ್ರಣವೂ ಬಂದಿತ್ತು. ಇನ್ನೊಂದೆಡೆ ಜರಾಸಂಧನ ಅತ್ಯಾಚಾರದಿಂದ ಕಷ್ಟಕ್ಕೀಡಾದ ಅವನ ಸೆರೆಯಲ್ಲಿದ್ದ ಸಾವಿರಾರು ರಾಜರು-ಭಗವಂತನಲ್ಲಿ ಜರಾಸಂಧನನ್ನು ಕೊಂದು ನಮ್ಮನ್ನು ರಕ್ಷಿಸಬೇಕೆಂದು ಪ್ರಾರ್ಥಿಸಿಕೊಂಡಿದ್ದರು. ದೇವಋಷಿ ನಾರದರು ಬಂದು-ಈಗ ನೀನು ಬೇಗನೇ ಶಿಶುಪಾಲನನ್ನು ಸಂಹರಿಸಿಬಿಡು. ಅವನಿಂದಾಗಿ ಪ್ರಪಂಚದಲ್ಲಿ ದೊಡ್ಡ ಉತ್ಪಾತವೇ ಎದ್ದಿದೆ ಎಂದು ಭಗವಂತನಲ್ಲಿ ಹೇಳಿದ್ದರು. ಇಂತಹ ಸಂದರ್ಭದಲ್ಲಿ ಹೆಚ್ಚಿನ ಯದುವಂಶೀಯರಿಗೆ ಮತ್ತು ಬಲರಾಮನಿಗೂ-ಮೊದಲು ಜರಾಸಂಧ ಮತ್ತು ಶಿಶುಪಾಲನನ್ನು ಕೊಲ್ಲಬೇಕೆಂಬ ಸಮ್ಮತಿ ಇತ್ತು. ಇದು ನಮ್ಮಗಳ ಪ್ರಧಾನ ಕರ್ತವ್ಯವಾಗಿದೆ ಎಂದು ತಿಳಿದಿದ್ದರು. ಜರಾಸಂಧ ಮತ್ತು ಶಿಶುಪಾಲನ ಅತ್ಯಾಚಾರದಿಂದ ಎಲ್ಲರೂ ಬೆಂದು ಹೋಗಿದ್ದರು. ‘ಯುಧಿಷ್ಠಿರನ ಯಜ್ಞವಾದರೋ ನಾವಿಲ್ಲದೆಯೂ ಪೂರ್ಣವಾಗಬಲ್ಲದು, ಅಲ್ಲಿಗೆ ಹೋಗುವ ಯಾವ ಅವಶ್ಯಕತೆಯೂ ಇಲ್ಲ’ ಎಂದು ಅವರೆಲ್ಲರೂ ಹೇಳುತ್ತಿದ್ದರು. ಆದರೆ ಭಗವಾನ್ ಶ್ರೀಕೃಷ್ಣನ ಮನಸ್ಸಿನಲ್ಲಿ ಪಾಂಡವರ ಆಕರ್ಷಣೆ ಹೆಚ್ಚಾಗಿತ್ತು. ನಾನು ಹೋಗದಿದ್ದರೆ ಯುಧಿಷ್ಠಿರ, ಅರ್ಜುನ ಮತ್ತು ದ್ರೌಪದಿ ಇವರ ಮನಸ್ಸಿಗೆ ನೋವಾಗಬಹುದು. ನನ್ನ ಪ್ರೀತಿಗಾಗಿ, ಸಂತೋಷಕ್ಕಾಗಿಯೇ ಅವರು ಯಜ್ಞ ಮಾಡುತ್ತಿದ್ದಾರೆ. ನಾನಿಲ್ಲದೇ ಅವರು ಯಜ್ಞವನ್ನು ಮಾಡಲಾರರು ಎಂದು ಅವನಿಗೆ ಅನಿಸುತ್ತಿತ್ತು. ಆದರೆ ಭಗವಾನ್ ಶ್ರೀಕೃಷ್ಣನು ಸ್ವತಃ ಈ ಮಾತನ್ನು ಹೇಳದೆ ಎಲ್ಲರೆದುರಿಗೆ ಉದ್ಧವನಿಗೆ ತನ್ನ ಸಮ್ಮತಿಯನ್ನು ಪ್ರಕಟಪಡಿಸಲು ಪ್ರೇರೇಪಿಸಿದನು.</p>
<p class="Text">ಉದ್ಧವನು ಹೇಳಿದನು ಮೊದಲು ಅತ್ಯಾಚಾರಿಗಳ ನಾಶ ಮಾಡಬೇಕು ಎಂದು ಹೆಚ್ಚಿನವರ ಸಮ್ಮತಿ ಇದೆ. ಬಲರಾಮನೂ ಕೂಡ ಇದೇ ಮಾತನ್ನು ಸಮರ್ಥಿಸುತ್ತಿದ್ದಾನೆ, ಹಾಗಿರುವಾಗ ನಾನೇನಾದರು ಹೇಳಿದರೆ ಇದು ಅಪ್ರಾಸಂಗಿಕವಾಗಬಹುದು. ಆದರೂ ಭಗವಾನ್ ಶ್ರೀಕೃಷ್ಣನ ಪ್ರೇರಣೆ ಇದೆ, ನಾನು ನನ್ನ ಮಾತನ್ನು ಎಲ್ಲರ ಸಮಕ್ಷಮ ಇಡಲು ಅವನೂ ಬಯಸುತ್ತಿದ್ದಾನೆ. ಹಾಗಿರುವಾಗ ನನಗೆ ನನ್ನ ಮಾತನ್ನು ಹೇಳುವುದರಲ್ಲಿ ಯಾವ ಆಪತ್ತಿಯೂ ಇಲ್ಲ. ನೀತಿಗಳು ಅನಂತವಾಗಿವೆ. ಅವುಗಳ ವರ್ಣನೆಯೂ ಬೇರೆ-ಬೇರೆ ರೂಪಗಳಲ್ಲಿ ಆಗಿದ್ದರೂ ಅನೇಕ ಮಾತುಗಳ ಸಾರ ಸ್ವಲ್ಟದರಲ್ಲಿ ಹೇಳಲಾಗುತ್ತದೆ. ಅದಕ್ಕಾಗಿ ವಿಸ್ತಾರ ಮಾಡದೆ ಕೆಲವೇ ಶಬ್ದಗಳಲ್ಲಿ ನಾನು ಹೇಳುವೆನು. ಬುದ್ಧಿವಂತರಾದ ಜನರು ಕೆಲವೇ ಮಾತುಗಳ ವಿಸ್ತಾರ ಮಾಡಿಕೊಳ್ಳುತ್ತಾರೆ. ಆದರೆ ನಾನು ನನ್ನ ಮಾತುಗಳನ್ನು ಹೆಚ್ಚಿಸಿ ಹೇಳುವಷ್ಟು ಯೋಗ್ಯತೆ ನನ್ನಲ್ಲಿಲ್ಲ. </p>
<p class="Text">ಶತ್ರುಗಳ ಮೇಲೆ ವಿಜಯ ಮತ್ತು ತಮ್ಮ ಮಿತ್ರರ ಅಭಿವೃದ್ಧಿಯನ್ನು ಬಯಸುವವರು ಪ್ರಜ್ಞಾ ಮತ್ತು ಉತ್ಸಾಹ ಈ ಎರಡು ಮಾತುಗಳ ಆಶ್ರಯ ಪಡೆಯಬೇಕು. ಪ್ರಜ್ಞೆಯ ಅರ್ಥ ಶುದ್ಧ ಬುದ್ಧಿಯಾಗಿದೆ ಮತ್ತು ಯಾವುದು ಅಂತರ್ಮುಖಿಯೋ ವಿಶ್ವಕಲ್ಯಾಣಕ್ಕಾಗಿ ಯಾವುದು ತ್ಯಾಗ ಮಾಡಬಹುದೋ ಅದೆ ಶುದ್ಧ ಬುದ್ಧಿಯಾಗಿದೆ. ಉತ್ಸಾಹದ ಅರ್ಥ ತನ್ನ ಶಕ್ತಿಯನ್ನು ತಿಳಿದುಕೊಂಡು ಅದರ ಉಚಿತ ಉಪಯೋಗದ ಇಚ್ಛೆಯಾಗಿದೆ. ಅವೆರಡೂ ಪ್ರಾಪ್ತವಾಗಿದ್ದರೆ ವ್ಯವಹಾರದಲ್ಲಿ ಯಾವುದೇ ಕೊರತೆ ಇರಲಾರದು. ಯಾರ ಬುದ್ಧಿಯು ಸೂಕ್ಷ್ಮವಾಗಿದೆಯೋ ಅವರು ಹೊರಗೆ ಅಲ್ಪ-ಸ್ವಲ್ಪ ಸ್ಪರ್ಶಿಸುತ್ತಾರೆ, ಆದರೆ ಒಳಗೆ ಹೆಚ್ಚುಪ್ರವೇಶಿಸುತ್ತಾರೆ; ಯಾರ ಬುದ್ಧಿಯು ಸ್ಥೂಲವಾಗಿದೆಯೋ ಅವರು ಮಣ್ಣಿನ ಹೆಂಟೆಯಂತೆ ಸ್ಟರ್ಶವಾದರೋ ತುಂಬಾ ಮಾಡುತ್ತಾರೆ, ಆದರೆ ಒಳಗೆ ತುಂಬಾ ಅಲ್ಪವಾಗಿ ಪ್ರವೇಶಿಸುತ್ತಾರೆ. ಯಾರು ಭಗವಂತನ ಆಶ್ರಯ ಪಡೆದಿಲ್ಲವೋ ಅವರು ಸಣ್ಣದಾದ ಕೆಲಸ ಪ್ರಾರಂಭಿಸುತ್ತಾರೆ ಮತ್ತು ಅದಕ್ಕಾಗಿ ಅತ್ಯಕ ವ್ಯಗ್ರವಾಗುತ್ತಾರೆ. ಯಾರು ಶುದ್ಧಬುದ್ಧಿಯ ಮತ್ತು ಭಗವಂತನ ಆಶ್ರಯ ಪಡೆದಿರುವರೋ, ಅವರು ಅನೇಕ ಕೆಲಸ ಮಾಡಿದರೂ ಕೂಡ ವ್ಯಾಕುಲರಾಗುವುದಿಲ್ಲ.</p>
<p class="Text">ಶುದ್ಧ ಬುದ್ಧಿ ಮತ್ತು ಉತ್ಸಾಹ ಇದ್ದರೂ ಕೂಡ ಪ್ರಮಾದಕ್ಕೆ ಕೊಂಚವೂ ಆಸ್ಪದ ಕೊಡಬಾರದು. ಪ್ರಮಾದದ ಕಾರಣ ಇವರ ಬಳಿಗೆ ಬಂದ ವಸ್ತುವೂ ದೂರ ಸರಿಯುತ್ತದೆ ಹಾಗೂ ಎಚ್ಚರವಾಗಿದ್ದರೆ ತನ್ನ ಇದಿರ್ಗಡೆಯಿಂದ ವೇಗವಾಗಿ ಓಡುತ್ತಿರುವ ವಸ್ತುವನ್ನು ಕೂಡ ಹಿಡಿಯಲಾಗುತ್ತದೆ. ಇದನ್ನು ತಿಳಿಯುವುದು ಅವಶ್ಯವಾಗಿದೆ. ಯಾರಾದರು ನಮ್ಮೊಡನೆ ಅತ್ಯಾಚಾರ ಮಾಡಿದರೆ ಉದ್ವಿಗ್ನನಾಗಿ ಅವನನ್ನು ಇದಿರಿಸಬಾರದು. ತನ್ನ ಶಕ್ತಿ ಮತ್ತು ಸಾಮರ್ಥ್ಯದ ಕುರಿತು ವಿಚಾರ ಗೈದು ತನ್ನ ಮಿತ್ರರ ಹಾಗೂ ಸಹಾಯಕರ ಸಂಗ್ರಹದಲ್ಲಿ ತೊಡಗಬೇಕು. ಅತ್ಯಾಚಾರಿಗಳ ನಾಶವೂ ಆಗುವಂತಹ ಸಮಯವೂ ಬಂದೀತು. ಕೇವಲ ಭಾಗ್ಯದ ಆಶ್ರಯದಲ್ಲೇ ಇರಬೇಕೆಂದು ನಾನು ಹೇಳುವುದಿಲ್ಲ, ಆದರೆ ಕೇವಲ ಪೌರುಷದ ಸಹಾಯದಿಂದ ಬೆಂಕಿಯಲ್ಲಿ ಹಾರುವ ಸಲಹೆಯನ್ನು ನಾನು ಕೊಡುವುದಿಲ್ಲ. </p>
<p class="Text">ತಮ್ಮ ಶಕ್ತಿಯ ಮೇಲೆ ವಿಚಾರಮಾಡಿರಿ. ಬೇರೆಯವರ ಶಕ್ತಿಯನ್ನು ನೋಡಿರಿ ಮತ್ತು ನಾವು ಭಗವಂತನಿಗೆ ಎಷ್ಟು ಸಮೀಪದಲ್ಲಿ ಇದ್ದೇವೆ ಹಾಗೂ ಅವರು ಎಷ್ಟು ದೂರವಾಗಿದ್ದಾರೆ ಎಂದು ಯೋಚಿಸಿರಿ. ಸಾಮ, ದಾನ, ದಂಡ, ಭೇದ ಈ ಉಪಾಯಗಳನ್ನು ಬಳಸಿರಿ ಮತ್ತು ಭಗವಂತನ ಮೇಲೆ ಭರವಸೆಯನ್ನು ಇಡಿರಿ. ಸ್ವತಃ ಸಿದ್ದತೆಯನ್ನು ಮಾಡಿಕೊಳ್ಳಿ ಮತ್ತು ನಿಮ್ಮಂತೆಯೇ ಉದ್ದೇಶವಿರುವಂತಹ ಮಿತ್ರರನ್ನು ಗಳಿಸಿರಿ. ಹೀಗೆ ಮಾಡುವುದರಿಂದ ನಿಮಗೆ ಹೆಚ್ಚಿನ ಪ್ರೋತ್ಸಾಹ ಸಿಗಬಹುದು ಮತ್ತು ಆಯಾಸವಿಲ್ಲದೆ ನಿಮ್ಮ ಉದ್ದೇಶವೂ ಪೂರ್ಣವಾಗಬಹುದು. ಯಾರೊಂದಿಗೆ ಯಾವಾಗ ಸಂಧಿ ಮಾಡಿಕೊಳ್ಳಬೇಕು ಮತ್ತು ಯಾರೊಂದಿಗೆ ಯಾವಾಗ ವಿಗ್ರಹ ಮಾಡಬೇಕು, ಯಾವಾಗ ಕಾಮ-ಕ್ರೋಧಾದಿ ಶತ್ರುಗಳನ್ನು ಸಮೂಲವಾಗಿ ನಾಶ ಮಾಡಬಹುದು ಮತ್ತು ಯಾವಾಗ ಅವುಗಳ ಒಂದೊಂದು ಅಂಗ ನಿಧಾನವಾಗಿ ಕ್ಷಯಿಸಬಹುದು ಈ ಮಾತನ್ನು ಮೊದಲಿಗೆ ಚೆನ್ನಾಗಿ ತಿಳಿದುಕೊಳ್ಳಬೇಕು.</p>
<p class="Text">ಭಗವಾನ್ ಶ್ರೀಕೃಷ್ಣನು ಆಶ್ರಿತವತ್ಸಲನಾಗಿದ್ದಾನೆ. ಇವನು ಭಕ್ತರ ಮುಂದೆ ಬೇರೆಯವರತ್ತ ದೃಷ್ಟಿ ಹರಿಸುವುದಿಲ್ಲ. ಯುಧಿಷ್ಠಿರನ ಯಜ್ಞದಲ್ಲಿ ಇವನು ಹೋಗುವುದು ತುಂಬಾ ಆವಶ್ಯಕವಾಗಿದೆ. ಒಂದುವೇಳೆ ಅಲ್ಲಿಗೆ ಹೋಗದೇ ಶಿಶುಪಾಲ ಅಥವಾ ಕೇವಲ ಜರಾಸಂಧನ ಮೇಲೆ ಆಕ್ರಮಣ ಮಾಡಿದರೆ ಪರಿಸ್ಥಿತಿ ತುಂಬಾ ಭಯಂಕರವಾಗಬಹುದು. ಕೇವಲ ಜರಾಸಂಧ ಅಥವಾ ಶಿಶುಪಾಲರನ್ನೇ ಕೊಲ್ಲುವುದಲ್ಲ ಎಂಬುದು ನೆನಪಿರಲಿ. ಹೇಗೆ ರಾಜಯಕ್ಷ್ಮಾ ರೋಗಗಳ ಸಮೂಹವೇ ಆಗಿದೆಯೋ, ಹಾಗೆಯೇ ಆ ಇಬ್ಬರು ದುಷ್ಟ ದೈತ್ಯರ ಮತ್ತು ರಾಜರುಗಳ ಸಮೂಹವೇ ಇದೆ. ಅವರೊಂದಿಗೆ ಯುದ್ಧಹೂಡಿದರೆ ಅವರನ್ನು ನಾಶಮಾಡಲು ಕಷ್ಟವಾಗಬಹುದು ಮತ್ತು ನಾವು ಪಾಂಡವರ ಸಹಾಯದಿಂದಲೂ ವಂಚಿತರಾಗಬಹುದು. ಯುಧಿಷ್ಠಿರನ ಯಜ್ಞದಲ್ಲಿಯೂ ವಿಘ್ನವುಂಟಾಗಬಹುದು ಮತ್ತು ಅವರು ಶ್ರೀಕೃಷ್ಣನು ಹೋಗದಿರುವುದರಿಂದ ಯಜ್ಞ ಮಾಡದೆಯೂ ಇರಬಹುದಾದ ಸಂಭವವಿದೆ. ಮತ್ತೆ ಪಾಂಡವರು ನಮ್ಮ ಕುರಿತು ಏನು ಯೋಚಿಸುವರು? ಆತ್ಮ ರಕ್ಷಣೆಗಾಗಿ ನಾವು ಯುಧಿಷ್ಠಿರನ ಯಜ್ಞದಲ್ಲಿ ಹೋಗದಂತೆ ಜರಾಸಂಧ ಮತ್ತು ಶಿಶುಪಾಲನು ನಮ್ಮ ಮೇಲೆ ಆಕ್ರಮಣ ಮಾಡಲಿಲ್ಲ. ನಮಗೆ ಅವರ ಮೇಲೆ ಆಕ್ರಮಣ ಮಾಡಬೇಕಾಗಿದೆ. ಇಂತಹ ಸಂದರ್ಭದಲ್ಲಿ ನಮ್ಮ ಮಿತ್ರರೂ ಹಾಗೂ ಸಂಬಂಧಗಳ ಉತ್ಸವದಲ್ಲಿ ಭಾಗವಹಿಸದೆ ಯಾರ ಮೇಲಾದರೂ ಆಕ್ರಮಣ ಮಾಡುವುದು ನನಗಾದರೋ ನೀತಿ ಯುಕ್ತವೆನಿಸುವುದಿಲ್ಲ.</p>
<p class="Text">ಆದರೆ ಇಲ್ಲಿ ಪ್ರಶ್ನೆ ಇಷ್ಟೇ ಅಲ್ಲ. ಶಿಶುಪಾಲನ ಮಾತು ಅನಂತರ ನೋಡಲಾಗುವುದು. ಜರಾಸಂಧನ ಸೆರೆಯಲ್ಲಿದ್ದ ರಾಜರ ಪ್ರಾರ್ಥನೆಯನ್ನು ಉಪೇಕ್ಷಿಸುವುದು ಯೋಗ್ಯವಲ್ಲ. ದೀನರ-ಶರಣಾಗತರ ರಕ್ಷಣೆ ಮಾಡುವುದು ಎಲ್ಲರ ಏಕಾಂತ ಕರ್ತವ್ಯವಾಗಿದೆ ಮತ್ತು ಭಗವಾನ್ ಶ್ರೀಕೃಷ್ಣನಾದರೋ ಈ ವ್ರತವನ್ನೇ ಕೈಗೊಂಡಿದ್ದಾನೆ. ಅದಕ್ಕಾಗಿ ಯಜ್ಞಕ್ಕಿಂತ ಮೊದಲು ಮತ್ತು ಶಿಶುಪಾಲನ ವಧೆಯ ಮೊದಲು ಆ ರಾಜರುಗಳನ್ನು ಬಿಡಿಸಬೇಕು. ಆದರೆ ಈ ಕೆಲಸ ನಮ್ಮ ಕಡೆಯಿಂದ ಆಗಬಾರದು. ಇದಕ್ಕಾಗಿ ಸಮೂಹಿಕ ಯುದ್ಧಹೂಡುವ ಅವಕಾಶವೂ ಈಗ ಇಲ್ಲ. ಈ ಕಾರ್ಯವನ್ನು ಪಾಂಡವರೊಂದಿಗೆ ಸೇರಿ, ಅವರ ಸಹಾಯ ಮತ್ತು ಶಕ್ತಿಯನ್ನು ಪಡೆದು ಉಪಾಯದಿಂದ ಮಾಡಬೇಕು. ಈ ಕೆಲಸ ಶ್ರೀಕೃಷ್ಣನು ಹಸ್ತಿನಾವತಿಗೆ ಹೋದ ಮೇಲೆ ಮಾಡಿಯಾನು. ಯಜ್ಞಕ್ಕಿಂತ ಮೊದಲೇ ರಾಜರುಗಳನ್ನು ಬಿಡಿಸಿಕೊಂಡರೆ ಇವರಿಂದ ನಮ್ಮ ಮತ್ತು ಯುಧಿಷ್ಠಿರನ ಶಕ್ತಿ ಹೆಚ್ಚೀತು. ಅನಂತರ ಶಿಶುಪಾಲನನ್ನು ಯಜ್ಞದಲ್ಲಿ ಆಮಂತ್ರಿಸಿ ಅವನ ಮನೋಧರ್ಮ ನೋಡಿ, ರಾಜರುಗಳ ಅನುಮತಿಯನ್ನು ಪಡೆದು, ಶಿಶುಪಾಲನ ದೋಷಗಳು ಪ್ರಕಟವಾದಾಗ ಹೇಗೆ ಸಂದರ್ಭ ಬರುವುದೋ ಹಾಗೆ ಮಾಡಲಾಗುವುದು. ಅಂತೂ ಶ್ರೀಕೃಷ್ಣ ಮತ್ತು ಅವನ ಸಂಗಡ ನಾವೆಲ್ಲ ಮೊದಲು ಪಾಂಡವರ ಯಜ್ಞಕ್ಕೆ ಹೋಗೋಣ, ಅನಂತರ ಎಲ್ಲ ವ್ಯವಸ್ಥೆ ಆಗಬಹುದು ಎಂದೇ ನನಗೆ ಸಮ್ಮತವಾಗಿದೆ. </p>
<p class="Text">ಎಲ್ಲರೂ ಒಕ್ಕೊರಳಿನಿಂದ ಉದ್ಧವನ ವಿಚಾರಗಳನ್ನು ಸಮರ್ಥಿಸಿದರು. ಬಲರಾಮನು ಹೇಳಿದನು-ಉದ್ಧವನ ವಿಚಾರಗಳು ಸರಿಯಾಗಿವೆ. ಇವನು ಭಗವಂತನ ಸಮ್ಮತಿಯನ್ನು ಬಲ್ಲನು, ಅವನ ಇಚ್ಛೆಗನುಸಾರವಾಗಿಯೇ ಹೇಳುತ್ತಾರೆ. ಭಗವಂತನು ತನ್ನ ಭಕ್ತರನ್ನು ಬಿಟ್ಟು ಅಭಕ್ತರ ಕಡೆಗೆ ಹೋಗಲಾರನು. ಅದಕ್ಕಾಗಿ ಇದೇ ಮಾತು ಸರಿಯಾಗಿದೆ.</p>
<p class="Text para-style-override-2">ಎಲ್ಲ ಜನರು ಯುಧಿಷ್ಠಿರನ ಯಜ್ಞಕ್ಕಾಗಿ ಪಯಣ ಬೆಳೆಸಿದರು. ಭಗವಂತನು ಭೀಮಸೇನನ ಮೂಲಕ ಜರಾಸಂಧನನ್ನು ಕೊಲ್ಲಿಸಿದನು ಮತ್ತು ಸಾವಿರಾರು ರಾಜರು ಕಾರಾಗೃಹದಿಂದ ಮುಕ್ತರಾಗಿ ಯುಧಿಷ್ಠಿರನಿಗೆ ಸಹಾಯ ಮಾಡಲು ಯಜ್ಞದಲ್ಲಿ ಪಾಲ್ಗೊಂಡರು. ನೂರು ಅಪರಾಧಗಳನ್ನು ಕ್ಷಮಿಸಿದ ಮೇಲೆ ಭಗವಾನ್ ಶ್ರೀಕೃಷ್ಣನು ಎಲ್ಲರ ಎದುರಿಗೆ ಚಕ್ರದಿಂದ ಶಿಶುಪಾಲನ ಉದ್ಧಾರ ಮಾಡಿದನು. ಧರ್ಮರಾಜನ ಯಜ್ಞವು ಸಾಂಗವಾಗಿ ಕೊನೆಗೊಂಡಿತು, ಉದ್ಧವನ ನೀತಿ ಮತ್ತತೆಯ ಕೀರ್ತಿ ಎಲ್ಲಡೆ ಹರಡಿಕೊಂಡಿತು. ಮಹಾಭಾರತದ ಅನೇಕ ಸ್ಥಾನಗಳಲ್ಲಿ ಉದ್ಧವನ ನೀತಿಯ ಪ್ರಶಂಸೆ ಇದೆ. ಧೃತರಾಷ್ಟ್ರನು ವಿದುರನ ಪ್ರಶಂಸೆ ಮಾಡುತ್ತಾ ಹೇಳಿರುವನು-ಹೇಗೆ ಯದುವಂಶೀಯರಲ್ಲಿ ನೀತಿಯ ಸರ್ವಶ್ರೇಷ್ಠ ಮತ್ತು ಯಶಸ್ವೀ ವಿದ್ವಾನ್ ಉದ್ಧವನಾಗಿದ್ದಾನೋ, ಹಾಗೆಯೇ ಕುರುಕುಲದಲ್ಲಿ ನೀನು ಆಗಿರುವೆ. ಭಗವಂತನ ಸನ್ನಿಧಿ, ಅವನ ಕೃಪೆ ಮತ್ತು ಅವನ ಪ್ರೇಮ ಪ್ರಾಪ್ತವಾದವನು ನೀತಿವಂತನಾಗುವುದರಲ್ಲಿ ಸಂದೇಹವೇನಿದೆ? ಭಗವಂತನ ಆಜ್ಞೆಯನ್ನು ಪಾಲಿಸುತ್ತಾ ಉದ್ಧವನು ದ್ವಾರಕೆಯಲ್ಲಿ ಇರತೊಡಗಿದನು.<span></span></p>


<p class="Page-Break"> </p>
<p class="Sub-Heading" id="toc_marker-3-6">(6)</p>
<p class="Text">ಭಗವಾನ್ ಶ್ರೀಕೃಷ್ಣನು ಪ್ರೇಮಸ್ವರೂಪಿಯಾಗಿರುವಂತೆ, ಜ್ಞಾನ ಸ್ವರೂಪಿಯೂ ಆಗಿದ್ದಾನೆ. ವಾಸ್ತಮಯ, ಮಧುರ ಚರಿತ್ರದ ಶ್ರವಣ ಮಾಡುವವನ ಮನಸ್ಸಿನಿಂದ ಬೇರೆ ವಸ್ತುಗಳ ಇಚ್ಛೆಯು ನಾಶವಾಗಿ ಹೋಗುತ್ತದೆ. ನಾನಾದರೋ ಬಾಲ್ಯದಿಂದಲೂ ನಿನ್ನ ಜೊತೆಯಲ್ಲಿಯೇ ಇರುತ್ತಾ ಬಂದಿರುವೆನು. ಏಳುವುದು-ಕುಳಿತುಕೊಳ್ಳುವುದು, ನಡೆದಾಡುವುದು, ಸ್ನಾನ ಮಾಡುವಾಗ, ಊಟ-ತಿಂಡಿಯಲ್ಲಿ ನಿನ್ನ ಜೊತೆಯಲ್ಲಿಯೇ ಇದ್ದೆ. ನಿನ್ನ ಪ್ರಸಾದವನ್ನು ಸೇವಿಸುತ್ತಲೇ ಇಂದಿನವರೆಗೆ ನಾನು ನನ್ನ ಜೀವನವನ್ನು ಕಳೆದಿದ್ದೇನೆ. ನೀನು ನನ್ನ ಸುಹೃದ್ ಆಗಿರುವೆ, ಆತ್ಮನಾಗಿರುವೆ, ನಿನ್ನನ್ನು ನಾನು ಹೇಗೆ ಬಿಡಬಲ್ಲೆ? ದೊಡ್ಡ-ದೊಡ್ಡ ಋಷಿ-ಮುನಿಗಳು ನಿನ್ನ ಧಾಮಕ್ಕೆ ಹೋಗಬಲ್ಲರು. ನಾನಾದರೋ ಕರ್ಮಗಳ ಪೇಚಿನಲ್ಲಿ ಅಲೆಯುತ್ತಿದ್ದೇನೆ, ನನಗೆ ಏಕಮಾತ್ರ ಆಧಾರ ನಿನ್ನ ಲೀಲೆಯ ಸ್ಮೃತಿಯಾಗಿದೆ. ನಿನ್ನ ಚರಿತ್ರವನ್ನು ಮತ್ತು ನಿನ್ನ ವಾಣಿಯನ್ನು ನಾನು ಸ್ಮರಿಸುವೆನು, ನಿನ್ನ ಲಲಿತನಡೆ, ಮಂದ ಮುಗುಳ್ನಗೆ, ಸುಂದರ ಕಟಾಕ್ಷವೀಕ್ಷಣ ಮತ್ತು ವಿನೋದ ತುಂಬಿದ ಕ್ರೀಡೆಗಳನ್ನು ಸ್ಮರಿಸುತ್ತಾ ಉನ್ಮತ್ತನಾಗುತ್ತಿರುವೆ. ನನಗೆ ಬೇರೆಯಾವುದರ ಆಶ್ರಯವೂ ಇಲ್ಲ, ನನ್ನ ಮೇಲೆ ನೀನು ಕೃಪೆ ಮಾಡು.</p>
<p class="Text">ಭಗವಾನ್ ಶ್ರೀಕೃಷ್ಣನು ತನ್ನ ಏಕಾಂತ ಪ್ರೇಮೀ ಉದ್ಧವನಲ್ಲಿ ಹೇಳಿದನು- ಉದ್ಧವಾ! ವಾಸ್ತವವಾಗಿ ಮಾತು ಇದೇ ಆಗಿದೆ. ಈಗ ಈ ದ್ವಾರಕೆಯು ಸಮುದ್ರದಲ್ಲಿ ಮುಳುಗಿ ಹೋದೀತು. ಜಗತ್ತಿನಲ್ಲಿ ಅಧಾರ್ಮಿಕ ರುಚಿಯ ಜನರು ಹೆಚ್ಚಾಗುವರು. ನೀನೀಗ ಎಲ್ಲರ ಸ್ನೇಹ ಬಿಟ್ಟು ಬಿಡು. ಕೇವಲ ನನ್ನಲ್ಲೇ ಮನಸ್ಸನ್ನು ನೆಟ್ಟು ಸಮದೃಷ್ಟಿ ಸಂಪನ್ನನಾಗಿ ಭೂಮಿಯಲ್ಲಿ ಸಂಚರಿಸು. ಉದ್ಧವಾ! ಪ್ರಾಕೃತ ಮನಸ್ಸು ಮತ್ತು ಇಂದ್ರಿಯಗಳಿಂದ ಗ್ರಹಿಸಲ್ಪಡುವುದೆಲ್ಲವೂ ವಿನಾಶಿಯಾಗಿದೆ, ಮನೋಮಯವಾಗಿದೆ, ಮಾಯಾಮ ಯವಾಗಿದೆ. ಅಂತಃಕರಣ ಶುದ್ಧವಿಲ್ಲ ದವನ ಬುದ್ಧಿಯಲ್ಲಿ ನಾನಾ ವಸ್ತುಗಳು ಕಂಡು ಬರುತ್ತವೆ. ಅವನು ಇದು ಗುಣವಾಗಿದೆ. ಇದು ದೋಷವಾಗಿದೆ ಎಂದು ಯೋಚಿಸುತ್ತಾನೆ ಮತ್ತು ಅವನಿಗೆ ಕರ್ಮ-ಅಕರ್ಮ-ವಿಕರ್ಮದ ಝಂಝಾಟದಲ್ಲಿ ಬೀಳಬೇಕಾಗುತ್ತದೆ. ಇದಕ್ಕಾಗಿ ನೀನು ಏಕಾಗ್ರಚಿತ್ತದಿಂದ ಈ ಜಗತ್ತನ್ನು ಆತ್ಮನಲ್ಲಿ ನೋಡು ಮತ್ತು ಆತ್ಮನನ್ನು ನನ್ನಲ್ಲಿ ಕಾಣು. ಪ್ರಕೃತಿ ಮತ್ತು <br/>ಪ್ರಾಕೃತ ವಿಕಾರಗಳಿಂದುಂಟಾದ ಯಾವುದೇ ವಿಘ್ನವು ನಿನ್ನನ್ನು ಪ್ರಭಾವಿತವಾಗಿಸಲಾರದು, ನಿನ್ನನ್ನು ಸ್ಪರ್ಶಿಸಲಾರದು. ನೀನು-ನಿನ್ನಲ್ಲಿ ಸಂತುಷ್ಟನಾಗು. ಗುಣ-ದೋಷ ಇವೆರಡರಿಂದಲೂ ಮೇಲಕ್ಕೇಳು. ನಿನ್ನ ಜ್ಞಾನ ಸ್ವರೂಪದಲ್ಲಿ ಸ್ಥಿತನಾಗಿ ಶಾಂತನಾಗು ಮತ್ತು ಎಲ್ಲರ ಸುಹೃದ್ ಆಗು. ಸರ್ವತ್ರ ನನ್ನ ದರ್ಶನವನ್ನೇ ಮಾಡು, ಒಂದು ಕ್ಷಣವಾದರೂ ಅದರಿಂದ ಚ್ಯುತನಾಗಬೇಡ.</p>
<p class="Text">ಶ್ರೀಕೃಷ್ಣನ ಉಪದೇಶವನ್ನು ಕೇಳಿ ಉದ್ಧವನು ಅನೇಕ ಪ್ರಶ್ನೆ ಮಾಡಿದನು ಮತ್ತು ಶ್ರೀಕೃಷ್ಣನು ವಿಸ್ತಾರವಾಗಿ ಅದರ ಉತ್ತರ ಕೊಟ್ಟನು. ಶ್ರೀಮದ್ಭಾಗವತದ ಹನ್ನೊಂದನೆ ಸ್ಕಂಧದ ಅಕಾಂಶ ಭಾಗವು ಭಗವಂತನ ಉಪದೇಶಗಳಿಂದಲೇ ಪರಿಪೂರ್ಣವಾಗಿದೆ. ಈ ಸಣ್ಣದಾದ ಸ್ಥಳದಲ್ಲಿ ಅದರ ಚರ್ಚೆಯನ್ನು ಪೂರ್ಣವಾಗಿ ಮಾಡಲಾಗುವುದಿಲ್ಲ. ಸಂಕ್ಷೇಪವಾಗಿ ಭಗವಂತನ ಕೆಲವು ವಚನಗಳನ್ನು ಉದ್ಧೃತ ಮಾಡಲಾಗುತ್ತದೆ.</p>
<p class="Text">ಭಗವಂತನು ಹೇಳಿದನು- ತನ್ನ ಒಳಿತನ್ನು ಸ್ವತಃ ತಾನೇ ಮಾಡಿಕೊಳ್ಳಬೇಕು. ಶ್ರೇಯಸ್ಸಿನ ಮಾರ್ಗದಲ್ಲಿ ಬೇರೆಯವರು ಸ್ವಲ್ಪ ಸಹಾಯ ಮಾಡಬಲ್ಲರು, ಆದರೆ ಸ್ವತಃ ತಾನೇ ನಡೆಯಬೇಕು. ನನಗೆ ಸಮಸ್ತ ಜೀವರು ಪ್ರಿಯರಾಗಿದ್ದರೂ ಮನುಷ್ಯಯೋನಿ ಹೆಚ್ಚು ಪ್ರಿಯವಾಗಿದೆ. ಇದರಲ್ಲಿಯೇ ತಾನೇ-ನನ್ನ ಅನುಸಂಧಾನ ಮಾಡಬಹುದಾಗಿದೆ. ನನ್ನ ಪ್ರಾಪ್ತಿಯನ್ನು ಮಾಡಿಕೊಳ್ಳಬಹುದಾಗಿದೆ ಮತ್ತು ಬಯಸಿದ ಸ್ಥಾನವನ್ನು ಗಳಿಸಬಹುದಾಗಿದೆ. ಬೇಕಾದರೆ ನೀನು ಪ್ರತಿಯೊಂದು ವಸ್ತುವಿನ ಸಹಾಯ ಪಡೆಯಬಲ್ಲೆ. ಪೃಥ್ವಿಯು ನಿನಗೆ ಕ್ಷಮೆಯ ಪಾಠ ಕಲಿಸಬಹುದು, ಆಕಾಶವು ಅಸಂಗತೆಯ ಶಿಕ್ಷಣ ಕೊಡಬಲ್ಲದು, ಸೂರ್ಯನು ಸಮದೃಷ್ಟಿಯ ಶಿಕ್ಷಣ ಕೊಡಬಲ್ಲನು, ಎಲ್ಲಿಯವರೆಗೆಂದರೆ ಪಶು, ಪಕ್ಷಿ ಮತ್ತು ಕೀಟಗಳಿಂದಲೂ ಉಪದೇಶ ಗ್ರಹಿಸಬಹುದು. ದತ್ತಾತ್ರೆಯರು ಇಪ್ಪತ್ತನಾಲ್ಕು ಗುರುಗಳನ್ನು ಮಾಡಿಕೊಂಡಿದ್ದರು. ಅರ್ಥಾತ್ ಇಪ್ಪತ್ತನಾಲ್ಕು ದತ್ತರಿಂದ ಅವರು ಶಿಕ್ಷಣ ಗ್ರಹಿಸಿಕೊಂಡಿದ್ದರು.</p>
<p class="Text">ಪ್ರಪಂಚದ ಎಲ್ಲ ವಿಷಯಗಳು ವಿನಾಶದತ್ತ ಸಾಗುತ್ತಿವೆ. ಈ ಅರಮನೆ, ಈ ಸ್ವರ್ಣ ಮುದ್ರೆಗಳು, ಈ ಆನೆ-ಕುದುರೆ ಯಾವ ಕೆಲಸಕ್ಕೂ ಬಾರವು. ಈ ನೆಂಟರಿಷ್ಟರು ಸರಿಯಾದ ಸಮಯದಲ್ಲಿ ಕೈಕೊಡುವರು. ಇವರುಗಳಿಂದ ಕಣ್ಣು ಮುಚ್ಚಿಕೋ. ಅಂತರ್ಮುಖನಾಗುತ್ತಾ ಹೋಗು. ಎಲ್ಲಿ ಕೇವಲ ನಾನೇ ನಾನು ಇರುವೆನೋ ಅಲ್ಲಿಯವರೆಗೆ ಅಂತಮುರ್ಖನಾಗು. ನೀನು ಸ್ಥೂಲ, ಸೂಕ್ಷ್ಮ, ಕಾರಣ ಶರೀರಗಳಿಂದ ಬೇರೆಯಾಗಿರುವೆ. ಈ ಶರೀರಗಳನ್ನೇ  ಆತ್ಮಾ ಎಂದು ತಿಳಿದಿರುವ ಕಾರಣ ನಿನಗೆ ಆವಾಗಮನ (ಹುಟ್ಟು-ಸಾವು) ಚಕ್ರದಲ್ಲಿ ಅಲೆಯಬೇಕಾಯಿತು. ಇದನ್ನು ಬಿಟ್ಟು ಬಿಡು, ಸ್ವರ್ಗದ ಪರಿವೆಯೂ ಇಲ್ಲದಿರಲಿ, ಬ್ರಹ್ಮಲೋಕದ ಇಚ್ಛೆಯನ್ನೂ ಮಾಡಬೇಡ. ಅವುಗಳ ಆಯುಸ್ಸೂ ಕೂಡ ಸ್ವಲ್ಪವೇ ಇದೆ, ಅವು ಕರ್ಮಪರತಂತ್ರವಾಗಿವೆ, ನೀನು ನಿತ್ಯಯುಕ್ತ ನಿತ್ಯ ಸ್ವತಂತ್ರ ಆತ್ಮನಾಗಿರುವೆ.</p>
<p class="Text">ಬದ್ಧ ಮತ್ತು ಮುಕ್ತ ಇವು ಗುಣಗಳ ದೃಷ್ಟಿಯಿಂದಿವೆ, ವಾಸ್ತವವಾಗಿ ಇಲ್ಲ. ಈ ಗುಣಗಳು ಮಾಯಾಮೂಲವಾಗಿವೆ. ಅದಕ್ಕಾಗಿ ನನ್ನಲ್ಲಿ ಬಂಧನವಿಲ್ಲ ಮತ್ತು ಮುಕ್ತಿಯೂ ಇಲ್ಲ. ಹೇಗೆ ಸ್ವಪ್ನದಲ್ಲಿ ತನ್ನನ್ನು ಬದ್ಧನೆಂದು ತಿಳಿದು ಯಾರಾದರೂ ಮುಕ್ತಿಗಾಗಿ ಪ್ರಯತ್ನ ಮಾಡಿದರೆ, ಅವನ ಸ್ವಪ್ನ ತೀರುವತನಕ ಅವನು ಮುಕ್ತನಾಗಲಾರನು. ಹಾಗೆಯೇ ಮಾಯೆಯಲ್ಲಿ ಬಿದ್ದಿರುವವರ ಸ್ಥಿತಿಯಾಗಿದೆ. ಜ್ಞಾನದ ಮೂಲಕ ಈ ಅಜ್ಞಾನದ ಬಂಧನವನ್ನು ಕತ್ತರಿಸಿ ಬಿಡು. ಪ್ರಾಣ, ಇಂದ್ರಿಯ, ಮನ ಮತ್ತು ಬುದ್ಧಿಯ ಸಂಕಲ್ಪವನ್ನೇ ಮಾಡಬೇಡ. ಯಾರ ಸ್ತುತಿಯನ್ನೂ ಮಾಡಬೇಡ, ಯಾರ ನಿಂದೆಯನ್ನು ಮಾಡಬೇಡ. ನೀನು ತನ್ನ ಕರ್ಮದ ಒಡೆಯನಾಗಿರುವೆ, ಬೇರೆಯವರ ಕರ್ಮದ್ದಲ್ಲ. ಯಾರಾದರು ನಿನ್ನ ಸ್ತುತಿ ಅಥವಾ ನಿಂದೆ ಮಾಡಿದರೆ ಸಮನಾಗಿರು.</p>
<p class="Text">ತುಂಬಾ ದೊಡ್ಡ ವಿದ್ಯೆ ಪ್ರಾಪ್ತವಾದರೂ ಭಗವತ್ ತತ್ತ್ವದ ಬೋಧ ಆಗಿಲ್ಲವಾದರೆ ಏನೂ ಉಪಯೋಗವಿಲ್ಲ. ಯಾವುದರಲ್ಲಿ ನನ್ನ ಪವಿತ್ರ ಗುಣ ಮತ್ತು ಲೀಲೆಗಳ ವರ್ಣನೆ ಇದೆಯೋ, ಅದೇ ನಿಜವಾದ ವಿದ್ಯೆಯಾಗಿದೆ. ಆತ್ಮವನ್ನು ತಿಳಿಯುವುದರಲ್ಲೇ ವಿದ್ಯೆ ಮತ್ತು ಬುದ್ಧಿಯ ಉಪಯೋಗವಿದೆ. ನಾನಾತ್ವದ ಭ್ರಾಂತಿ ಅಳಿದು ಹೋಗುವುದೇ ಆತ್ಮಜ್ಞಾನದ ವಾಸ್ತವಿಕ ರೂಪವಾಗಿದೆ. ಅದರಲ್ಲೇ ಮನವನ್ನು ಅರ್ಪಿಸಿಬಿಡು. ಬುದ್ಧಿಯನ್ನು ನನ್ನಲ್ಲಿ ತೊಡಗಿಸು. ನೀನು ನನ್ನವನಾಗಿರುವೆ, ನನ್ನಲ್ಲೇ ಇರುವೆ, ಒಂದು ವೇಳೆ ನೀನು ಹೀಗೆ ಮಾಡಲಾರೆ ಯಾದರೆ ಸತ್ಸಂಗ ಮಾಡು, ಸಂತರು ತಿಳಿಸಿದ ನನ್ನ ರೂಪದ ಧ್ಯಾನಮಾಡು, ಚಿಂತಿಸು. ಸಾಕಾರ-ನಿರಾಕಾರ, ವಿಷ್ಣು, ರಾಮ ಎಲ್ಲವೂ ನನ್ನ ರೂಪವೇ ಆಗಿವೆ. ಯಾವುದಾದರೂ ರೂಪವನ್ನು ಧ್ಯಾನ ಮಾಡುತ್ತಾ ಶಾಂತಿ, ದಾಂತಿ, ತಿತಿಕ್ಷಾ ಮೊದಲಾದ ಗುಣಗಳನ್ನು ನಿನ್ನದಾಗಿಸಿಕೊ. ನನ್ನ ಕಥೆ ಕೇಳು, ನನ್ನ ವ್ರತಮಾಡು, ನನಗಾಗಿ ನಿಯಮಗಳನ್ನು ಧರಿಸು ಮತ್ತು ಏನೆಲ್ಲ ಮಾಡುವಿಯೋ ಅದೆಲ್ಲವನ್ನೂ ನನಗೆ ನಿವೇದಿಸಿ ಬಿಡು. </p>
<p class="Text">ಸುಗಮವಾಗಿ ನನ್ನನ್ನು ಪಡೆಯುವ ಸಾಧನೆಯು ಸತ್ಸಂಗವಾಗಿದೆ, ಯೋಗ, ಸಾಂಖ್ಯ, ಧರ್ಮ ಇವು ಕಠಿಣವಾಗಿವೆ. ಸತ್ಸಂಗ ಎಲ್ಲರೂ ಮಾಡಬಲ್ಲರು. ಶೂದ್ರರು, ಸಿಯರು, ಅಂತ್ಯಜರು ಮತ್ತು ಅನೇಕ ದೈತ್ಯರು, ದಾನವರು, ಪಶು, ಪಕ್ಷಿ ಆದಿ ಎಲ್ಲರೂ ಸತ್ಸಂಗದಿಂದ ನನ್ನನ್ನು ಪಡೆದುಕೊಂಡಿರುವರು. ಸತ್ಸಂಗದ ಮೂಲಕ ಕೇವಲ ನನ್ನಲ್ಲೇ ಮನವನ್ನು ತೊಡಗಿಸು. ಉದ್ಧವಾ! ನಿನಗಾದರೋ ಗೋಪಿಯರ ನೆನಪು ಇದೆಯಲ್ಲ! ಅವರು ಎಷ್ಟು ತನ್ಮಯತೆಯಿಂದ ನನ್ನ ಚಿಂತನೆ ಮಾಡುತ್ತಿದ್ದರು. ನೀನು ವಿಧಿ-ವಿಧಾನಗಳ ಆಶ್ರಯವನ್ನು ಬಿಟ್ಟು ಬಿಡು. ಪ್ರವೃತ್ತಿ, ನಿವೃತ್ತಿ, ಶ್ರುತ ಮತ್ತು ಶ್ರೋತವ್ಯ ಎಲ್ಲವುಗಳಿಂದ ದೂರವಾಗು. ಬಾ! ಬಾರಯ್ಯ! ಕೇವಲ ನನಗೆ ಶರಣು ಬಂದುಬಿಡು. ನಿನಗೆ ನಿರ್ಭಯ ಪದ ಪ್ರಾಪ್ತವಾಗುವುದು.</p>
<p class="Text">ಗುಣಗಳಿಂದ ಉಂಟಾದ ಚಿತ್ತವು ಗುಣಗಳನ್ನು (ವಿಷಯ) ಹೇಗೆ ಬಿಟ್ಟೀತು? ಗುಣಗಳು ಚಿತ್ತದಿಂದ ಹೇಗೆ ಹೊರಟು ಹೋಗುವವು? ಎಂದು ನೀನು ಯೋಚಿಸಬೇಡ. ಚಿತ್ತ ಮತ್ತು ಗುಣ ಎರಡೂ ಅನ್ಯೋನ್ಯಾಶ್ರಯಗಳಾಗಿವೆ. ಆದರೆ ನನ್ನ ಸ್ವರೂಪ ಎರಡರಿಂದಲೂ ಬೇರೆ ಆಗಿದೆ. ನನ್ನ ಶರಣಾಗತಿಯನ್ನು ಸ್ವೀಕರಿಸುವವನು ಚಿತ್ತ ಮತ್ತು ಗುಣಗಳು ಎರಡರಿಂದಲೂ ಬಿಡುಗಡೆ ಹೊಂದುತ್ತಾನೆ. ಈ ಬಂಧನವಾದರೋ ಅವುಗಳ ಜೊತೆಗೆ ಒಂದಾದ್ದರಿಂದ ಇದೆ. ಆತ್ಮ ದೃಷ್ಟಿಯಿಂದ ಅವುಗಳಿಗೆ ಅಸ್ತಿತ್ವವಿಲ್ಲ. ಜಾಗ್ರತ್, ಸ್ವಪ್ನ, ಸುಷುಪ್ತಿ ಈ ಮೂರು ಅವಸ್ಥೆಗಳು ಮನಸ್ಸಿನದಾಗಿವೆ. ಇವುಗಳನ್ನು ನೋಡುವವನು ಆತ್ಮಾ ಆಗಿದ್ದಾನೆ. ನನ್ನದೇ ಮಾಯೆಯಿಂದ ನನ್ನಲ್ಲಿಯೇ ಉಂಟಾಗಿದೆ. ಎಂದು ಯೋಚಿಸಿ ಜ್ಞಾನ ಖಡ್ಗದಿಂದ ಇವುಗಳನ್ನು ಕತ್ತರಿಸಿ ಬಿಡು. ಕೇವಲ ನನ್ನ ಭಜನೆ ಮಾಡು. ಇದೆಲ್ಲವೂ ಒಂದೇ ಆಗಿದೆ, ಕೇವಲ ಆತ್ಮಾ ಆಗಿದ್ದಾನೆ. ಆತ್ಮನಿಂದ ಬೇರೆಯಾಗಿ ಕಂಡು ಬರುವುದೆಲ್ಲವೂ ಮಾಯಿಕವಾಗಿದೆ. ಅದರ ಕಡೆಯಿಂದ ದೃಷ್ಟಿಯನ್ನು ದೂರ ಸರಿಸಿ ಆತ್ಮ ತೃಪ್ತನಾಗು.</p>
<p class="Text">ತೃಪ್ತನಾದ-ಮೇಲೆ, ಸ್ವರೂಪಸ್ಥಿತಿ ಉಂಟಾದ ಮೇಲೆ ಈ ವಿನಾಶೀ ಶರೀರದ ದರ್ಶನ ಆಗಲಾರದು. ಇದು ಇರಲಿ-ಹೋಗಲಿ, ಇದರತ್ತ ತೃಪ್ತನ ದೃಷ್ಟಿಯೇ ಹೋಗುವುದಿಲ್ಲ. ಪ್ರಾರಬ್ಧವಿರುವ ತನಕ ಶರೀರ ಬದುಕಿರುತ್ತದೆ, ಅದು ಮುಗಿದಾಗ ಇದು ಬಿದ್ದು ಹೋಗುತ್ತದೆ. ತತ್ವಜ್ಞಾನಿಯು ಸಂಸಾರ, ಪ್ರಾರಬ್ಧ ಅಥವಾ ಶರೀರದ ಮೇಲೆ ದೃಷ್ಟಿ ಹರಿಸುವುದಿಲ್ಲ. ಆತ್ಮನಲ್ಲಿಯೇ ಅವನ ದೃಷ್ಟಿಯಿದೆ. ಇದೇ ಪರಮ ತತ್ತ್ವವಾಗಿದೆ, ಇದರಲ್ಲಿ ಸ್ಥಿತನಾಗುವುದೇ ಸಮಸ್ತ ಸಾಧನೆಗಳ ಪೂರ್ಣತೆ ಇದೆ. </p>
<p class="Text">ಈ ಜೀವನದ ಲಕ್ಷ್ಯವೇನು? ಇದರ ಸಂಬಂಧದಲ್ಲಿ ಅನೇಕರು ತಮ್ಮ-ತಮ್ಮ ಮನಸ್ಸಿನ ಮಾತನ್ನು ಹೇಳುತ್ತಾರೆ. ಆದರೆ ಮನಬಂದಂತಿರುವ ಮಾತಿಗೆ ಯಾವ ಬೆಲೆಯೂ ಇಲ್ಲ. ಅವರ ದೃಷ್ಟಿಯು ಒಂದಲ್ಲ ಒಂದು ಸಾಂಸಾರಿಕ ವಿಷಯದಲ್ಲಿ ತೊಡಗಿರುತ್ತದೆ, ಅವರು ಅದನ್ನು ಪಡೆದೂಕೊಳ್ಳುತ್ತಾರೆ, ಆದರೆ ಒಂದಲ್ಲ ಒಂದು ದಿನ ಅದರಿಂದ ಚ್ಯುತವಾಗಬೇಕಾಗುತ್ತದೆ. ಆದರೆ ಯಾರು ಎಲ್ಲದರಿಂದ ನಿರಪೇಕ್ಷನಾಗಿದ್ದಾನೋ, ಯಾರು ನನ್ನಲ್ಲಿ ಆತ್ಮಸಮರ್ಪಣೆ ಮಾಡಿಕೊಂಡು ಬಿಟ್ಟಿದ್ದಾನೋ, ಅವನಾದರೋ ನನ್ನ ಸ್ವರೂಪನೇ ಆಗಿದ್ದಾನೆ. ಅವರಿಗೆ ಸಿಗುವ ಸುಖವು ಬೇರೆಯವರಿಗೆ ಹೇಗೆ ಸಿಗಬಹುದು? ನಾನು ನನ್ನ ಭಕ್ತರನ್ನು ಪ್ರೀತಿಸುವಷ್ಟು ನನ್ನನ್ನೂ ಪ್ರೀತಿಸುವುದಿಲ್ಲ, ನನ್ನನ್ನು ಬಯಸುವವರು ಮೋಕ್ಷವನ್ನು ಬಯಸುವುದಿಲ್ಲ.</p>
<p class="Text">ನನ್ನ ಭಕ್ತನ ಮುಂದೆ ಪ್ರಲೋಭನೆ ಬರಬಲ್ಲದು. ಆದರೆ ಪಾಮರರು ವಿಷಯಗಳ ಅಧೀನರಾದಂತೆ ಇವನು ಆಗಲಾರನು. ಅವನಿಗೆ ನನ್ನ ಆಶ್ರಯವಿದೆ, ನಾನು ಎಲ್ಲ ವಿಘ್ನಗಳನ್ನು ನಾಶಮಾಡಿ ಬಿಡುತ್ತೇನೆ. ಸಮಸ್ತ ಸಾಧನೆಗಳಲ್ಲಿ ನನ್ನ ಭಕ್ತಿಯೇ ಎಲ್ಲಕ್ಕಿಂತ ಶ್ರೇಷ್ಠವಾಗಿದೆ. ನಾನು ಕೇವಲ ಭಕ್ತಿಯಿಂದಲೇ ದೊರೆಯುತ್ತೇನೆ. ನನ್ನ ಭಕ್ತಿಯು ಅತಿನೀಚನನ್ನೂ ಪವಿತ್ರ ಗೊಳಿಸುತ್ತದೆ. ನನ್ನ ಭಕ್ತಿಯ ದೊರೆಯದಿರುವವರು ಬೇಕಾದರೆ ಎಷ್ಟೇ ಧರ್ಮಾಚರಣೆ ಮಾಡಲೀ, ನಿಜವಾದ ಪವಿತ್ರತೆ ಅವರಿಗೆ ಸಿಗಲಾರದು. ಯಾರಿಗೆ ನನ್ನ ಲೀಲೆ ಕೇಳಿ ರೋಮಾಂಚನವಾಗುವುದಿಲ್ಲವೋ, ಚಿತ್ತವು ಕರಗುವುದಿಲ್ಲವೋ, ಕಣ್ಣುಗಳಿಂದ ಪ್ರೇಮಾಶ್ರುಗಳು ಉದುರುವುದಿಲ್ಲವೋ, ಪ್ರೇಮದಿಂದ ಗದ್ಗದವಾಗುವುದಿಲ್ಲವೋ ಅವನ ಅಂತಃ ಕರಣವು ಶುದ್ಧವಾಗಲಾರದು. ನನ್ನ ಪ್ರೇಮದಲ್ಲಿ ಹುಚ್ಚನಾಗಿ, ನಾಚಿಕೆ ಬಿಟ್ಟು ಹಾಡುವವನು, ಕುಣಿಯುವವನು ಇಡೀ ಜಗತ್ತನ್ನು ಪವಿತ್ರಗೊಳಿಸುತ್ತಾನೆ. ಅವನ ಬುದ್ಧಿಯು ಶುದ್ಧವಾಗುತ್ತದೆ. ವಿಷಯಗಳ ಧ್ಯಾನ ಮಾಡುವವನು ನಾಶವಾಗಿ ಹೋಗುತ್ತಾನೆ, ನನ್ನನ್ನು ಧ್ಯಾನಿಸುವವನು ನನ್ನನ್ನೇ ಪಡೆಯುತ್ತಾನೆ. ಅದಕ್ಕಾಗಿ ವಿಷಯಗಳನ್ನು, ವಿಷಯೀ ಜನರ ಸಂಗವನ್ನು ಬಿಟ್ಟು ಬಿಡು. ನಿನ್ನ ಚಿತ್ತವನ್ನು ನನ್ನತ್ತ ತಿರುಗಿಸಿಬಿಡು. ಸಾಕು, ಇದೇ ಶ್ರೇಯಸ್ಸಾಗಿದೆ.</p>
<p class="Text">ಆಸನ ಮಾಡು, ಪ್ರಾಣಯಾಮ ಮಾಡು, ಪ್ರಣವದ ಜಪಮಾಡು ಮತ್ತು ಶ್ವಾಸದೊಂದಿಗೆ ನನ್ನ ನಾಮವನ್ನು ಜೋಡಿಸಿ ಬಿಡು. ನನ್ನ ಯಾವುದೇ ಮೂರ್ತಿಯ ಧ್ಯಾನಮಾಡು. ಹೀಗಿರುವಾಗ ಅನೇಕ ಸಿದ್ಧಿಗಳು ಬಂದಾವು, ಆದರೆ ಅವೆಲ್ಲವನ್ನೂ ಬಯಸಬಾರದೆಂಬುದು ನೆನಪಿರಲಿ, ಅವುಗಳತ್ತ ಕಣ್ಣೆತ್ತಿಯೂ ನೋಡಬೇಡ. ಜಗತ್ತಿನಲ್ಲಿ ಶ್ರೇಷ್ಠವೆಂದು ಹೇಳಲ್ಪಡುವ ಎಲ್ಲ ವಸ್ತುಗಳೂ ನನ್ನದೇ ಸ್ವರೂಪವಾಗಿವೆ. ಅವುಗಳಲ್ಲಿ ವಸ್ತುಗಳನ್ನು ನೋಡದೆ ನನ್ನನ್ನು ನೋಡು. ಉದ್ಧವಾ! ನನ್ನ ವಿಭೂತಿಗಳ ವಿಸ್ತಾರ ಅನಂತವಾಗಿದೆ. ಬೇಕಾದಲ್ಲಿ ನನ್ನನ್ನು ನೋಡಬಲ್ಲೆ.</p>
<p class="Text">ಬ್ರಹ್ಮಚಾರಿಯಾಗಿದ್ದರೆ ಬ್ರಹ್ಮಚರ್ಯದ ಪಾಲನೆ ಮಾಡಲಿ. ಗೃಹಸ್ಥ, ವಾನಪ್ರಸ್ಥ ಅಥವಾ ಸಂನ್ಯಾಸಿಯಾಗಿದ್ದರೆ ತಮ್ಮ-ತಮ್ಮ ಧರ್ಮವನ್ನು ಶಾಸ್ತ್ರೋಕ್ತವಾಗಿ ಆಚರಣೆ ಮಾಡಲಿ, ಶಾಸ್ತ್ರವು ನನ್ನ ಆಜ್ಞೆ ಆಗಿದೆ, ಶಾಸ್ತ್ರಗಳ ಆಜ್ಞೆಯ ಪಾಲನೆಯು ನನ್ನ ಆಜ್ಞೆಯ ಪಾಲನೆಯೇ ಆಗಿದೆ. ಅವುಗಳ ಆಚರಣೆಯ ಸಮಯದಲ್ಲಿಯೂ ನನ್ನನ್ನು ಮರೆಯಬಾರದು. ನನ್ನ ಸ್ಮರಣೆಯೇ ಅವುಗಳ ಪ್ರಾಣವಾಗಿದೆ.</p>
<p class="Text">ಉದ್ಧವಾ! ಈ ಮನುಷ್ಯ ಶರೀರವು ತುಂಬಾ ದುರ್ಲಭವಾಗಿದೆ. ಆದರೂ ನನ್ನ ಕೃಪೆಯಿಂದ ಸುಲಭವಾಗಿ ಹೋಗಿದೆ. ಇದು ಸಂಸಾರ ಸಾಗರದಿಂದ ದಾಟಿಹೋಗಲು ಹಡಗಿನ ಕೆಲಸ ಮಾಡುತ್ತದೆ, ಗುರು ಇದರ ಕರ್ಣಧಾರ ನಾವಿಕನಾಗಿದ್ದಾನೆ. ನಾನು ಅನುಕೂಲಕರವಾದ ಗಾಳಿಯಾಗಿದ್ದೇನೆ, ಇಂತಹ ಸ್ಥಿತಿಯಲ್ಲಿ ಪಾರಾಗಲು ಪ್ರಯತ್ನ ಮಾಡದಿರುವವನು ತಿಳಿದು-ತಿಳಿದು ಆತ್ಮಹತ್ಯೆ ಮಾಡುವವನಂತೆ ಇದ್ದಾನೆ. ಕ್ಷಣ-ಕ್ಷಣಕ್ಕೂ ಆಯುಸ್ಸು ಸವೆಯುತ್ತಾ ಇದೆ, ಮೃತ್ಯು ಬಳಿ ಬರುತ್ತಿದೆ. ಎಚ್ಚರನಾಗು, ಈ ಶರೀರದಿಂದ ಪೂರ್ಣ ಲಾಭವನ್ನು ಪಡೆ. ನಿನ್ನ ಕರ್ತವ್ಯದ ಪಾಲನೆ ಮಾಡು, ಕೆಟ್ಟ ಕರ್ಮಗಳನ್ನು ತ್ಯಜಿಸು. ಮೊದಲಿಗೆ ಮಾನಸಿಕ ದೋಷಗಳನ್ನು ತ್ಯಜಿಸಲು ಅಸಮರ್ಥನಾದರೆ ಹೆದರಬೇಡ. ಶಾರೀರಿಕ ಪಾಪಗಳನ್ನು ಬಿಟ್ಟು ನನ್ನ ಭಜನೆ ಮಾಡುತ್ತಾ ಇರು. ನನ್ನ ಭಜನೆಯಿಂದ ಹೃದಯದ ಎಲ್ಲ ಕಾಮನೆಗಳು ನಾಶವಾಗಿ ಹೋಗುವವು, ಹೃದಯದ ಗ್ರಂಥಿಗಳು ಬಿಚ್ಚಲ್ಪಡುವವು, ಎಲ್ಲ ಸಂಶಯಗಳು ನಾಶವಾಗಿ ಹೋಗುವವು ಮತ್ತು ನೀನು ಕರ್ಮಗಳಿಂದ ಮೇಲೇರಬಲ್ಲೆ. ಕರ್ಮ, ತಪಸ್ಸು, ಜ್ಞಾನ, ವೈರಾಗ್ಯ, ಯೋಗ, ದಾನ ಮತ್ತು ಎಲ್ಲ ಉಪಾಯಗಳಿಂದ ಪ್ರಾಪ್ತವಾಗುವ ಫಲವು ನನ್ನ ಭಕ್ತಿಯಿಂದ ಪ್ರಾಪ್ತವಾಗುತ್ತದೆ. ಆದರೆ ಫಲದ ಅಪೇಕ್ಷೆ ಏಕೆ? ನನ್ನ ಭಕ್ತರಾದರೋ ನಿರಪೇಕ್ಷರಾಗಿರುತ್ತಾರೆ, ಅವರು ಮೋಕ್ಷವನ್ನೂ ಬಯಸುವುದಿಲ್ಲ. ನಿರಪೇಕ್ಷತೆಯೇ ಪರಮ ಶ್ರೆಯಸ್ಸಾಗಿದೆ, ನಿರಪೇಕ್ಷತೆಯೇ ನನ್ನ ನಿಜವಾದ ಭಕ್ತಿಯಾಗಿದೆ.</p>
<p class="Text">ಜಗತ್ತಿನಲ್ಲಿ ಯಾರು ಯಾರಿಗೂ ಸುಖ ಅಥವಾ ದುಃಖ ಕೊಡುವುದಿಲ್ಲ. ಎಲ್ಲರೂ ತಮ್ಮ-ತಮ್ಮ ಕರ್ಮಗಳ ಅನುಸಾರ ಪ್ರಕೃತಿಯ ಪ್ರವಾಹದಲ್ಲಿ ಹರಿದುಕೊಂಡು ಹೋಗುತ್ತಿದ್ದಾರೆ. ಯಾರನ್ನೂ ಸುಖದ ನಿಮಿತ್ತವೆಂದು ತಿಳಿದು ಅವನೊಂದಿಗೆ ಒಂದಾಗಬೇಡ. ಅಶಾಸ್ತ್ರೀಯವಾದ ಕರ್ಮಗಳು ಪ್ರಮಾದ ಮತ್ತು ಆಲಸ್ಯದಿಂದಾಗುತ್ತವೆ, ಅವು ತಾಮಸವಾಗಿವೆ. ಆಸಕ್ತಿಯಿಂದಾಗುವ ಕರ್ಮಗಳು ರಾಜಸವಾಗಿವೆ. ಬುದ್ಧಿಯಿಂದ ವಿಚಾರಗೈದು ಆಗುವ ಶಾಸ್ತ್ರೀಯ ಕರ್ಮಗಳು ಸಾತ್ತ್ವಿಕವಾಗಿವೆ ಮತ್ತು ನನ್ನ ಆಶ್ರಯದಿಂದ ಆಗುವವು ನಿರ್ಗುಣವಾಗಿವೆ. ವಿಷಯ ಭೋಗಗಳಿಂದ ಕಾಮನೆಗಳ ತೃಪ್ತಿಯು ಎಂದಿಗೂ ಆಗಲಾರದು. ಇದಕ್ಕೆ ಒಂದಲ್ಲ ಅನೇಕ ಉದಾಹರಣೆಗಳಿವೆ. ಸಾಧಾರಣ ಪ್ರಜೆಯಿಂದ ಹಿಡಿದು ಸಾಮ್ರಾಟರವರೆಗೆ ಎಲ್ಲರೂ ಕಾಮನೆಗಳ ಬೆಂಕಿಯಲ್ಲಿ ಬೇಯುತ್ತಿದ್ದಾರೆ. ನೀನಾದರೋ ಪುರೂರವನ ಕಥೆ ಕೇಳಿಯೇ ಇರುವೆ, ಬಿಟ್ಟು ಬಿಡು ಕಾಮನೆಗಳನ್ನು ಮತ್ತು ಸ್ಥಿತನಾಗು ಆತ್ಮನಲ್ಲಿ, ಪರಮಾತ್ಮನಲ್ಲಿ.</p>
<p class="Text">ಎಲ್ಲವು ಆತ್ಮನೇ ಆಗಿದ್ದಾನೆ ಪರಮಾತ್ಮನೇ ಆಗಿದ್ದಾನೆ. ಬೇರೆಯವರ ಕಡೆಗೆ ದೃಷ್ಟಿ ಹರಿಸಬೇಡ. ಕೇವಲ ನನ್ನ ಲೀಲೆಯನ್ನು ನೋಡು, ಜಗತ್ತು ಹೇಗಿದೆ ಎಂದು ಶಂಕಿಸಬೇಡ. ಕಾಮನೆಗಳೇ ಜಗತ್ತಾಗಿದೆ. ಅವುಗಳದ್ದೇ ಸಂಸರಣವಾಗಿದೆ, ಅವುಗಳದ್ದೇ ಆವಾಗಮನವಾಗಿದೆ. ಮಹಾತ್ಮರುಗಳ ನಿಶ್ಚಯ ಇದೇ ಆಗಿದೆ. ಕೇವಲ ನಾನೇ-ನಾನಾಗಿದ್ದೇನೆ, ಇದೇ ನನ್ನ ವಾಸ್ತವಿಕ ಜ್ಞಾನವಾಗಿದೆ. ಜಗತ್ತು ಮೊದಲು ಇರಲಿಲ್ಲ, ಮುಂದೆ ಇರಲಾರದು, ಅದು ಮಧ್ಯದಲ್ಲಿ ಎಲ್ಲಿಂದ ಬರಬಲ್ಲದು? ಕೇವಲ ಆತ್ಮ ತತ್ತ್ವದಲ್ಲಿ ಬೇರೆಯದರ ಕಲ್ಪನೆಯೇ ಮೋಹವಾಗಿದೆ. ನನ್ನ ಪ್ರಿಯ ಉದ್ಧವಾ! ಇದರಿಂದ ಮೇಲೇಳು. ಸರ್ವತ್ರ ನನ್ನನ್ನು ಕಾಣು, ಸರ್ವತ್ರ ಭಗವದ್ಭಾವವಿಡು, ಅಸತ್ಯ ಜಗತ್ತಿನ ಮೂಲಕ ಸತ್ಯ ಪರಮಾತ್ಮನನ್ನು ಪಡೆಯುವುದೇ ಎಲ್ಲಕ್ಕಿಂತ ದೊಡ್ಡ ಬುದ್ಧಿಯಾಗಿದೆ, ಇದೇ ಎಲ್ಲಕ್ಕಿಂತ ದೊಡ್ಡ ಚತುರತೆಯಾಗಿದೆ. ಈ ಮೃತ್ಯುಶೀಲ ಶರೀರದ ಮೂಲಕ ಅಮೃತತ್ತ್ವವನ್ನು ಪಡೆ, ನಾನು ನಿನಗೆ ಪರಮಜ್ಞಾನವನ್ನು ಉಪದೇಶಿಸಿದೆ, ಇದನ್ನು ತಿಳಿದುಕೊಳ್ಳವವರ ಸಂದೇಹವು ನಾಶವಾಗುತ್ತದೆ ಮತ್ತು ಅವರು ನನ್ನನ್ನು ಪಡೆದುಕೊಳ್ಳುತ್ತಾರೆ.</p>
<p class="Text">ಉದ್ಧವನು ಅಂಜಲೀ ಬದ್ಧನಾಗಿ ಗದ್ಗದ ಕಂಠದಿಂದ, ಕಣ್ಣುಗಳಿಂದ ಕಣ್ಣೀರ ಸುರಿಸುತ್ತ ಭಗವಂತನ ಚರಣಗಳಲ್ಲಿ ಕುಸಿದುಬಿದ್ದನು. ಅವನಿಂದ ಏನೂ ಮಾತನಾಡಲಾಗಲಿಲ್ಲ. ಸುಧಾರಿಸಿಕೊಂಡು ಅವನು ಹೇಳಿದನು-ಭಗವಂತಾ! ನನ್ನ ಮೋಹಾಂಧಕಾರವು ದೂರವಾಯಿತು, ನೀನು ನನಗೆ ಜ್ಞಾನದ ಜ್ಯೋತಿಯನ್ನು ಕರುಣಿಸಿದೆ, ನನ್ನ ಮೇಲೆ ನಿನಗೆ ಅನಂತ ಕೃಪೆ ಇದೆ. ನಾನು ನಿನ್ನ ಚರಣಗಳನ್ನು ಹೇಗೆ ಬಿಡಬಲ್ಲೆ? ಈಗ ನನ್ನ ಸ್ನೇಹಬಂಧ ಹರಿದುಹೋಯಿತು, ನಿನ್ನ ಚರಣಗಳಲ್ಲಿ ಭಕ್ತಿಯು ಸದಾ ಇರಲಿ, ಇದೇ ನಾನು ಬಯಸುತ್ತೇನೆ.</p>
<p class="Text">ಭಗವಂತನು ಹೇಳಿದ- ಉದ್ಧವಾ! ಈಗ ನೀನು ಇಲ್ಲಿಂದ ಬದರೀವನಕ್ಕೆ ಹೋಗು, ನನ್ನ ಚರಣಜಲ ಗಂಗೆಯಲ್ಲಿ ಸ್ನಾನಮಾಡು, ಅಲಕನಂದೆಯ ದರ್ಶನದಿಂದ ಪವಿತ್ರನಾಗು. ಪ್ರಾಕೃತಿಕ ದ್ವಂದ್ವಗಳನ್ನು ಸಹಿಸು ಮತ್ತು ಕಾಡಿನ ಫಲ- ಮೂಲಗಳನ್ನು ಸೇವಿಸು. ಸದಾಕಾಲ ಶಾಂತವಾಗಿರು. ಇಂದ್ರಿಯಗಳನ್ನು ಸಂಯಮದಲ್ಲಿರಿಸು. ಮತ್ತು ಜ್ಞಾನ-ವಿಜ್ಞಾನದಿಂದ ಎಂದಿಗೂ ಬೇರೆಯಾಗದಿರು. ನಾನು ಹೇಳಿರುವುದನ್ನು ಏಕಾಂತಲ್ಲಿ ಅದರ ಅನುಭವ ಮಾಡುವುದು ನಿನ್ನ ವಾಣೀ ಮತ್ತು ಮನಸ್ಸನ್ನು ನನ್ನಲ್ಲಿ ತೊಡಗಿಸಿ, ನಾನು ತಿಳಿಸಿರುವ ಧರ್ಮದಲ್ಲಿ ತೊಡಗಿರು.</p>
<p class="Text">ಉದ್ಧವನಿಗೆ ತನ್ನದಾದ ಯಾವ ಅಸ್ತಿತ್ವವೂ ಇರಲೇ ಇಲ್ಲ. ಅವನು ಭಗವಂತನ ಆಜ್ಞೆಯಂತೆ ನಡೆಯುವ ಯಂತ್ರವಾಗಿದ್ದನು. ಭಗವಂತನೇ ಅವನನ್ನು ಇಲ್ಲಿ ಇರಿಸಲು ಬಯಸಿದ್ದನು. ಅವನು ವಿಯೋಗದ ದುಃಖವನ್ನು ಸಹಿಸಿಯಾದರೂ ಪ್ರಪಂಚದಲ್ಲಿ ಹೇಗಿರಬೇಕೆಂಬುದನ್ನು ಈಗಾಗಲೇ ಗೋಪಿಯರಿಂದ ಕಲಿತಿದ್ದನು. ಅವನು ಭಗವಂತನಿಗೆ ಪ್ರದಕ್ಷಿಣೆ ಮಾಡಿದನು, ತನ್ನ ಕಣ್ಣುಗಳ ನೀರಿನಿಂದ ಅವನ ಚರಣಗಳನ್ನು ತೊಳೆದನು ಮತ್ತು ಬಾರಿ-ಬಾರಿಗೂ ನಮಸ್ಕಾರಗೈದು ಅವನ ವಿರಹದಿಂದ ವಿಕಲನಾಗಿ ಬದರಿಕಾಶ್ರಮದ ಯಾತ್ರೆ ಕೈಗೊಂಡರು. ಭಗವಂತನು ಯಥಾ ಸಮಯದಲ್ಲಿ ಅಂತರ್ಧಾನನಾದನು.</p>
<p class="Text">ಉದ್ಧವನು ಯಮುನಾತಟಕ್ಕೆ ತಲುಪಿದಾಗ ಅವನಿಗೆ ಧರ್ಮನ ಅವತಾರ ಮಹಾತ್ಮಾ ವಿದುರನ ದರ್ಶನವಾಯಿತು. ವಿದುರನು ಶ್ರೀಕೃಷ್ಣ ಮತ್ತು ಯದುವಂಶೀಯರ ಕುಶಲ ಪ್ರಶ್ನೆ ಮಾಡಿದನು. ಅವನ ಪ್ರಶ್ನೆ ಕೇಳಿ ಉದ್ಧವನು ಭಗವಂತನ ಸ್ಮೃತಿಯಲ್ಲಿ ತಲ್ಲೀನನಾದನು. ಅವನು ಬಾಲ್ಯದಿಂದ ಇಂದಿನವರೆಗೆ ಶ್ರೀಕೃಷ್ಣನೊಂದಿಗೇ ಇದ್ದನು, ಅವನೇ ಇಂದು ಶ್ರೀಕೃಷ್ಣನ ನಿಜಧಾಮಗಮನದ ಸಮಾಚಾರ ಹೇಳುವುದು ಇದು ಅವನಿಗೆ ಎಷ್ಟು ಕಠೋರವಾದ ಮಾತಾಗಿತ್ತು? ಅವನು ಬಹಳ ಹೊತ್ತು ಶ್ರೀಕೃಷ್ಣನ ಚಿಂತನದಲ್ಲೇ ತಲ್ಲೀನನಾಗಿದ್ದನು. ಅವನು ಮನಸ್ಸಿನಲ್ಲಿಯೇ ಶ್ರೀಕೃಷ್ಣನ ದರ್ಶನ ಮಾಡಿದನು, ಅವನು ಅವನ ಲೀಲೆಗಳಲ್ಲೇ ರಮಿಸತೊಡಗಿದನು. ಅವನ ಶರೀರವು ಪುಲಕಿತವಾಯಿತು. ಕಣ್ಣುಗಳಿಂದ ನೀರು ಹರಿಯತೊಡಗಿತು. ಅವನ ಶರೀರದಿಂದ ಪ್ರೇಮದ ಧಾರೆ ಮೂಡಿ ಹರಿಯ ತೊಡಗಿತು. ಅವನು ನಿಧಾನವಾಗಿ ಮನುಷ್ಯ ಲೋಕಕ್ಕೆ ಬಂದನು, ತನ್ನ ಕಣ್ಣುಗಳನ್ನು ಒರೆಸಿಕೊಂಡು ಮುಗುಳ್ನಗುತ್ತ ವಿದುರನಲ್ಲಿ ಹೇಳಿದನು -</p>
<p class="Text">ಈಗ ದ್ವಾರಕೆಯಲ್ಲಿ ಏನೂ ಇಲ್ಲ. ಶ್ರೀಕೃಷ್ಣನೇ ಇಲ್ಲದಿರುವಾಗ ಯಾರ ಕುಶಲ ಹೇಳಲಿ? ವಿದುರಾ! ಈ ಜಗತ್ತು ತುಂಬಾ ಭಾಗ್ಯಹೀನವಾಗಿದೆ. ಯದುವಂಶೀ ಯರಾದರೋ ನಿರ್ಭಾಗ್ಯರೇ ಆಗಿದ್ದಾರೆ. ಅವರು ಶ್ರೀಕೃಷ್ಣನೊಂದಿಗೆ ಇದ್ದೂ ಕೂಡ ಅವನನ್ನು ಗುರುತಿಸಲಾರದೆ ಹೋದರು. ಅವನ ಸಂಕೇತದಂತೆ ನಡೆಯುವವರು, ಅವನೊಂದಿಗೆ ಆಟ-ಊಟ-ನಿದ್ದೆ ಮಾಡಿದ ಯದುವಂಶೀಯರು ಕೇವಲ ಅವನನ್ನು ಯಾದವ ಶ್ರೇಷ್ಠನೆಂದು ತಿಳಿದಿದ್ದರು. ಭಗವಂತನ ಮಾಯೆಯೂ ಹೀಗೇ ಇದೆ. ಅವನು ಯಾರಿಗಾಗಿ ತನ್ನನ್ನು ಪ್ರಕಟಗೊಳಿಸಬೇಕೆಂದು ಬಯಸುತ್ತಿದ್ದನೋ ಅವರೇ ಗುರುತಿಸಬಲ್ಲರು. ಅವನು ಅತೃಪ್ತ ನೇತ್ರಗಳನ್ನು ತೃಪ್ತಪಡಿಸಿದನು, ಸಾಯುವವನಿಗೆ ಜೀವನ ದಾನ ಮಾಡಿದನು, ಎಲ್ಲರಿಗಾಗಿ ಶ್ರೇಯಸ್ಸಿನ ಮಾರ್ಗವನ್ನು ತೆರೆದಿಟ್ಟನು, ಅವನ ಬಳಿಗೆ ಹೋದವರನ್ನು ಉದ್ಧಾರ ಮಾಡಿದನು. ಎಷ್ಟೊಂದು ಹೇಳಲಿ! ವೈರದಿಂದ ಅವನ ಬಳಿಗೆ ಹೋದವರಿಗೂ ಭಗವಂತನು ಉತ್ತಮ ಗತಿಯನ್ನು ನೀಡಿದನು.</p>
<p class="Text">ಪೂತನಿಯನ್ನು ನೀನು ಬಲ್ಲೆಯಲ್ಲ? ಎಷ್ಟು ಘೋರರಾಕ್ಷಸಿಯಾಗಿದ್ದಳು, ಮಕ್ಕಳನ್ನು ತಿಂದು ಬಿಡುತ್ತಿದ್ದಳು, ಸ್ತನಗಳಲ್ಲಿ ಕಾಲಕೂಟ ವಿಷವನ್ನು ಹಚ್ಚಿಕೊಂಡು ಅವಳು ಭಗವಂತನ ಸಮೀಪಕ್ಕೆ ಬಂದಳು. ಅವಳು ಶ್ರೀಕೃಷ್ಣನನ್ನು ಕೊಲ್ಲಲೆಳೆಸಿದಳು, ಆದರೆ ಭಗವಂತನು ಅವಳಿಗೂ ಕೂಡ ತಾಯಿಯ ಗತಿಯನ್ನು ಕರುಣಿಸಿದನು. ಇಂತಹ ದಯಾಳುವಾದ ಪ್ರಭುವನ್ನು ಬಿಟ್ಟು ನಾವು ಬೇರೆಯಾರಿಗೆ ಶರಣು ಹೋಗುವುದು? ಉದ್ಧವನು ಭಗವಂತನ ಲೀಲೆಗಳನ್ನು ಹೇಳ ತೊಡಗಿದನು. ಜನ್ಮದಿಂದ ಹಿಡಿದು ತಾನು ಉಪದೇಶ ಪಡೆದವರೆಗಿನ ಕಥೆಯನ್ನು ಹೇಳಿದನು. ವಿದುರನು ಭಗವಂತನ ಮೂಲಕ ಪ್ರಾಪ್ತವಾದ ಜ್ಞಾನವನ್ನು ಕೇಳುವ ಇಚ್ಛೆಯನ್ನು ಪ್ರಕಟಪಡಿಸಿದನು. ಉದ್ಧವನು ಭಗವಂತನ ಆದೇಶವನ್ನು ತಿಳಿಸಿ ಅವನನ್ನು ಮೈತ್ರೇಯ ಋಷಿಗಳ ಬಳಿಗೆ ಕಳಿಸಿ ಕೊಟ್ಟನು ಮತ್ತು ಸ್ವತಃ ಬದರಿನಾರಾಯಣಕ್ಕೆ ಹೋಗಿ ಭಗವಂತನ ಚಿಂತನೆಯಲ್ಲಿ ತೊಡಗಿದನು. </p>
<p class="Text">ಉದ್ಧವನು ಭಗವಂತನ ನಿತ್ಯಪಾರ್ಷದನಾಗಿದ್ದಾನೆ. ಅವನೂ ಕೂಡ ಭಗವಂತನಂತೆಯೇ ನಿತ್ಯಸಿದ್ಧನಾಗಿದ್ದಾನೆ. ಅವನು ಈಗಲೂ ಇದ್ದಾನೆ ಮತ್ತು ಅಧಿಕಾರಿಗಳ ಮುಂದೆ ಪ್ರಕಟನಾಗಿ ಸಮಯಾನುಸಾರ ಭಗವಂತನ ತತ್ತ್ವಜ್ಞಾನದ ಉಪದೇಶ ಮಾಡುತ್ತಾನೆ. ಭಗವಂತನಿಗೆ ಇಚ್ಛೆ ಉಂಟಾದಾಗ ಅವನನ್ನು ತನ್ನ ಬಳಿಗೆ ಕರೆಸಿಕೊಳ್ಳುತ್ತಾನೆ-ಮತ್ತು ಬಯಸಿದಾಗ ಜಗತ್ತಿಗೆ ಕಳಿಸಿಕೊಡುತ್ತಾನೆ. ಪುರಾಣಗಳಲ್ಲಿ ಇಂತಹ ಅನೇಕ ಕಥೆಗಳು ಬಂದಿವೆ. ಭಗವಂತನ ದರ್ಶನದ ಸಮಯ ಭಕ್ತರಿಗೆ ಉದ್ಧವನ ದರ್ಶನವೂ ಆಗಿದೆ. ಭಗವಂತ ಮತ್ತು ಅವನ ಭಕ್ತನಾದ ಉದ್ಧವನ ಕೃಪೆಯಿಂದ ನಮ್ಮ ಹೃದಯದಲ್ಲಿ ಭಗವತ್ ಪ್ರೇಮದ ಸಂಚಾರವಾಗಲೀ, ಇದೇ ಪ್ರಾರ್ಥನೆಯಾಗಿದೆ.</p>
<p class="ChapterEnd para-style-override-2">ಭಕ್ತ ಮತ್ತು ಭಗವಂತನಿಗೆ ಜಯವಾಗಲೀ<span></span></p>


<p class="Page-Break"> </p>
<p class="First-End-Page-text" id="toc_marker-4" xml:lang="en-GB">ಕೊನೆಯ ಪುಟ<span class="char-style-override-5"></span></p>

