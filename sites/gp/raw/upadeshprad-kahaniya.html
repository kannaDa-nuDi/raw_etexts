
<p class="First-End-Page-text para-style-override-1" id="toc_marker-1" xml:lang="en-GB"><span class="char-style-override-1">ಮೊದಲ ಪುಟ</span></p>
<p class="Titel-Page---Shri-Hari"> </p>
<p class="Titel-Page---Shri-Hari">॥ ಶ್ರೀ ಹರಿಃ ॥</p>
<p class="Title-Page---Book-Name">ಉಪದೇಶಪರ ಕಥೆಗಳು</p>
<p class="Title-Page---Hindi-Name">उपदेशप्रद कहानियाँ - कन्नड़</p>
<p class="Title-Page---Tavmewa-Mata" xml:lang="kn-IN"> </p>
<p class="Title-Page---Tavmewa-Mata" xml:lang="kn-IN">ತ್ವಮೇವ ಮಾತಾ ಚ ಪಿತಾ ತ್ವಮೇವ</p>
<p class="Title-Page---Tavmewa-Mata" xml:lang="kn-IN">ತ್ವಮೇವ ಬಂಧುಶ್ಚ ಸಖಾ ತ್ವಮೇವ ।</p>
<p class="Title-Page---Tavmewa-Mata" xml:lang="kn-IN">ತ್ವಮೇವ ವಿದ್ಯಾ ದ್ರವಿಣಂ ತ್ವಮೇವ</p>
<p class="Title-Page---Tavmewa-Mata" xml:lang="kn-IN">ತ್ವಮೇವ ಸರ್ವಂ ಮಮ ದೇವದೇವ ॥</p>
<p class="Title-Page---Tavmewa-Mata" xml:lang="kn-IN"> </p>
<p class="Title-Page---Tikkakar" xml:lang="kn-IN">ಹಿಂದೀ ಲೇಖಕರು : <span class="char-style-override-2">ಜಯದಯಾಲ ಗೋಯಂದಕಾ</span></p>
<p class="Title-Page---Gita-Seva-Trust para-style-override-2">ಗೀತಾ ಸೇವಾ ಟ್ರಸ್ಟ್<span></span></p>


<p class="Page-Break">॥ ಶ್ರೀ ಹರಿಃ ॥</p>
<p class="Chapter-Heading" id="toc_marker-2">ನಿವೇದನೆ</p>
<p class="Text">ಉಪದೇಶಪರ ಹನ್ನೆರಡು ಕಥೆಗಳ ಈ ಸಂಗ್ರಹವು ಬ್ರಹ್ಮಲೀನ ಪರಮ ಶ್ರದ್ದೇಯ ಶ್ರೀಜಯದಯಾಲ ಗೋಯಂದಕಾ (ಎಲ್ಲರಿಗೂ ಸುಪರಿಚಿತರಾದ ಆಧ್ಯಾತ್ಮಿಕ ವಿಚಾರಕರು ಹಾಗೂ ಮಹಾಪುರುಷರು) ಅವರ ಮೂಲಕ ಬರೆಯಲಾಗಿದೆ. ಶ್ರೀಗೋಯಂದಕಾ ಅವರ ಹಳೆಯ ಲೇಖನಗಳಿಂದ ಅರಿಸಿದ ಈ ಶಿಕ್ಷಾಪ್ರದ ಮತ್ತು ಉಪದೇಶಾತ್ಮಕ ಚಿಕ್ಕ-ದೊಡ್ಡ ಕಥೆಗಳು ರೋಚಕವಾಗಿರುವದಲ್ಲದೆ, ಲೌಕಿಕ ಮತ್ತು ಪಾರಲೌಕಿಕ ಉನ್ನತಿಗೂ ಬಹಳ ಸಹಾಕವಾಗುತ್ತವೆ. ಸರಳ, ಸುಭೋಧ ಭಾಷೆಯಲ್ಲಿಬರೆದಿರುವ ಈ ಕಥೆಗಳು ಜ್ಞಾನ ವೈರಾಗ್ಯ, ಸದಾಚಾರ, ಸೇವೆ, ಪರೋಪಕಾರ, ಈಶ್ವರನಲ್ಲಿ ವಿಶ್ವಾಸ ಮತ್ತು ಭಗವದ್ಭಕ್ತಿಯ ಉಪದೇಶ (ಪ್ರೇರಣೆ)ವನ್ನು ಕೊಡುವುದಾಗಿರುವುದರಿಂದ ಎಲ್ಲ ವಯಸ್ಸಿನ ಓದುಗರಿಗೆ ಜೀವನೋಪೋಗಿ ಮತ್ತು ಕಲ್ಯಾಣ ಕಾರಕವಾಗಿ ಮಾರ್ಗದರ್ಶಿಯಾಗಿವೆ.</p>
<p class="Text para-style-override-3">ಸಾರ್ವಜನಿಕ ಉಪಯೋಗ ಮತ್ತು ಮಹತ್ವದ ವಿಚಾರದಿಂದ ಈ ಕಥೆಗಳನ್ನು ಜನರ ಹಿತಕ್ಕಾಗಿ ಪ್ರಕಟಿಸಲು ನಮಗೆ ಸಂತೋಷವಾಗುತ್ತಿದೆ. ಎಲ್ಲಾ ಓದುಗರಲ್ಲಿಯೂ-ವಿಶೇಷವಾಗಿ ಪರಮಾರ್ಥ-ಪಥದ ಪಥಿಕರಲ್ಲೂ ಮತ್ತು ಜಿಜ್ಞಾಸುಗಳಲ್ಲೂ ನಮ್ಮ ನಮ್ರ ಅಗ್ರಹವೆಂದರೆ, ಅವರು ಓದಲು ಯೋಗ್ಯವಾದ ಈ ಉತ್ತಮ ಕಥೆಗಳನ್ನು ಒಂದು ಸಾರಿ ಅವಶ್ಯವಾಗಿ ಓದಬೇಕು. ಹಾಗೆಯೇ ಬೇರೆಯವರು ಓದುವಂತೆಯೂ ಅವರನ್ನು ಪ್ರೇರೇಪಿಸಬೇಕು. ಈ ಸರ್ವ ಹಿತಕಾರಿ ಮತ್ತು ಪರಮ ಯೋಗ್ಯವಾದ ಪುಸ್ತಕದಿಂದ ಸಜ್ಜನರು ಅಧಿಕಾಧಿಕವಾಗಿ ಲಾಭವನ್ನು ಪಡೆಯುತ್ತಾರೆಂದು ನಾವು ಆಶಿಸುತ್ತೇವೆ.<span class="char-style-override-3"></span></p>


<p class="Page-Break">॥ ಶ್ರೀ ಹರಿಃ ॥</p>
<p class="Chapter-Heading" id="toc_marker-3">1. ಸೇವಾ-ತ್ಯಾಗದಿಂದ ಶ್ರೇಯಸ್ಸು (ಒಂದು ಬೋಧಪ್ರದ ದಷ್ಟಾಂತ)</p>
<p class="Text">ಪತಿ-ಪತ್ನಿಯರಿದ್ದ ಒಂದು ಅವಿಭಕ್ತ ಕುಟುಂಬದಲ್ಲಿ, ಅವರಿಗೆ ಐದು ಜನ ಗಂಡುಮಕ್ಕಳು ಮತ್ತು ಇಬ್ಬರು ಹೆಣ್ಣುಮಕ್ಕಳು ಇದ್ದರು. ಗಂಡು ಮಕ್ಕಳಿಗೆಲ್ಲರಿಗೂ ಮದುವೆಯಾಗಿ, ಆವರಲ್ಲಿ ನಾಲ್ಕು ಜನರಿಗೆ ಮಕ್ಕಳೂ ಇದ್ದರು. ಹೆಣ್ಣುಮಕ್ಕಳಿಗೆ ಮದುವೆಯಾಗಿರಲಿಲ್ಲ. ಕೊನೆಯ ಮಗನ ಮದುವೆಯು ಕೆಲವು ದಿನಗಳ ಹಿಂದೆಯಷ್ಟೇ ಅಗಿತ್ತು. ಅವನ ಪತ್ನಿಯು ಇನ್ನೂ ತನ್ನ ತವರು ಮನೆಯಲ್ಲಿಯೇ ಇದ್ದಳು. ಪುತ್ರಿಯರಿಬ್ಬರೂ ಸೇರಿ ಮನೆಯಲ್ಲಿ ಒಟ್ಟು ಏಳು ಜನ ಸ್ತ್ರೀಯರಿದ್ದರು. ಅವರು ಇಷ್ಟಪಟ್ಟಿದ್ದರೆ ಎಲ್ಲರೂ ಒಟ್ಟಿಗೆ ಸೇರಿ ಮನೆಯ ಕೆಲಸಗಳನ್ನು ಚೆನ್ನಾಗಿ ಮಾಡಬಹುದಾಗಿತ್ತು; ಆದರೆ ಅವರಲ್ಲಿ ಪರಸ್ಪರ ಹೊಂದಾಣಿಕೆಯಿರಲಿಲ್ಲ. ಅವರು ಒಬ್ಬರಲ್ಲಿ ಇನ್ನೊಬ್ಬರು ಅಸೂಯೆ ತೋರಿಸುತ್ತಾ ಕೆಲಸಗಳ್ಳರಾಗಿದ್ದರು. ಅವರಲ್ಲಿ ಪ್ರತಿಯೊಬ್ಬರೂ ಕೆಲಸ ಕಮ್ಮಿ ಇರಬೇಕು, ವಿಶ್ರಾಂತಿ ಜಾಸ್ತಿ ಸಿಗಬೇಕೆಂದು ಇಚ್ಚಿಸುತ್ತಿದ್ದರು. ಅವರು ದಿನವೆಲ್ಲ ನೀನು-ತಾನು ಎಂದು ಜಗಳ ಕಾಯುತ್ತಿದ್ದರು. ಮನೆಯಂತೂ ಯಾವಾಗಲೂ ಅಶಾಂತಿ ಮತ್ತು ಜಗಳದ ಸಾಮ್ರಾಜ್ಯವಾಗಿತ್ತು. ಈ ಪರಿಸ್ಥಿತಿಯಲ್ಲಿ ಮನೆಯ ಚಿಕ್ಕಸೊಸೆಯು ತವರಿನಿಂದ ಗಂಡನ ಮನೆಗೆ ಬಂದಳು. ಅವಳು ಉತ್ತಮ ಮನೆತನದ ಹೆಣ್ಣುಮಗಳಾಗಿದ್ದಳು. ಅವಳಿಗೆ ಬಾಲ್ಯದಲ್ಲಿ ಒಳ್ಳೆಯ ಶಿಕ್ಷಣವು ದೊರೆತಿತ್ತು. ಈ ಕ್ಷುಬ್ಧ ವಾತಾವರಣದಲ್ಲಿ ತಾನು ಸಿಕ್ಕಿಬಿದ್ದಿರುವುದನ್ನು ನೋಡಿ ಅವಳು ತಲ್ಲಣಗೊಂಡಳು. ತನ್ನ ಅತ್ತೆ ಮತ್ತು ಓರಗಿತ್ತಿಯರು ಪರಸ್ಪರ ಜಗಳವಾಡುವುದನ್ನು ನೋಡಿ, ಅವಳು ಅತ್ಯಂತ ದುಃಖಿತಳಾದಳು, ಅತ್ಯಂತ ಆರ್ತಳಾಗಿ ಮನಸ್ಸಿನಲ್ಲಿಯೇ ಭಗವಂತನನ್ನು ಪ್ರಾರ್ಥಿಸಿದಳು-ಪ್ರಭು! ಇವೆಲ್ಲವನ್ನು ನಾನು ನೋಡಿಕೊಳ್ಳಲೆಂದೇ ಈ ಮನೆಗೆ ಬರಬೇಕಾಯಿತೇ? ಈ ಮನೆಯಲ್ಲಿ ನಾನು ಒಂದು ದಿನವೂ ಇರಲಾರೆ. ಈ ಹಗಲೂ-ರಾತ್ರಿಯ ಜಗಳವು ನನಗೆ ಇಷ್ಟವಾಗುವುದಿಲ್ಲ. ನಾನು ಹಿಂದಿನ ಜನ್ಮದಲ್ಲಿ ಯಾವ ಪಾಪ ಮಾಡಿದ್ದಕ್ಕಾಗಿ ಈ ಮನೆಗೆ ಮದುವೆಯಾಗಿ ಬಂದಿದ್ದೇನೋ? ಈ ರೀತಿಯಾಗಿ ರೋಧಿಸುತ್ತಾ ಹಾಗೆಯೇ ಅವಳು ನಿದ್ರಾವಶಳಾದಳು. ಅ ತಂದ್ರಾವಸ್ಥೆಯಲ್ಲಿ ಅವಳಿಗೆ ಯಾರೋ ಸಾಂತ್ವನ ತುಂಬಿದ ಶಬ್ದಗಳನ್ನು ಹೇಳಿದಂತಾಯಿತು. ಮಗು ! ಹೆದರಬೇಡ, ಈ ಮನೆಯನ್ನು ಸರಿಪಡಿಸಲೆಂದೇ ನಿನ್ನನ್ನು ಈ ಮನೆಗೆ ಕಳಿಸಲಾಗಿದೆ. ನಿನ್ನಂತಹ ನಾರಿಯ ಅವಶ್ಯಕತೆ ಈ ಮನೆಗಿದೆ. ಈ ಸಾಂತ್ವನ ಶಬ್ದಗಳನ್ನು ಕೇಳಿ ಚಿಕ್ಕ ಸೊಸೆಯು ಸವಾಧಾನಗೊಂಡಳು ಅವಳ ಎಲ್ಲ ಅಂಜಿಕೆ ವ್ಯಾಕುಲತೆಗಳೂ ದೂರವಾದವು. ಅವಳು ಮನಸ್ಸಿನಲ್ಲಿಯೇ ತನ್ನ ಕರ್ತವ್ಯದ ಬಗೆಗೆ ದೃಡನಿಶ್ಚಯ ಹೊಂದಿದಳು. ಅವಳು ಜಗಳದ ಮೂಲ ಕಾರಣವನ್ನು ಮೊದಲು ಆರಿಯಲು ತೀರ್ಮಾನಿಸಿದಳು. ಅವಳ ಅತ್ತೆ, ನಾದಿನಿಯರು ಮತ್ತು ಓರಗಿತ್ತಿಯರು ಮನೆಯ ಕೆಲಸಗಳನ್ನು ಹಂಚಿಕೊಂಡಿರುವುದು ಅವಳಿಗೆ ಗೊತ್ತಾಯಿತು. ಅತ್ತೆ ಮತ್ತು ನಾದಿನಿಯರು ಸುತ್ತಲಿನ ಕೆಲಸಗಳನ್ನು ಮಾಡಿದರೆ, ಓರಗಿತ್ತಿಯರು ಸರದಿ ಪ್ರಕಾರವಾಗಿ ಅಡಿಗೆ ಮಾಡುತ್ತಿದ್ದರು. ಉಳಿದ ಕೆಲಸಗಳನ್ನು ಸರದಿಯಂತೆ ಹಂಚಿಕೊಂಡಿದ್ದರು. ಆದರೆ ಅಕಸ್ಮಾತ್ ಯಾರಿಗಾದರು ಅನಾರೋಗ್ಯವಾದರೆ ಉಳಿದ ಸೊಸೆಯರು ಆ ಕೆಲಸವನ್ನು ಮಾಡಲು ಮೈಗಳ್ಳತನ ತೋರಿಸುತ್ತಿದ್ದರು. ಅವರು ಅನಾರೋಗ್ಯ ಹೊಂದಿದ ಸೊಸೆಯ ಮೇಲೆ ನೆವ ಹೇಳುತ್ತಿದ್ದಾಳೆಂದು ಆರೋಪ ಹೊರಿಸುತ್ತಿದ್ದರು. ಜಗಳ ಇನ್ನೊಂದು ಕಾರಣವೆಂದರೆ, ಹೊರಗಿನಿಂದ ಯಾವಾಗಲಾದರೂ ತಿಂಡಿಯ ಪದಾರ್ಥಗಳು ಬಂದರೆ ಪ್ರತಿಯೊಬ್ಬರೂ ಅದರಲ್ಲಿ ಒಳ್ಳೆಯ ಪದಾರ್ಥಗಳು ತಮಗೇ ಹೆಚ್ಚು ಸಿಗಬೇಕೆಂದು ಬಯಸುತ್ತಿದ್ದರು. ಸರಿ, ಇದರಿಂದ ಜಗಳ ಪ್ರಾರಂಭವಾಗಿ ಪರಸ್ಪರರನ್ನು ನಿಂದಿಸುತ್ತಿದ್ದರು. ಕೆಲವು ಸಾರಿ ಕೇವಲ ಒಂದು ಸಣ್ಣಕಾರಣಕ್ಕಾಗಿ ದೊಡ್ಡ ಜಗಳವೇ ಪ್ರಾರಂಭವಾಗುತ್ತಿತ್ತು. ಕೆಲವು ವೇಳೆ ಹಿರಿಯಣ್ಣನ ಮಗ ಇನ್ನೊಬ್ಬ ಸಹೋದರನ ಮಗನ ಜೊತೆ ಜಗಳವಾಡಿದರೆ ಆ ಹುಡುಗರ ತಾಯಂದಿರು ತಮ್ಮ ತಮ್ಮ ಮಕ್ಕಳ ಪಕ್ಷ ಹಿಡಿದು ಜಗಳಕ್ಕೆ ನಿಲ್ಲುತ್ತಿದ್ದರು. ಇದೆಲ್ಲವನ್ನೂ ನೋಡಿ ಚಿಕ್ಕ ಸೊಸೆಗೆ ವ್ಯೆಥೆಯಾಗುತ್ತಿತ್ತು. ಅವಳಿಗೆ ಭಗವಂತನ ಆದೇಶವಾದ ದಿನದಿಂದಲೇ ಹೇಗಾದರೂ ಮಾಡಿ ಈ ಜಗಳವನ್ನು ದೂರಮಾಡಬೇಕೆಂದು ಅವಳು ನಿಶ್ಚಯಿಸಿದಳು. ಭಗವಂತನು ಈ ನೆವದಿಂದಲೇ ತನಗೆ ಸೇವೆ ಮಾಡುವ ಸುಂದರ ಅವಕಾಶವನ್ನು ದಯಪಾಲಿಸಿರುವೆನೆಂದೂ ಅವಳು ಯೋಚಿಸಿದಳು. </p>
<p class="Text">ಒಂದು ದಿನ ಅವಳು ನೇರವಾಗಿ ತನ್ನ ದೊಡ್ಡ ಓರಗಿತ್ತಿಯ ಹತ್ತಿರ ಹೋದಳು. ಆ ದಿನ ಅಡಿಗೆ ಮಾಡುವ ಸರದಿ ದೊಡ್ಡ ಓರಗಿತ್ತಿಯದಾಗಿತ್ತು. ಅವಳು ದೊಡ್ಡವಳಿಗೆ ಹೇಳಿದಳು ‘ಅಕ್ಕಾ’ ನಾನು ತಮ್ಮೆಲ್ಲರಿಗಿಂತಲೂ ಚಿಕ್ಕವಳು ನಾನಿರುವಾಗ ನೀವು ಅಡಿಗೆ ಮಾಡುವುದು ಸರಿಯಾಗಿ ಕಾಣುವುದಿಲ್ಲ. ನೀವು ಮಕ್ಕಳನ್ನು ಸುಧಾರಿಸಬೇಕು. ನನ್ನ ಪಾಲಿಗೆ ಯಾವ ಕೆಲಸವೂ ಇಲ್ಲದಿರುವುದರಿಂದ ನೀವು ಅಡಿಗೆ ಕೆಲಸದ ಪಾಳಿಯನ್ನು ನನಗೆ ಬಿಡಿ. ನಾನು ಅದನ್ನು ದೊಡ್ಡ ಉಪಕಾರವೆಂದು ಭಾವಿಸುತ್ತೇನೆ. ದೊಡ್ಡ ಓರಗಿತ್ತಿಯು ಮೊದಮೊದಲು ಒಪ್ಪದೆ ಹೇಳಿದಳು ನೋಡಮ್ಮ! ನೀನು ಈಗಿನ್ನೂ ಹೊಸದಾಗಿ ಬಂದಿರುವುದರಿಂದ ಆರಾಮವಾಗಿ ತಿಂದುಂಡು ಕಾಲ ಕಳಿ, ಸ್ವಲ್ಪ ದೊಡ್ಡವಳಾದ ಮೇಲೆ ಒಲೆ ಉರಿಸುವ ಕೆಲಸವನ್ನು ಮಾಡುವೆಯಂತೆ. ಇನ್ನೂ ಕೆಲವು ದಿನ ಕುಟುಂಬ ಸೌಖ್ಯವನ್ನು ಸುಖವಾಗಿ ಅನುಭವಿಸು. ಇವೆಲ್ಲವನ್ನೂ ಮಾಡುವುದಂತೂ ಇದ್ದೇ ಇದೆ. ಚಿಕ್ಕವಳು ಹೇಳಿದಳು - ‘ಅಕ್ಕಾ!’ ನಾನು ನಿಮ್ಮ ಕಾಲಿಗೆ ಬೀಳುತ್ತೇನೆ, ನನ್ನನ್ನು ನಿರಾಸೆಗೊಳಿಸಬೇಡಿ. ನಾನು ಕೆಲಸಮಾಡಬೇಕಾದುದು ಇವೇ ದಿನಗಳಲ್ಲಿ. ಈಗಿನಿಂದಲೇ ನೀವೆಲ್ಲರೂ ನನ್ನನ್ನು ಸೋಮಾರಿಯಾಗಿ ಮಾಡಿದರೆ ಮುಂದೆ ನನ್ನಿಂದ ಯಾವ ಕೆಲಸವೂ ಆಗುವುದಿಲ್ಲ. ನಿಜವಾಗಿಯೂ ನಾನೇನೋ ಆಪರಾಧ ಮಾಡಿರಬೇಕು ಅದರಿಂದಲೇ ನೀವು ನನ್ನನ್ನು ಕೆಲಸ ಮಾಡಲು ಬಿಡುತ್ತಿಲ್ಲ. ಎಂದು ಹೇಳಿ ಅವಳು ಅಳಲು ಪ್ರಾರಂಭಿಸಿದಳು. ಈಗ ಹಿರಿಯ ಓರಗಿತ್ತಿಗೆ ಅವಳ ಮಾತನ್ನು ಒಪ್ಪಿಕೊಳ್ಳದೆ ಬೇರೆ ದಾರಿಯೇ ಇರಲಿಲ್ಲ. ತನ್ನ ಪಾಲಿನ ಕೆಲಸವನ್ನು ಅವಳಿಗೆ ಒಪ್ಪಿಸಿದಳು. ಚಿಕ್ಕ ಸೊಸೆಯು ಈ ರೀತಿಯಾಗಿ ತನ್ನೆಲ್ಲಾ ಓರಗಿತ್ತಿಯರಿಂದ ಅನುನಯ ವಿನಯದಿಂದ ಅವರೆಲ್ಲರ ಸರದಿಯ ಕೆಲಸಗಳನ್ನು ತಾನೇ ವಹಿಸಿಕೊಂಡಳು. ಅವೆಲ್ಲ ಕೆಲಸಗಳನ್ನು ತನ್ನ ವಶಕ್ಕೆ ತೆಗೆದುಕೊಂಡು ತನೆಗೆ ಏನೋ ದೊಡ್ಡ ನಿಧಿಯೇ ಸಿಕ್ಕಿದಷ್ಟು ಸಂತೋಷಹೊಂದಿದಳು. ಅವಳು ಪ್ರತಿದಿನವೂ ಬೆಳಿಗ್ಗೆ ಬಹಳ ಆಸಕ್ತಿಯಿಂದ ಅಡಿಗೆ ಮಾಡಿ ಎಲ್ಲರಿಗೂ ಬಡಿಸುತ್ತಿದ್ದಳು. ಎಲ್ಲರ ಊಟವಾದಮೇಲೆ ತಾನು ಊಟ ಮಾಡುತ್ತಿದ್ದಳು. ಇದರಿಂದ ಅವಳಿಗೆ ಯಾವ ರೀತಿಯ ಆಯಾಸವೂ ಆಗದೆ ತುಂಬಾ ತಪ್ತಿಯನ್ನು ಹೊಂದುತ್ತಿದ್ದಳು. ದಿನಕಳೆದಂತೆಲ್ಲ ಅವಳು ಹೆಚ್ಚು ಹೆಚ್ಚು ಉತ್ಸಾಹದಿಂದ ಕೆಲಸಮಾಡುತ್ತಿದ್ದಳು. ಅಡಿಗೆಯು ತುಂಬಾ ರುಚಿಯಾಗಿಯೂ, ಶುಚಿಯಾಗಿಯೂ ಇರುತ್ತಿತ್ತು. ನೋಡು ನೋಡುತ್ತಲೇ ಎಷ್ಟೋ ಪದಾರ್ಥಗಳನ್ನು ತಯಾರಿಸಿಗಿಡುತ್ತಿದ್ದಳು. ಎಂದಾದರು ಮನೆಗೆ ಅತಿಥಿಗಳು ಬಂದರೆ ಬೇಸರಪಟ್ಟುಕೊಳ್ಳೂತ್ತಿರಲಿಲ್ಲ. ಅವರನ್ನು ಪ್ರೀತಿಯಿಂದ ಸತ್ಕರಿಸುತ್ತಿದ್ದಳು. ಇದರಿಂದ ತನಗೆ ಲಾಭವೆಂದೇ ಅವಳು ಭಾವಿಸುತ್ತಿದ್ದಳು. ಅವಳ ಕೆಲಸದಲ್ಲಿನ ಈ ಅದ್ಭುತ ತಲ್ಲೀನತೆ ಮತ್ತು ಸೇವಾಭಾವನೆಯನ್ನು ನೋಡಿ ಎಲ್ಲರೂ ಅವಳನ್ನು ಪ್ರಶಂಸಿಸಲು ಶುರುಮಾಡಿದರು. ಒಂದು ದಿನ ಅವಳ ಅತ್ತೆ ಅವಳ ಬಳಿಗೆ ಬಂದು ಮಗಳೇ! ನೀನು ಇದೇನು ಮಾಡುತ್ತಿರುವೆ? ಎಲ್ಲರ ಪಾಲಿನ ಕೆಲಸವನ್ನು ನೀನು ಏಕೆ ಹೊಣೆಹೊತ್ತು ಮಾಡುತ್ತಿರುವೆ? ಎಂದು ಕೇಳಿದಳು.</p>
<p class="Text">ಚಿಕ್ಕ ಸೊಸೆಯು ಬಹು ನಮ್ರತೆಯಿಂದ ಉತ್ತರಿಸಿದಳು. ಅಮ್ಮಾ! ನಮ್ಮ ತಂದೆ ತಾಯಿಗಳು ನನಗೆ ಒಳ್ಳೆಯ ಗೃಹಿಣಿಯ ಶಿಕ್ಷಣವನ್ನು ಕೊಟ್ಟಿದ್ದಾರೆ. ಈ ಶರೀರವು ಒಂದಲ್ಲ ಒಂದು ದಿನ ಮಣ್ಣಿನಲ್ಲಿ ಬಿದ್ದು ಹೋಗುತ್ತದೆ. ಇದರಿಂದ ಸಾಧ್ಯವಾದಷ್ಟು ಇನ್ನೊಬ್ಬರ ಸೇವೆಯನ್ನು ಮಾಡಬೇಕು. ಈ ದೇಹದ ಒಳ್ಳೆಯ ಉಪಯೋಗವು ಇದೇ ಅಗಿದೆ. ಸೇವೆಯೇ ದೊಡ್ಡ ಸಂಪತ್ತು. ಆದ್ದರಿಂದ ತಮ್ಮಲ್ಲಿ ನನ್ನ ಕೋರಿಕೆ ಏನೆಂದರೆ, ಈ ರೀತಿಯ ಕೆಲಸ ಮಾಡಲು ತಾವು ನನಗೆ ನಿರಂತರ ಉತ್ಸಾಹ ಕೊಡುತ್ತೀರಿ. ಸೊಸೆಯ ಈ ಉತ್ತರವನ್ನು ಕೇಳಿ ಅತ್ತೆಯು ಚಕಿತಳಾದಳು. ಇವಳು ಯಾರೋ ದೇವತೆಯೇ ಇರಬೇಕು ಮನುಷ್ಯರಲ್ಲಿ ಇಂತಹ ಭಾವನೆ ಇರುವುದಕ್ಕೆ ಸಾಧ್ಯವೇ ಇಲ್ಲ. ಎಂದು ಅವಳು ಯೋಚಿಸಿದಳು.</p>
<p class="Text">ಮರುದಿನ ಮಾವನವರು ಸೊಸೆಯರಿಗೆ ಕೊಡಲು ಬಹಳಷ್ಟು ಸೀರೆಗಳನ್ನು ತಂದರು. ಅವರು ಪ್ರತಿಯೊಬ್ಬ ಸೊಸೆಗೂ ವರ್ಷಪೂರ್ತಿ ಉಡಲು ಹನ್ನೆರಡು ಹನ್ನೆರಡು ಸೀರೆಗಳನ್ನು ಕೊಟ್ಟರು. ಚಿಕ್ಕ ಸೊಸೆಯು ತನ್ನ ಪಾಲಿನ ಸೀರೆಗಳಲ್ಲಿ ಎರಡು ಸೀರೆಗಳನ್ನು ದೊಡ್ಡ ಓರಗಿತ್ತಿಯ ಹತ್ತಿರ ತೆಗೆದುಕೊಂಡು ಹೋಗಿ ಅವಳಿಗೆ ಕೊಟ್ಟು ವಿನಯಪೂರ್ವಕವಾಗಿ ಹೇಳಿದಳು - ಅಕ್ಕಾ! ನಾನು ಇಲ್ಲಿಗೆ ಬರುವಾಗ ನನ್ನ ತಂದೆಯವರು ಬೇಕಾದಷ್ಟು ಸೀರೆಗಳನ್ನು ಕೊಟ್ಟಿದ್ದಾರೆ. ಅವುಗಳಿಂದ ನನ್ನ ಕೆಲಸ ಚೆನ್ನಾಗಿ ನಡೆಯುತ್ತದೆ. ತಾವು ದಯವಿಟ್ಟು ಈ ಎರಡು ಸೀರೆಗಳನ್ನು ಸ್ವೀಕರಿಸಿ. ನನಗೆ ಇದರಿಂದ ಬಹಳ ಸಂತೋಷವಾಗಿ ನಾನು ನಿಮಗೆ ಕತಜ್ಞಳಾಗಿರುತ್ತೇನೆ. ದೊಡ್ಡ ಓರಗಿತ್ತಿಯೂ ಮೊದಮೊದಲು ಹಿಂದಜರಿದರೂ ಅವಳ ಅತ್ಯಧಿಕ ಆಗ್ರಹಕ್ಕೆ ಮಣಿದು ಸೀರೆಗಳನ್ನು ಸ್ವೀಕರಿಸಿದಳು. ಇದೇ ರೀತಿಯಾಗಿ ಅವಳು ಎರಡೆರಡು ಸೀರೆಗಳನ್ನು ಉಳಿದ ಓರಗಿತ್ತಿಯರಿಗೂ, ಎರಡನ್ನು ತನ್ನ ಅತ್ತೆಗೂ ಮತ್ತು ನಾದಿನಿಯರಿಗೂ ಒಂದೊಂದು ಸೀರೆಯನ್ನು ಕೊಟ್ಟಳು. ಇವಳ ಈ ಔದಾರ್ಯ ಪೂರ್ಣ ವ್ಯವಹಾರದಿಂದ ಎಲ್ಲರೂ ಗಾಢವಾದ ಪ್ರಭಾವಕ್ಕೆ ಒಳಗಾದರು. ಅತ್ತೆಯು ಕೇಳಿದಾಗ ಚಿಕ್ಕ ಸೊಸೆಯು ಅಮ್ಮಾ! ಈ ಕೆಲಸದಲ್ಲಿ ನನಗೆ ನಿಮ್ಮ ಸಹಾಯ ಮತ್ತು ಪ್ರೋತ್ಸಾಹ ಬೇಕು. ಶರೀರದಂತೆ ಈ ವಸ್ತ್ರಾದಿಗಳು ಸಹ ಕ್ಷಣಭಂಗುರವಾದವುಗಳು. ಇವುಗಳ ಸಂಗ್ರಹವು ಆತ್ಮಕಲ್ಯಾಣದಲ್ಲಿ ಬಾಧೆಯನ್ನು ಉಂಟುವಾಡುತ್ತದೆ. ಬದುಕಿರುವಾಗ ಮೋಹ ಹಾಗೂ ಅಸಕ್ತಿ ಮುಂತಾದವುಗಳ ಜಾಲಗಳಲ್ಲಿ ಸಿಕ್ಕಿಬಿದ್ದು, ಸಾಯುವಾಗ ಇವುಗಳಲ್ಲಿಯೇ ಮನಸ್ಸು ನೆಲೆಸಿದ್ದರೆ ಸತ್ತ ಮೇಲೆ ಪ್ರೇತ ಮುಂತಾದವುಗಳ ಯೋನಿಗಳಲ್ಲಿ ಬಿದ್ದು ನರಳಬೇಕಾಗುತ್ತದೆ. ಸೇವಾಕಾರ್ಯಗಳಲ್ಲಿ ತೊಡಗಿಸಿದರೆ ಅವೆಲ್ಲವುಗಳ ಸರ್ವೋತ್ತಮ ಉಪಯೋಗ ಎನ್ನಿಸಿಕೊಳ್ಳುತ್ತದೆ. ಇಲ್ಲದೇ ಹೋದರೆ ಒಂದು ದಿನ ಇವೆಲ್ಲವೂ ಹಾಗೆಯೇ ನಷ್ಟಹೊಂದುತ್ತವೆ ಎಂದು ಹೇಳಿದಳು. ಅವಳ ಅತ್ತೆಯು ಸೊಸೆಯ ಮಾತುಗಳಿಂದ ಅತ್ಯಂತ ಸಂತೋಷಗೊಂಡು ಅವಳನ್ನು ಮುಕ್ತ ಕಂಠದಿಂದ ಪ್ರಶಂಸಿದಳು. ಇತ್ತ ಕಡೆ ಮನೆಯಲ್ಲಿ ಧನ ಸಂಪತ್ತೂ ವೃದ್ಧಿಯಾಯಿತು. ಮಾವನವರು ಸೊಸೆಯರಿಗೆ ಆರಾರು ಆಭರಣಗಳನ್ನು ಮಾಡಿಸಿಕೊಟ್ಟರು. ಚಿಕ್ಕವಳು ತನ್ನ ಪಾಲಿನ ಒಡವೆಗಳನ್ನು ಓರಗಿತ್ತಿಯರಿಗೂ ಮತ್ತು ನಾದಿನಿಯರಿಗೂ ಹಂಚಿಕೊಟ್ಟಳು. ತಾನು ಮಾತ್ರ ಒಂದನ್ನು ಇಟ್ಟುಕೊಳ್ಳಲಿಲ್ಲ. ಕೇಳಿದ್ದಕ್ಕೆ ಅವಳು ‘ನನ್ನ ಹತ್ತಿರ ನನ್ನ ತಂದೆಯವರು ಕೊಟ್ಟ ಸಾಕಷ್ಟು ಒಡವೆಗಳಿವೆ. ನನಗೆ ಅವೇ ಸಾಕು’ ಎಂದು ಉತ್ತರಕೊಟ್ಟಳು. ಈ ಪ್ರಕಾರವಾಗಿ ಅವಳು ತನ್ನ ಸಾಧು ವ್ಯವಹಾರದಿಂದಲೂ ಹಾಗೂ ಔದಾರ್ಯದಿಂದಲೂ ಎಲ್ಲರ ಹೃದಯದಲ್ಲೂ ಸ್ಥಾನಪಡೆದಳು. ಎಲ್ಲರೂ ಅವಳ ಬಗೆಗೆ ಅತ್ಯಂತ ಸಂತುಷ್ಟರಾಗಿದ್ದರು.</p>
<p class="Text">ಮತ್ತೊಂದು ದಿನ ಸಮಯ ನೋಡಿ ಅವಳು ಸಾಯಂಕಾಲದ ಅಡಿಗೆಯನ್ನು ಮಾಡಲು ತನ್ನ ದೊಡ್ಡ ಓರಗಿತ್ತಿಯ ಅನುಮತಿಯನ್ನು ಕೇಳಿದಳು. ಅವಳು. ‘ನಾನಿರುವಾಗ ನೀವು ಅಡಿಗೆ ಮಾಡುವ ಕಷ್ಟ ಏಕೆ ತೆಗೆದುಕೊಳ್ಳಬೇಕು? ಇದು ನಾನು ನಾಚಿಕೆಪಡಬೇಕಾದ ವಿಚಾರ’ ಎಂದು ಹೇಳಿದಳು. ಅವಳು ಹೀಗೆ ಹೇಳುತ್ತಿರವಾಗ ಅಲ್ಲಿಗೆ ಅವರ ಅತ್ತೆ ಬಂದಳು. ಅವಳು ತನ್ನ ದೊಡ್ಡಸೊಸೆಯನ್ನು ಇವಳು ಯಾವುದಕ್ಕಾಗಿ ಆಗ್ರಹ ಮಾಡುತ್ತಿದ್ದಾಳೆಂದು ಕೇಳಿದಳು. ಚಿಕ್ಕ ಸೊಸೆ ಸಾಯಂಕಾಲದ ಅಡಿಗೆಯನ್ನು ತಾನೇ ಮಾಡುವೆನೆಂದು ಹಠ ಹಿಡಿದಿರುವ ವಿಚಾರ ಗೊತ್ತಾದಾಗ ಅತ್ತೆ ನಗುತ್ತಾ ಹೇಳಿದಳು ‘ನೀವೆಲ್ಲರೂ ನಿಮ್ಮ ಈ ಚಿಕ್ಕ ಓರಗಿತ್ತಿಯ ಬಗೆಗೆ ಸ್ವಲ್ಪ ಎಚ್ಚರಿಕೆಯಿಂದಿರಿ. ಇವಳೂ ನಿಮ್ಮಿಂದ ವಾಸ್ತವಿಕ ಲಾಭದ ವಸ್ತುಗಳನ್ನು ಅಪಹರಿಸುತ್ತಿದ್ದಾಳೆ.’ ದೊಡ್ಡ ಸೊಸೆಯು ಅತ್ತೆಯ ಮಾತುಗಳನ್ನು ಅರ್ಥಮಾಡಿಕೊಳ್ಳದೆ ಹೇಳಿದಳು. ‘ಅತ್ತೆ! ಇದೇನು ಹೇಳುತ್ತಿರುವಿರಿ? ನಿಮ್ಮ ಈ ಚಿಕ್ಕ ಸೊಸೆ ತುಂಬಾ ಸಾಧ್ವಿಯಾಗಿದ್ದಾಳೆ. ಎಲ್ಲರ ಪ್ರಶಂಸೆಗೂ ಪಾತ್ರಳಾಗಿದ್ದಾಳೆ. ಇವಳನ್ನು ಕುರಿತು ಇಂತಹ ಮಾತುಗಳನ್ನು ಹೇಳುವಿರಲ್ಲ! ಅತ್ತೆಯು ಹೇಳಿದಳು ನಿನಗೆ ಗೊತ್ತಾಗಲಿಲ್ಲ. ಇವಳು ನಮ್ಮೆಲ್ಲರ ಸೇವೆಯನ್ನು ಮಾಡಿ, ನಮಗೆ ಒಡವೆ ಮುಂತಾದ ತುಚ್ಚ ವಸ್ತುಗಳನ್ನು ಕೊಟ್ಟು ಅದಕ್ಕೆ ಬದಲಾಗಿ ಆತ್ಮೋದ್ಧಾರಕ್ಕೆ ಸಹಾಯಕವಾಗುವ ತಪಸ್ಸು ಮುಂತಾದ ನಮ್ಮ ಆಧ್ಯಾತ್ಮಿಕ ಸಂಪಾದನೆಯನ್ನು ನಮ್ಮಿಂದ ಕಿತ್ತುಕೊಳ್ಳುತ್ತಿದ್ದಾಳೆ. ಇದಕ್ಕಿಂತ ದೊಡ್ಡ ಅಪಹರಣ ಇನ್ನು ಯಾವುದಿದೆ? ಎರಡನೆಯವರ ಸೇವೆಯನ್ನು ಮಾಡುವುದರಿಂದ ಅಂತಃಕರಣ ಶುದ್ಧವಾಗಿ ಆತ್ಮ ಕಲ್ಯಾಣ ಮಾಡಿಕೊಳ್ಳಲು ಶುದ್ಧ ಭಾವದಿಂದ ಅಡುಗೆ ಮಾಡಿ ಮನೆಯವರ ಸೇವೆ ಮಾಡುವುದರಿಂದ ಒಂದೇ ವರ್ಷದಲ್ಲಿ ಆತ್ಮ ಕಲ್ಯಾಣವಾಗುತ್ತದೆಂದೂ ಇವಳು ಹೇಳಿದ್ದಳು. ಆದ್ದರಿಂದ ಮಗೂ! ಸಾಯಂಕಾಲದ ಅಡುಗೆಯ ಜವಾಬ್ದಾರಿ ಇನ್ನು ಮೇಲೆ ನನ್ನದು. ನಾನೂ ಸಹ ಆತ್ಮ ಕಲ್ಯಾಣ ಮಾಡಿಕೊಳ್ಳಬೇಡವೆ ! ನಾನೇಕೆ ಇದರಿಂದ ವಂಚಿತಳಾಗಲಿ. ಅತ್ತೆಯ ಈ ಮಾತುಗಳಿಂದ ಎಲ್ಲರ ಕಣ್ಣುಗಳೂ ತೆರೆದವು. ಎಲ್ಲರಿಗೂ ತಮ್ಮ ತಮ್ಮ ಶ್ರೇಯಸ್ಸಿನ ಚಿಂತೆ ಹತ್ತಿತು. ಎಲ್ಲರೂ ಕೆಲಸಗಳ್ಳರಾಗುತ್ತಿದ್ದುದು ಎಲ್ಲಿ? ಚಿಕ್ಕ ಸೊಸೆಯು ಒಂದು ಹೊತ್ತಿನ ಅಡುಗೆಯ ಭಾರವನ್ನು ಹೊತ್ತಾಗ ಎಲ್ಲರೂ ಸುಖ-ಸೌಕರ್ಯದ ಅನುಭವನ್ನು ಪಡೆದುದು ಎಲ್ಲಿ? ಈಗ ಇದಕ್ಕೆ ವಿರುದ್ಧವಾಗಿ ತಮ್ಮ ತಮ್ಮ ಪಾಲಿನ ಬೆಳಗಿನ ಅಡುಗೆ ಕೆಲಸವನ್ನು ಚಿಕ್ಕವಳಿಂದ ಮತ್ತೆ ತಾವೇ ವಹಿಸಿಕೊಂಡರು. ಕೆಲಸದ ವಿಚಾರದಲ್ಲಿ ಕೆಲವು ದಿನಗಳ ಹಿಂದೆ ಜಗಳವಾಡುತ್ತಿದ್ದವರು ಈಗ ಎಲ್ಲರೂ ಬಹಳ ಉತ್ಸಾಹ ಮತ್ತು ಆಸಕ್ತಿಯಿಂದ ತಮ್ಮ ತಮ್ಮ ಪಾಲಿನ ಕೆಲಸವನ್ನು ಮಾಡಲು ಪ್ರಾರಂಭಿಸಿದರು. ಚಿಕ್ಕ ಸೊಸೆಯ ಉಪಾಯವು ಫಲಿಸಿತು.</p>
<p class="Text">ಈಗ ಅಡುಗೆಯ ಕೆಲಸವನ್ನು ಯಾರೂ ತನಗೆ ಕೊಡಲು ಸಿದ್ಧರಿಲ್ಲದುದನ್ನು ನೋಡಿದ ಚಿಕ್ಕ ಸೊಸೆಯು ಸೇವೆಯ ಇನ್ನೊಂದು ಉಪಾಯವನ್ನು ಯೋಚಿಸಿದಳು ಮನೆಯಲ್ಲಿ ಪ್ರತಿದಿನವೂ ಎಂಟು ಹತ್ತು ಸೇರಿನಷ್ಟು ಗೋದಿಹಿಟ್ಟು ಖರ್ಚಾಗುತ್ತಿತ್ತು. ಅದೆಲ್ಲವು ಅಂಗಡಿಯಿಂದ ಕೊಂಡು ತರಲಾಗುತ್ತಿತ್ತು. ಅದರ ಬದಲು ತಾನೇ ಬೆಳಗ್ಗೆ ಬೇಗನೆ ಎದ್ದು ಗೋದಿಯನ್ನು ಏಕೆ ಬೀಸಬಾರದು? ಎಂದು ಅವಳು ಯೋಚಿಸಿದಳು. ಇದರಿಂದ ಅನೇಕ ಲಾಭವಾಗುತ್ತದೆ. ಅಂಗಡಿಯಿಂದ ತರುವ ಹಿಟ್ಟು ಹಳೆಯದಾಗಿದ್ದು ಕುಟ್ಟೆಯ ಹುಳಗಳಿರುತ್ತವೆ. ಅದರಲ್ಲಿ ಮಣ್ಣು ಸೇರಿರುತ್ತದೆ. ಜೊತೆಗೆ ಮಿಲ್ಲಿನಲ್ಲಿ ಬೀಸುವುದರಿಂದ ಅದರ ಪೌಷ್ಟಿಕಾಂಶವೂ ಹಾಳಾಗುತ್ತದೆ. ಅದು ಆರೋಗ್ಯಕ್ಕೆ ಹಾನಿಕರವಾಗುತ್ತದೆ. ಓರಗಿತ್ತಿಯರು ತನ್ನಿಂದ ಅಡುಗೆಯ ಕೆಲಸವನ್ನು ವಹಿಸಿಕೊಂಡಿರುವುದರಿಂದ ಈಗ ಆತ್ಮ ಕಲ್ಯಾಣಕ್ಕಾಗಿ ಈ ಕೆಲಸವನ್ನು ತಾನು ಮಾಡಬೇಕು. ಹೀಗೆ ಚಿಕ್ಕ ಸೊಸೆಯು ಯೋಚಿಸಿ ಕೂಡಲೇ ಅವಳು ಈ ವಿಚಾರವನ್ನು ತನ್ನ ಪತಿಯ ಮುಂದೆ ಇಟ್ಟಳು. ಕೂಡಲೇ ಗೋಧಿಯ ವ್ಯವಸ್ಥೆಯಾಗಿ ಅಂಗಡಿಯಿಂದ ಗೋದಿ ಹಿಟ್ಟು ತರುವುದನ್ನು ನಿಲ್ಲಿಸಲಾಯಿತು. ಅವಳು ಹಗಲಿನಲ್ಲಿ ಗೋಧಿಯನ್ನು ಸ್ವಚ್ಛಮಾಡಿ ಮಾರನೆಯ ದಿನ ಬೆಳಿಗ್ಗೆ ಕೈ ಕಾಲು ಮುಖಗಳನ್ನು ತೊಳೆದುಕೊಂಡು ಹಿಟ್ಟು ಬೀಸಲು ಪ್ರಾರಂಭಿಸುತ್ತಿದ್ದಳು. ಶರೀರವು ಸ್ವಸ್ಥ ಮತ್ತು ಬಲಿಷ್ಠವಾಗಿದ್ದು ಮನಸ್ಸಿನಲ್ಲಿ ಉತ್ಸಾಹ ತುಂಬಿತ್ತು. ಕೆಲಸ ಮಾಡುವ ಅಭ್ಯಾಸವೂ ಇತ್ತು. ಎಂಟು ಹತ್ತು ಸೇರು ಮಾತುಮಾತಿನಲ್ಲಿ ಹಿಟ್ಟನ್ನು ಬೀಸಿಹಾಕಿದಳು. ಅತ್ತೆಗೆ ಈ ವಿಚಾರ ಗೊತ್ತಾಗಿ ಅವಳು ಸೊಸೆಯ ಹತ್ತಿರ ಬಂದು ಹೇಳಿದಳು, ಮಗೂ! ಈ ಆತ್ಮಕಲ್ಯಾಣದ ಹೊಸ ರೀತಿಯನ್ನು ಹುಡುಕಿದ್ದೀಯಾ ಅಮ್ಮಾ? ಚಿಕ್ಕ ಸೊಸೆಯು ಗದ್ಗದಿತಳಾಗಿ ಹೇಳಿದಳು - ಅಮ್ಮಾ! ಅಕ್ಕಂದಿರು ಅಡುಗೆಯ ಕೆಲಸವನ್ನೂ ನನ್ನಿಂದ ವಾಪಸ್ಸು ತೆಗೆದುಕೊಂಡರು. ಆದ್ದರಿಂದ ನಾನು ಆತ್ಮಕಲ್ಯಾಣದ ಹೊಸ ಮಾರ್ಗವನ್ನು ಹುಡುಕಿಕೊಳ್ಳಬೇಕಾಯಿತು. ಇದಕ್ಕೆ ಶಾರೀರಿಕ ಶ್ರಮ ಹೆಚ್ಚು. ಅಡುಗೆ ಮಾಡುವುದರಿಂದ ಆತ್ಮ ಕಲ್ಯಾಣವಾಗಲು ಒಂದು ವರ್ಷ ಬೇಕಾದರೆ ಹಿಟ್ಟು ಬೀಸುವುದರಿಂದ ಆರು ತಿಂಗಳಿನಲ್ಲಿಯೇ ಆತ್ಮಕಲ್ಯಾಣವಾಗುತ್ತದೆ. ಜೊತೆಗೆ ಇದರಲ್ಲಿ ಎರಡರಷ್ಟು ಲಾಭವಿದೆ. ಆತ್ಮ ಕಲ್ಯಾಣವಂತೂ ಆಗಿಯೇ ಆಗುತ್ತದೆ, ಇದರ ಜೊತೆಗೆ ಶರೀರಕ್ಕೆ ವ್ಯಾಯಾಮವಾಗಿ ಬಲವೂ, ಚಟುವಟಿಕೆಯೂ ಉಂಟಾಗುತ್ತದೆ. ಇದರಿಂದ ಶರೀರವು ನಿರೋಗವಾಗುತ್ತದೆ. ಗರ್ಭವತಿ ಸ್ತ್ರೀಯರಿಗೆ ಪ್ರಸವವು ಸುಖ ಪೂರ್ವಕವಾಗಿ ಆಗುತ್ತದೆ. ಶುದ್ಧ ಮತ್ತು ಉತ್ತಮ ಹಿಟ್ಟು ದೊರೆಯುವುದರಿಂದ ಮನೆಯವರೆಲ್ಲರ ಸ್ವಾಸ್ಥ್ಯ ಮತ್ತು ಮನಸ್ಸಿನ ಮೇಲೆ ಒಳ್ಳೆಯ ಪ್ರಭಾವವುಂಟಾಗುತ್ತದೆ. ಆದ್ದರಿಂದ ಈ ಕೆಲಸ ನನಗೆ ಅತ್ಯಂತ ಶ್ರೇಯಸ್ಕರವಾದುದು. ಈ ಕೆಲಸದಲ್ಲಿ ತಾವು ನನಗೆ ಸಹಾಯ ಮಾಡುವಿರೆಂದು ಆಶಿಸುತ್ತೇನೆ. ಈಗ ಅತ್ತೆಯು ತನ್ನ ಚಿಕ್ಕ ಸೊಸೆಯನ್ನು ಗುರುರೂಪವೆಂದೇ ತಿಳಿದಳು. ಅವಳ ಪ್ರತಿಯೊಂದು ಮಾತು ಅವಳಿಗೆ ಸಾರಗರ್ಭಿತವಾಗಿ ತೋರಿತು. ಅತ್ತೆಯು ಚಿಕ್ಕ ಸೊಸೆಯ ಪ್ರತಿಯೊಂದು ಕೆಲಸವನ್ನೂ ಗೌರವ ದೃಷ್ಟಿಯಿಂದ ಕಾಣುತ್ತ ತಾನು ಸ್ವತಃ ಅದನ್ನು ಅನುಕರಣ ಮಾಡಲು ಪ್ರಾರಂಭಿಸಿದಳು. ಚಿಕ್ಕವಳು ಪ್ರತಿದಿನವೂ ಬೆಳಿಗ್ಗೆ ಆರುಗಂಟೆಗೆ ಹಿಟ್ಟು ಬೀಸುವ ಕೆಲಸ ಪ್ರಾರಂಭ ಮಾಡಿದ್ದ ಜಾಗದಲ್ಲಿ ಈಗ ಅತ್ತೆಯು ಐದು ಗಂಟೆಗೆ ಎದ್ದು ಬೀಸಲು ಶುರು ಮಾಡಿದಳು. ಅದನ್ನು ನೋಡುತ್ತಲೇ ಉಳಿದ ಸೊಸೆಯರು ನಾಲ್ಕುಗಂಟೆಗೇ ಎದ್ದು ಬೀಸಲು ಶುರುವಾಡಿದರು. ಈ ರೀತಿಯಾಗಿ ಮೊದಲು ಕೆಲಸ ಮಾಡಲು ನೆಪಹೇಳಿ ತಪ್ಪಿಸಿಕೊಳ್ಳುತ್ತಿದ್ದ ಅವರೆಲ್ಲರೂ ಈಗ ಕೆಲಸ ಮಾಡಲು ಸ್ಪರ್ಧೆಗೆ ಇಳಿದರು. ಎಲ್ಲರೂ ತಾವೇ ಹೆಚ್ಚು ಕೆಲಸಮಾಡಬೇಕೆಂದು ಇಚ್ಚಿಸುತ್ತಿದ್ದರು. ಏಕೆಂದರೆ ಅವರೆಲ್ಲರಿಗೂ ಇದರಲ್ಲಿ ಆತ್ಮ ಕಲ್ಯಾಣದ ದರ್ಶನವಾಗುತ್ತಿತ್ತು. ಇದು ಚಿಕ್ಕ ಸೊಸೆಯ ಎರಡನೆಯ ವಿಜಯವಾಗಿತ್ತು.</p>
<p class="Text">ಈಗ ಚಿಕ್ಕ ಸೊಸೆಯು ಕೊಠಡಿಗಳನ್ನು ಸ್ವಚ್ಛವಾಡುವ ಮತ್ತು ಬಾವಿಯಿಂದ ನೀರು ಸೇದುವ ಕೆಲಸದ ಹೊಣೆಯನ್ನು ಹೊತ್ತಳು. ಬೆಳಿಗ್ಗೆ ನೌಕರನು ಕಸಗುಡಿಸಿ ನೀರು ತುಂಬಲು ಬರುವುದಕ್ಕಿಂತ ಮೊದಲೇ ಈ ಎಲ್ಲ ಕೆಲಸವನ್ನೂ ತಾನೇ ಮಾಡಿ ಮುಗಿಸುತ್ತಿದ್ದಳು. ಅತ್ತೆಯು ಮತ್ತೆ ಈ ಬಗೆಗೆ ಕೇಳಿದಳು. ಮಗಳೇ! ಈ ಕೆಲಸ ಮಾಡುವುದರಲ್ಲಿ ನಿನ್ನ ಅಭಿಪ್ರಾಯವೇನು? ಚಿಕ್ಕ ಸೊಸೆಯು ಬಹು ಮಧುರವಾಣಿಯಲ್ಲಿ ಹೇಳಿದಳು - ‘ಅಮ್ಮಾ! ತಮಗೆ ಈ ಮಾತುಗಳ ರಹಸ್ಯವನ್ನು ಹೇಳಿದರೆ ನೀವು ಈ ಸೇವೆಯಿಂದ ನನ್ನನ್ನು ವಂಚಿತಳನ್ನಾಗಿ ಮಾಡುತ್ತೀರಿ. ಆದ್ದರಿಂದ ಈಗ ನಾನು ಇದರ ರಹಸ್ಯವನ್ನು ನಿಮಗೆ ಹೇಳುವುದಿಲ್ಲ. ನನ್ನ ಈ ಅವಿನಯಕ್ಕೆ ದಯವಿಟ್ಟು ಕ್ಷಮಿಸಿರಿ’ ಅತ್ತೆಯು ಹೇಳಿದಳು- ‘ಮಗೂ! ಇನ್ನು ಮುಂದೆ ನಾನು ನಿನ್ನ ಕೆಲಸಕ್ಕೆ ಅಡ್ಡಿ ಬರುವುದಿಲ್ಲ. ನೀನು ನನಗೆ ಇದರ ಅಧ್ಯಾತ್ಮಿಕ ರಹಸ್ಯವನ್ನು ಹೇಳು’ ಸೊಸೆಯು ಹೇಳಿದಳು- ‘ಅಮ್ಮಾ! ಅಡುಗೆ ಮಾಡುವುದರಿಂದ ಒಂದು ವರ್ಷದಲ್ಲಿ, ಹಿಟ್ಟು ಬೀಸುವುದರಿಂದ ಅರುತಿಂಗಳಲ್ಲಿ ಅಧ್ಯಾತ್ಮಿಕ ಕಲ್ಯಾಣವಾದರೆ ನೀರು ತುಂಬುವ ಸೇವೆಯಿಂದ ಮೂರು ತಿಂಗಳಲ್ಲಿಯೇ ಸಿದ್ಧಿ ದೊರೆಯುತ್ತದೆ. ಏಕೆಂದರೆ ಆ ಕೆಲಸಗಳಿಗಿಂತ ಈ ಕೆಲಸ ಸ್ವಲ್ಪ ಹೆಚ್ಚು ಕಠಿಣಕರವಾದದ್ದು, ಇದರಲ್ಲಿ ಶ್ರಮ ಮತ್ತು ಕಷ್ಟ ಅಧಿಕವಾಗಿದ್ದು ಪ್ರಾಣಕ್ಕೂ ಸ್ವಲ್ಪ ಅಪಾಯವಾಗಬಹುದು’; ಇನ್ನೇನೂ ಹೇಳಬೇಕಾಗಿಯೇ ಇರಲಿಲ್ಲ. ಅತ್ತೆಯೂ ಸಹ ಈ ಕೆಲಸಕ್ಕೆ ಅವಳ ಜೊತೆ ಸೇರಿಕೊಂಡಳು. ಆ ಕೆಲಸದಲ್ಲಿ ಇಬ್ಬರೂ ಪಾಲುದಾರರಾದರು. ಉಳಿದ ಸೊಸೆಯರು ಇದನ್ನು ನೋಡಿ ಅತ್ತೆಗೆ ಹೇಳಿದರು- ‘ನೀವು ಈಗ ನೀರು ಸೇದಿ ಹಾಕುವ ಸ್ಥಿತಿಯಲಿಲ್ಲ. ಈ ಕೆಲಸ ನೀವು ಮಾಡಬೇಡಿ, ನಿಮ್ಮ ಕೈಲಿ ಆಗುವುದಿಲ್ಲ. ಅತ್ತೆಯು ಹೇಳಿದಳು - ಏಕೆ ನನಗೆ ಆತ್ಮ ಕಲ್ಯಾಣ ಬೇಡವೆ. ನಾನು ವೃದ್ಧೆಯಾಗಿರುವುದರಿಂದ ಮೊದಲು ನಾನು ಆತ್ಮ ಕಲ್ಯಾಣ ಮಾಡಿಕೊಳ್ಳಬೇಕು. ಮರುಮಾತಿಲ್ಲದೆ ಅವರುಗಳೂ ಸಹ ಈ ಕೆಲಸ ಮಾಡಲು ಸೇರಿಕೊಂಡರು. ಈಗ ಚಿಕ್ಕ ಸೊಸೆಯು ಪಾತ್ರೆ ತೊಳೆಯುವ ಕೆಲಸದ ಹೊಣೆ ಹೊತ್ತಳು.</p>
<p class="Text">ಅತ್ತೆಯು ಇದಕ್ಕೆ ಒಪ್ಪದೆ ಹೇಳಿದಳು - ನೋಡು, ಇದರಿಂದ ನಿನ್ನ ಬಟ್ಟೆ ಕೊಳೆಯಾಗುತ್ತದೆ. ಆಭರಣಗಳು ಸವೆದು ಹೋಗುತ್ತವೆ. ನೌಕರನಿಗೆ ಕೊಡುವ ಐದು ರೂಪಾಯಿಗಳನ್ನು ಉಳಿಸಲು ಹೋಗಿ ನೀನು ಹತ್ತು ರೂಪಾಯಿಗಳನ್ನು ಕಳೆದುಕೊಳ್ಳುತ್ತೀಯೇ. ಇದಕ್ಕೆ ಉತ್ತರವಾಗಿ ಚಿಕ್ಕ ಸೊಸೆಯು ಹೇಳಿದಳು ಹೀಗೆ ಮಾಡುವುದರಿಂದ ಹತ್ತು ರೂಪಾಯಿಗಳು ನಷ್ಟವಾಗುವುದೆಂದೇ ಭಾವಿಸೋಣ. ನನ್ನ ಬಟ್ಟೆಗಳು ಕೊಳೆಯಾದರೂ ನನ್ನ ಅಂತಃಕರಣ ಇದರಿಂದ ಬಹಳ ಬೇಗ ಶುದ್ಧವಾಗುತ್ತದೆ. ವಿಚಾರವೇನೆಂದರೆ ಯಾವ ಕೆಲಸವನ್ನು ಕಠಿಣವೆಂದೂ, ಲೌಕಿಕ ದೃಷ್ಟಿಯಿಂದ ಕೀಳೆಂದೂ ತಿಳಿಯುವೆವೋ, ಅದು ಆಧ್ಯಾತ್ಮಿಕ ದೃಷ್ಟಿಯಿಂದ ಅಷ್ಟೇ ಶ್ರೇಷ್ಠ ಮತ್ತು ಕಲ್ಯಾಣಕಾರಕವಾಗಿರುತ್ತದೆ. ಪಾತ್ರೆ ತೊಳೆಯುವುದರಿಂದ ಎರಡು ತಿಂಗಳಲ್ಲೇ ನನ್ನ ಕಲ್ಯಾಣವಾಗುವುದೆಂದು ನನಗೆ ಚೆನ್ನಾಗಿ ಗೊತ್ತು. ರೋಗಿಗಳ ಮಲ ಮೂತ್ರಗಳನ್ನು ಸ್ವಚ್ಛಮಾಡುವ ಸಂದರ್ಭವನ್ನು ಒಂದು ವೇಳೆ ಭಗವಂತನು ಒದಗಿಸಿದರೆ ಆಗ ಒಂದು ತಿಂಗಳಿನಲ್ಲಿಯೇ ಕಲ್ಯಾಣವಾಗುವುದು ನಿಶ್ಚಿತವಾಗಿದೆ. ನಮ್ಮ ಭಾವನೆಗಳು ಅವಶ್ಯಕವಾಗಿ ಹೆಚ್ಚು ಹೆಚ್ಚು ಉದಾತ್ತವಾಗಿಯೂ, ಪೂರ್ಣವಾಗಿ ನಿಷ್ಕಾಮವಾಗಿಯೂ ಇರಬೇಕು.</p>
<p class="Text">ಅತ್ತೆಗೆ ಈಗಂತೂ ಚಿಕ್ಕ ಸೊಸೆಯ ಮಾತುಗಳು ವೇದ ವಾಕ್ಯಗಳೆಂದೇ ಭಾಸವಾಗಿ ಶ್ರದ್ಧೆ ಉಂಟಾಯಿತು. ಪಾತ್ರೆ ತೊಳೆಯಲು ಅವಳೂ ಸೇರಿಕೊಂಡಳು. ಉಳಿದ ಸೊಸೆಯರು ಇದನ್ನು ತಡೆದಾಗ ಅವಳು ಹೇಳಿದಳು- ನನ್ನ ಮಕ್ಕಳ ಪಾತ್ರೆಗಳನ್ನು ನಾನು ಖಂಡಿತವಾಗಿಯೂ ತೊಳೆಯುತ್ತೇನೆ, ಮತ್ತೆ ವೃದ್ಧಾವಸ್ಥೆಯ ಕಾರಣದಿಂದ ನನ್ನ ಆತ್ಮಕಲ್ಯಾಣದ ಸಾಧನೆಗಳ ಮೇಲೆ ನನಗೆ ಎಲ್ಲರಿಗಿಂತಲೂ ಅಧಿಕವಾಗಿ ಅಧಿಕಾರವಿದೆ. ಆದ್ದರಿಂದ ಈ ವಿಷಯದಲ್ಲಿ ನಿಮ್ಮ ಆಗ್ರಹವನ್ನು ಒಪ್ಪಲಾಗುವುದಿಲ್ಲ. ಈ ಮಾತುಗಳನ್ನು ಕೇಳಿದ ಮೇಲೆ ಉಳಿದ ಸೊಸೆಯರೂ ಪಾತ್ರೆ ತೊಳೆಯುವ ಕೆಲಸದಲ್ಲಿ ಭಾಗಿಯಾದರು. ಎಲ್ಲ ಕೆಲಸಗಳೂ ಬಹಳ ಉತ್ಸಾಹದಿಂದ ಆಗಲು ಶುರುವಾದವು. ಸರದಿಯ ಕ್ರಮದಲ್ಲಿ ನಡೆಯುತ್ತಿದ್ದ ಕೆಲಸ ಕಾರ್ಯಗಳು ಬದಲಾವಣೆಯಾಗಿ ಅವಕಾಶ ಸಿಕ್ಕಿದ ಕೂಡಲೇ ಎಲ್ಲರೂ ತಾವೇ ಮುಂದಾಗಿ ಕೆಲಸ ಮಾಡಲಾರಂಭಿಸಿದರು. ಎಲ್ಲರಲ್ಲೂ ಪರಸ್ಪರ ಪ್ರೇಮ ಮತ್ತು ಸದ್ಭಾವನೆಗಳು ಸ್ಥಾಪಿತವಾದವು. ಯಾವ ಮನೆಯಲ್ಲಿ ಕಲಹ ಮತ್ತು ಅಶಾಂತಿಯ ಏಕಚ್ಛತ್ರ ಸಾವ್ರಾಜ್ಯ ಹರಡಿತ್ತೋ ಅದು ಈಗ ಸುಖ - ಶಾಂತಿಯ ನಿಕೇತನವಾಯಿತು. ಹಿಂದೆ ಈ ಮನೆಯಲ್ಲಿ ಸ್ತ್ರೀಯರ ಜಗಳವನ್ನು ನೋಡಿ ನಗುತ್ತಿದ್ದ ಜನರು ಈಗ ಇವರೆಲ್ಲರ ಆದರ್ಶ ವ್ಯವಹಾರವನ್ನು ಕಂಡು ನಡುವಳಿಕೆಯನ್ನು ನೋಡಲು ಬರುತ್ತಿದ್ದರು. ಸ್ತ್ರೀಯರ ಈ ಆದರ್ಶ ನಡುವಳಿಕೆಯು ಪುರುಷರ ಮೇಲೂ ಅಧಿಕ ಪ್ರಭಾವವನ್ನು ಬೀರಿತು. ಅವರು ನೋಡಿದ ಹಾಗೆ ಇವರೆಲ್ಲರೂ ಆಲಸಿಗಳಾಗಿದ್ದರು. ಈಗ ಇವರ ಆದರ್ಶ ವ್ಯವಹಾರವನ್ನು ನೋಡಿ ಅವರೂ ಸಹ ಕರ್ತವ್ಯ ಪರಾಯಣರಾದರು. ಮೊದಲು ಅಂಗಡಿಯ ಕೆಲಸಗಳು ಮಾಡುವವರಿಲ್ಲದೆ ಉಳಿದುಹೋಗುತ್ತಿದ್ದವು. ಈಗ ಕೆಲಸಕ್ಕಿಂತ ಕೆಲಸ ಮಾಡುವವರೇ ಹೆಚ್ಚಾದರು. ಮೊದಲು ಅವರೆಲ್ಲರೂ ಕೆಲಸ ಮಾಡಲು ಕಚ್ಚಾಟವಾಡಿಕೊಂಡು ಜಗಳವಾಡುತ್ತಿದ್ದರು. ಈಗ ಎಲ್ಲರೂ ನಾಮುಂದು - ತಾಮುಂದೆಂದು ಒಬ್ಬರ ಕೆಲಸವನ್ನು ಇನ್ನೊಬ್ಬರು ಕಿತ್ತುಕೊಂಡು ಮಾಡಲು ಪ್ರಾರಂಭಿಸಿದರು. ನರಕಕ್ಕೆ ಕಾರಣವಾಗಿದ್ದ ಮೊದಲಿನ ಅವರ ಜಗಳವು ಈಗ ಕಲ್ಯಾಣ ಕಾರಕವಾಗಿತ್ತು. ಈ ಎಲ್ಲಾ ಪರಿವರ್ತನೆಗಳೂ ಚಿಕ್ಕ ಸೊಸೆಯ ಸದ್ಭಾವ, ಸದ್ವಿಚಾರ ಮತ್ತು ಸದ್ವರ್ತನೆಯ ಸತ್ಫಲವೆಂಬುದನ್ನು ಹೇಳಬೇಕಾಗಿರಲಿಲ್ಲ. ಒಂದು ಮೀನು ಯಾವ ಪ್ರಕಾರ ಕೆರೆಯೆಲ್ಲವನ್ನೂ ನಿರ್ಮಲಗೊಳಿಸುವುದೋ ಅದೇ ಪ್ರಕಾರ ಒಂದೇ ಮಹಾನ್ ಪವಿತ್ರ ಆತ್ಮವು ಕೇವಲ ಮನೆಯಷ್ಟೇ ಅಲ್ಲ, ಮೊಹಲ್ಲ, ಹಳ್ಳಿ ಮತ್ತು ಸಂಪೂರ್ಣ ಪಟ್ಟಣವನ್ನೇ ಸುಧಾರಣೆ ಮಾಡಬಲ್ಲದು. ಸತ್ಸಂಗದ ಮಹಿಮೆಯೇ ಹೀಗಿರುತ್ತದೆ. ಎಲ್ಲ ತಾಯಂದಿರೂ, ಸೋದರಿಯರೂ ಈ ವೃತ್ತಾಂತದಿಂದ ಜ್ಞಾನವನ್ನು ಪಡೆದು ನಿಷ್ಕಾಮ ಭಾವನೆಯಿಂದ ಇನ್ನೊಬ್ಬರ ಸೇವೆಯನ್ನು ಮಾಡಬೇಕು. ಇಂತಹ ಶಿಕ್ಷಣವು ಶ್ರೀಘ್ರವಾಗಿ ಮುಕ್ತಿಗೆ ಕಾರಣವಾಗುತ್ತದೆ.</p>
<p class="Shlok">ಸ್ವಲ್ಪಮಪ್ಯಸ್ಯ ಧರ್ಮಸ್ಯ ತ್ರಾಯತೇ ಮಹತೋ ಭಯಾತ್ ।</p>
<p class="TXT-Right">(ಗೀತೆ 2/40)</p>
<p class="Text">ಕರ್ಮ ಯೋಗವೆಂಬ ಧರ್ಮದ ಸ್ವಲ್ಪ ಅನುಷ್ಠಾನವು ಕೂಡ ಮಹಾಭಯದಿಂದ ಕಾಪಾಡುತ್ತದೆ. ಶ್ರೀಮದ್ಭಗವದ್ಗೀತೆಯಲ್ಲಿ ಇಂತಹ ಅನೇಕ ವಾಕ್ಯಗಳು ಸಿಕ್ಕುತ್ತವೆ. ಅವುಗಳಿಂದ ಈ ಮಾತಿಗೆ ಸಮರ್ಥನೆ ದೊರೆಯುತ್ತದೆ. ಶ್ರೀಕೃಷ್ಣಪರಮಾತ್ಮನು ಹೇಳುತ್ತಾನೆ.</p>
<p class="Shlok">ಯುಕ್ತಃ ಕರ್ಮ ಫಲಂ ತ್ಯಕ್ತ್ವಾ ಶಾಂತಿಮಾಪ್ನೋತಿ ನೈಷ್ಠಿಕೀಮ್ ।</p>
<p class="TXT-Right">(5/12)</p>
<p class="Text">ಕರ್ಮಯೋಗಿಯು ಕರ್ಮ ಫಲಗಳನ್ನು ಪರಮೇಶ್ವರನಿಗೆ ಅರ್ಪಿಸಿ ಭಗವತ್ಪ್ರಾಪ್ತಿ ರೂಪೀ ಶಾಂತಿಯನ್ನು ಪಡೆಯುತ್ತಾನೆ</p>
<p class="Shlok">ಅಸಕ್ತೋ ಹ್ಯಾಚರನ್ ಕರ್ಮ ಪರಮಾಪ್ನೋತಿ ಪೂರುಷಃ ।</p>
<p class="TXT-Right">(3/19)</p>
<p class="Text">ಆಸಕ್ತಿ ರಹಿತನಾಗಿ ಕರ್ಮ ಮಾಡುತ್ತಾ ಮನುಷ್ಯನು ಪರಮಾತ್ಮನನ್ನು ಹೊಂದುತ್ತಾನೆ.</p>
<p class="Shlok">ಸರ್ವಕರ್ಮಾಣ್ಯಪಿ ಸದಾಕುರ್ವಾಣೋ ಮದ್ ವ್ಯಪಾಶ್ರಯಃ ।</p>
<p class="Shlok">ಮತ್ಪ್ರಸಾದಾದವಾಪ್ನೋತಿ ಶಾಶ್ವತಂ ಪದಮವ್ಯಯಮ್ ॥</p>
<p class="TXT-Right">(18/56)</p>
<p class="Text para-style-override-2">ನನ್ನ ಪರಾಯಣನಾದ ಕರ್ಮಯೋಗಿಯಾದರೋ ಸಂಪೂರ್ಣ ಕರ್ಮವನ್ನು ನಿರಂತರವಾಗಿ ಮಾಡುತ್ತಲೇ ನನ್ನ ಅನುಗ್ರಹದಿಂದ ಸನಾತನ ಅವಿನಾಶಿಯಾದ ಪರಮ ಪದವನ್ನು ಪಡೆಯುತ್ತಾನೆ.<span></span></p>


<p class="Page-Break"> </p>
<p class="Chapter-Heading" id="toc_marker-4">2. ನಾಮ ಸಂಕೀರ್ತನೆಯಿಂದ ಶತ್ರುವಿನ ಮೇಲೆ ವಿಜಯ</p>
<p class="Sub-Heading" id="toc_marker-4-1">ಭಗವಂತನಲ್ಲಿ ರಾಜಾ ಗೋಪಾಲಸಿಂಹನ ಅದ್ಭುತ ವಿಶ್ವಾಸ ಪೂರ್ವಜರ ಸಂಕ್ಷಿಪ್ತ ಪರಿಚಯ</p>
<p class="Text">ವಿಕ್ರಮ ಸಂವತ್ತಿನ ಸುವಾರು 775ರ ಮಾತು. ಓರ್ವ ಕ್ಷತ್ರಿಯ ಯುವಕನು ತನ್ನ ಪತ್ನಿಯ ಜೊತೆಯಲ್ಲಿ ಶ್ರೀ ಜಗನ್ನಾಥನ ದರ್ಶನಕ್ಕಾಗಿ ಪುರೀಗೆ ಹೋಗುತ್ತಿದ್ದನು. ಪತ್ನಿಯ ಗರ್ಭವತಿಯಾಗಿದ್ದಳು. ಅಂದಿನ ದಿನಗಳಲ್ಲಿ ಮೋಟಾರು, ರೈಲುಗಾಡಿ ಮುಂತಾದ ವಾಹನಗಳಿರಲಿಲ್ಲ. ಆದ್ದರಿಂದ ಅವರಿಬ್ಬರೂ ನಡೆದುಕೊಂಡೇ ಯಾತ್ರೆಮಾಡುತ್ತಿದ್ದರು. ರಾತ್ರಿಯ ಸಮಯದಲ್ಲಿ ಅವರು ಕೋತುಲ್ಪುರ ಠಾಣೆಗೆ ಅಧೀನವಾಗಿದ್ದ ಲಾವು ಗ್ರಾಮವನ್ನು ತಲುಪಿದರು. ಅಲ್ಲಿ ವಿಶ್ರಮಿಸಲು ಅವರು ಒಬ್ಬ ಗೃಹಸ್ಥನ ಮನೆಯ ಬಾಗಿಲನ್ನು ತಟ್ಟಿದರು. ಆ ಗೃಹಸ್ಥನು ತನ್ನ ಮನೆಗೆ ಯಾರೋ ಬಹಳ ಹಳೆಯ ಆತ್ಮೀಯ ಮಿತ್ರರು ಬಂದಿದ್ದಾರೆಂಬಂತೆ ಮತ್ತು ಅವರ ಪ್ರತೀಕ್ಷೆಯಲ್ಲಿಯೇ ಇಷ್ಟು ರಾತ್ರಿಯವರೆಗೆ ಇರುವಂತೆ ಅವರನ್ನು ಕಂಡು ಚೆನ್ನಾಗಿ ಸತ್ಕಾರಮಾಡಿದನು. ಆ ರಾತ್ರಿಯಲ್ಲಿಯೇ ಆ ಕ್ಷತ್ರೀಯ ಯುವಕನ ಪತ್ನಿಯು ಒಂದು ಸುಂದರ ಗಂಡುಮಗುವಿಗೆ ಜನ್ಮ ನೀಡಿದಳು. ಈ ಶಿಶುವೇ ಮುಂದೆ ಬೆಳೆದು ದೊಡ್ಡವನಾಗಿ ಮಲ್ಲರಾಜ್ಯದ ಆದಿ ಸಂಸ್ಥಾಪಕನೆನಿಸಿಕೊಂಡನು. ಇದರಿಂದಲೇ ಅವನ್ನನು ‘ಆದಿಮಲ್ಲ’ ಎಂದು ಹೇಳುತ್ತಿದ್ದರು. ಆದಿಮಲ್ಲನು ಜನ್ಮ ತಳೆದ ಮನೆಯ ಜನರೂ ಕ್ಷತ್ರಿಯರೇ ಅಗಿದ್ದರು. ಅವರ ಬಿರುದು ‘ಮಲ್ಲ’ ಎಂದಿತ್ತು. ಇದರಿಂದ ಈ ರಾಜರುಗಳ ಬಿರುದು ‘ಮಲ್ಲ’ ಎಂದಾಗಿ ರಾಜ್ಯದ ಹೆಸರು ಮಲ್ಲಭೂಮಿ ಎಂದಾಯಿತು.</p>
<p class="Text">ಈ ಶಿಶುವು ಹುಟ್ಟಿದ ಮೂರುದಿನಗಳ ಮೇಲೆ ಅದರ ತಂದೆ ಜಗನ್ನಾಥಪುರಿಗೆ ಹೋಗಿ ಅಲ್ಲಿಯೇ ಶರೀರತ್ಯಾಗ ಮಾಡಿದನು. ಶಿಶುವಿನ ತಾಯಿಯೂ ಸಹ ಇಪ್ಪತ್ತು ದಿನಗಳ ನಂತರ ಲಾವುಗ್ರಾಮದಲ್ಲಿಯೇ ದೇಹತ್ಯಾಗ ಮಾಡಿದಳು. ಆದ್ದರಿಂದ ಲಾವುಗ್ರಾಮದ ಆ ಆಶ್ರಯದಾತ ದಂಪತಿಗಳೇ ಶಿಶುವಿನ ಪಾಲನೆ ಪೋಷಣೆ ಮಾಡಿದರು. ಆ ಮಗುವಿಗೆ ರಘುನಾಥನೆಂದು ಹೆಸರಿಟ್ಟರು. ರಘುನಾಥನ ಸಾಕು ತಂದೆಯ ಆರ್ಥಿಕ ಸ್ಥಿತಿಯು ಚೆನ್ನಾಗಿರಲಿಲ್ಲ. ಈ ಕಾರಣದಿಂದ ರಘುನಾಥನು ಬಾಲ್ಯವಸ್ಥೆಯಲ್ಲಿಯೇ ಹಳ್ಳಿಯ ಪಂಡಿತ ಮನೋಹರ ಪಂಚಾನನ ಅವರ ಪಾಠಶಾಲೆಗೆ ವಿದ್ಯಾಭ್ಯಾಸಕ್ಕೆ ಹೋದನು. ಅವರಿಗೆ ಕೊಡಬೇಕಾದ ಶಿಕ್ಷಣ ಶುಲ್ಕಕ್ಕೆ ಬದಲಾಗಿ ಅವರ ಹಸುಗಳನ್ನು ಮೇಯಿಸುತ್ತಿದ್ದನು. ರಘುನಾಥನು ತೀಕ್ಷ್ಣ ಬುದ್ಧಿಯವನಾದುದರಿಂದ ಎಲ್ಲರೂ ಮುಂದೆ ಅವನು ದೊಡ್ಡ ಮೇಧಾವಿಯಾಗುತ್ತಾನೆಂದು ಹೇಳುತ್ತಿದ್ದರು. ಕೆಲವೇ ದಿನಗಳಲ್ಲಿ ಅವನು ಆ ಶಾಲೆಯ ಶಿಕ್ಷಣವನ್ನು ಮುಗಿಸಿದನು.</p>
<p class="Text">ಒಂದು ದಿನ ರಘುನಾಥನು ಪಂಡಿತ ಪಂಚಾನನ ಮಹಾಶಯರ ದನಗಳನ್ನು ಮೇಯಿಸಲು ಹೊಲಕ್ಕೆ ಹೋಗಿದ್ದನು. ಆದರೆ ಮಧ್ಯಾಹ್ನ ಕಳೆದರೂ ಅವನು ಮನೆಗೆ ಬರದಿರುವುದನ್ನು ಕಂಡು ಪಂಡಿತರಿಗೆ ಚಿಂತೆಯಾಯಿತು. ಅವರು ಅವನನ್ನು ಹುಡುಕಿಕೊಂಡು ಹೊರಟರು. ಹುಡುಕುತ್ತಾ ಬಂದಾಗ ರಘುನಾಥನು ಒಂದು ಆಲದ ಮರದ ನೆರಳಿನಲ್ಲಿ ಮಲಗಿರುವುದನ್ನು ಕಂಡರು. ಅವನ ಮುಖದ ಮೇಲೆ ಆಲದ ಎಲೆಯ ಸಂದಿಯಿಂದ ತೂರಿಬಂದ ಬಿಸಿಲು ಹರಡಿತ್ತು. ಅವನ ಮುಖದ ಮೇಲೆ ಬಿಸಿಲು ಬೀಳದಂತೆ ಒಂದು ದೊಡ್ಡಭಾರಿ ವಿಷ ಸರ್ಪವು ತನ್ನ ಹೆಡೆಯನ್ನು ಕೊಡೆಯಂತೆ ಬಿಚ್ಚಿ ಹಿಡಿದು ಕುಳಿತಿತ್ತು. ಇದನ್ನು ನೋಡಿ ಪಂಡಿತರಿಗೆ ಬಹಳ ವಿಸ್ಮಯವಾಯಿತು. ಈ ಬಾಲಕ ಸಾಧಾರಣ ಮನುಷ್ಯನಲ್ಲ, ಯಾರೋ ಮಹಾಪುರಷನೇ ಇರಬೇಕು ಎಂದು ಕೂಡಲೇ ಅವರು ತಿಳಿದರು. ಸ್ವಲ್ಪ ಹೊತ್ತು ಕಳೆದ ನಂತರ ಹಾವು ಹೊರಟು ಹೋದಮೇಲೆ ಪಂಡಿತರು ರಘುನಾಥನೊಡನೆ ಮನೆಗೆ ಬಂದರು.</p>
<p class="Text">ಕೆಲವು ಸಮಯ ಕಳೆದ ನಂತರ ಲಾವು ಗ್ರಾಮದ ರಾಜನು ಮರಣ ಹೊಂದಿದನು. ಅನಂತರ ರಘುನಾಥನನ್ನೇ ಅಲ್ಲಿಗೆ ರಾಜನನ್ನಾಗಿ ಮಾಡಿದರು. ಅಂದಿನಿಂದ ಮಲ್ಲರಾಜ್ಯ ಪ್ರಾರಂಭವಾಯಿತು. ರಘುನಾಥನು ಕಾಲವಾದ ನಂತರ ಅವನ ಮಗ ಜಯಮಲ್ಲನು ಸಿಂಹಾಸನವನ್ನೇರಿದನು. ಅವನು ಪ್ರದ್ಯುಮ್ನಪುರವನ್ನು ಗೆದ್ದು ತನ್ನ ರಾಜಧಾನಿಯನ್ನು ಲಾವುಗ್ರಾಮದಿಂದ ಅಲ್ಲಿಗೆ ಸ್ಥಳಾಂತರಿಸಿದನು. ಪ್ರದ್ಯುಮ್ನಪುರದಲ್ಲಿ ಒಬ್ಬರ ನಂತರ ಒಬ್ಬರು ಈ ವಂಶದವರೇ ರಾಜರಾಗುತ್ತಾ ಹೋದರು. ಹನ್ನೆರಡನೇ ಪೀಳಿಗೆಯಲ್ಲಿ ಖಡ್ಗಮಲ್ಲನು ಉತ್ತರಾಧಿಕಾರಿಯಾದನು. ಅವನು ಈಗಿನ ಖಡ್ಗಪುರವನ್ನು ಗೆದ್ದನು ಅದಕ್ಕೆ ಖಡ್ಗಪುರವೆಂದು ಹೆಸರು ಬಂದದ್ದು ಅವನಿಂದಲೇ. ಅನಂತರ ಹತ್ತೊಂಬತ್ತನೇ ಪೀಳಿಗೆಯಲ್ಲಿ ಜಗತ್ಮಲ್ಲನು ರಾಜನಾದನು. ಅವನು ಹತ್ತಿರವಿದ್ದ ವನದಲ್ಲಿ ಹೊಸ ರಾಜಧಾನಿಯನ್ನು ಕಟ್ಟಿಸಿ ಅದಕ್ಕೆ ತನ್ನ ಕುಲದೇವತೆಯ ಹೆಸರಿನಲ್ಲಿ ‘ವಿಷ್ಣುಪುರ’ ಎಂದು ಹೆಸರಿಟ್ಟು ಅಲ್ಲಿಯೇ ವಾಸಮಾಡಿದನು.</p>
<p class="Sub-Heading" id="toc_marker-4-2">ಮಲ್ಲ ಹಂಬೀರನ ಪರಾಕ್ರಮ ಮತ್ತು ವೈಷ್ಣವತ್ವ</p>
<p class="Text">ಶತಮಾನಗಳು ಕಳೆದು ಹೋದವು. ಒಬ್ಬರಾದ ಮೇಲೆ ಒಬ್ಬ ರಾಜರು ಆಳುತ್ತಾ ಹೋದರು. ಪ್ರತಿಯೊಬ್ಬ ರಾಜನೂ ತನ್ನ ಇಚ್ಛಾನುಸಾರವಾಗಿ ರಾಜ್ಯದ ಮತ್ತು ರಾಜಧಾನಿಯ ಉನ್ನತಿಗಾಗಿ ಶ್ರಮಿಸುತ್ತಿದ್ದರು. ದೆಹಲಿಯ ಸಿಂಹಾಸನದ ಮೇಲೆ ಬಾದಶಹ ಅಕ್ಬರನು ಕುಳಿತು ರಾಜ್ಯಭಾರಮಾಡುತ್ತಿದ್ದಾಗ ಮಲ್ಲ ಭೂಮಿಯಲ್ಲಿ ರಾಜಾ ಹಂಬೀರ ಮಲ್ಲನು ರಾಜನಾಗಿದ್ದನು. ಮಲ್ಲರಾಜರುಗಳಲ್ಲಿ ವೀರ ಹಂಬೀರನು ಸರ್ವಪ್ರಧಾನರಾಜನಾಗಿದ್ದನು. ಅವನು ಸಾಹಸಿಯಾಗಿದ್ದಂತೆ ವಿದ್ವಾಂಸನೂ, ರಾಜ್ಯಭಾರ ಮಾಡುವುದರಲ್ಲಿ ದಕ್ಷನೂ ಅಗಿದ್ದನು. ಅವನು ಮುಸಲ್ಮಾನ ಆಕ್ರಮಣಕಾರಿಗಳಿಂದ ರಾಜಧಾನಿಯನ್ನು ರಕ್ಷಿಸಲು ಎರಡು ಕೋಟೆಗಳನ್ನು ಕಟ್ಟಿಸಿದ್ದನು.</p>
<p class="Text">ಇದೇ ವೀರ ಹಂಬೀರನ ಸಮಯದಲ್ಲಿ ಪಠಾಣ ಸೇನಾಪತಿಯಾದ ದಾವುದ್ ಖಾನನು ವಿಷ್ಣುಪುರದ ಮೇಲೆ ಆಕ್ರಮಣ ಮಾಡಿದನು. ಭಯಂಕರ ಯುದ್ಧವಾಯಿತು. ಮಲ್ಲಸೇನೆಯು ಪ್ರಬಲ ಪರಾಕ್ರಮದಿಂದ ಯುದ್ಧ ಮಾಡಿದ್ದರಿಂದ ಕೊನೆಗೆ ದಾವುದ್ ಖಾನನು ಹೀನರೀತಿಯಲ್ಲಿ ಪರಾಜಿತನಾಗಿ ರಣರಂಗದಿಂದ ಓಡಿಹೋದನು. ಈ ಯುದ್ಧದಲ್ಲಿ ಪಠಾಣರ ಸೇನೆಯ ಎಷ್ಟೊಂದು ಸೈನಿಕರು ಮಡಿದರೆಂದರೆ ರಣರಂಗವೆಲ್ಲವೂ ಸೈನಿಕರ ರುಂಡ-ಮುಂಡಗಳಿಂದ ತುಂಬಿಹೋಗಿತ್ತು. ಅದರಿಂದ ಆ ಸ್ಥಳಕ್ಕೆ ‘ಮುಂಡ ವಾಲಾ ಘಾಟ್’ ಎಂದು ಹೆಸರಾಯಿತು. ಈ ಸ್ಥಳವು ಈಗ ವಿಷ್ಣುಪುರದಿಂದ ಮೂರು ಮೈಲಿಗಳ ದೂರದಲ್ಲಿ ನದಿಯ ದಡದಲ್ಲಿದೆ. ಅಲ್ಲಿ ಕೋಟೆಯ ಧ್ವಂಸಾವಶೇಷವು ಈಗಲೂ ಕಂಡು ಬರುತ್ತದೆ. ಹಲವು ವರ್ಷಗಳ ಹಿಂದೆ ಪ್ರವಾಹದ ಕಾರಣದಿಂದ ಮಣ್ಣುಕೊಚ್ಚಿಹೋಗಿ ಒಂದು ದೊಡ್ಡ ಫಿರಂಗಿ ಮಣ್ಣಿನಿಂದ ಹೊರಗೆ ಬಂದಿತ್ತು ಅದನ್ನು ಈಗ ವಿಷ್ಣುಪುರದ ನ್ಯಾಯಾಲಯದ ಎದುರು ಇಡಲಾಗಿದೆ.</p>
<p class="Text">ವೀರ ಹಂಬೀರನು ಬಹುದೊಡ್ಡ ಯೋಧನೂ ಮತ್ತು ವಿಷ್ಣುಭಕ್ತನೂ ಆಗಿದ್ದನು. ಅವನ ಕಾಲದಿಂದಲೇ ಮಲ್ಲವಂಶದ ರಾಜರು ವೈಷ್ಣವ ಧರ್ಮದ ದೀಕ್ಷೆಯನ್ನು ಹೊಂದಲು ಪ್ರಾರಂಭಿಸಿದ್ದರು ಮತ್ತು ವೈಷ್ಣವ ಧರ್ಮದ ಪ್ರಚಾರಕ್ಕಾಗಿ ಮನಸ್ಸಿಗೆ ಬಂದಷ್ಟು ಹಣವನ್ನು ಖರ್ಚುಮಾಡುತ್ತಿದ್ದರು. ವೀರ ಹಂಬೀರನು ತನ್ನ ಪ್ರಾರಂಭಿಕ ಜೀವನದಲ್ಲಿ ವೈಷ್ಣವ ಧರ್ಮದ ಸಂಬಂಧವಾಗಿ ಹೆಚ್ಚಿಗೆ ತಿಳಿದಿರಲಿಲ್ಲ. ಒಂದು ಬಾರಿ ವೃಂದಾವನದಿಂದ ಶ್ರೀ ಜೀವಗೋಸ್ವಾಮಿ ಮತ್ತು ಶ್ರೀಕೃಷ್ಣದಾಸ ಕವಿರಾಜ ಮುಂತಾದ ವೈಷ್ಣವರು ಆಚಾರ್ಯ ಶ್ರೀನಿವಾಸ, ನರೋತ್ತಮದಾಸ ಮತ್ತು ಶ್ಯಾಮಾನಂದ ಈ ಮೂವರು ವೈಷ್ಣವರ ಜೊತೆಯಲ್ಲಿ ಮೂರು - ನಾಲ್ಕು ಎತ್ತಿನ ಬಂಡಿಗಳಲ್ಲಿ ಬಹಳಷ್ಟು ವೈಷ್ಣವ ಧರ್ಮದ ಗ್ರಂಥಗಳನ್ನು ತುಂಬಿ ಗೌಡ ದೇಶಕ್ಕೆ ಕಳುಹಿಸಿಕೊಟ್ಟಿದ್ದರು. ದೂರದ ಪ್ರಯಾಣವಾಗಿತ್ತು. ಮೂವರು ಗೋಸ್ವಾಮಿಗಳೂ ಮಾರ್ಗದಲ್ಲಿ ಕಷ್ಟ ಸಹಿಸುತ್ತಾ ತಮ್ಮ ದೇಶಕ್ಕೆ ಹೋಗುತ್ತಿದ್ದರು, ಮಾರ್ಗದಲ್ಲಿ ರಘುನಾಥಪುರವನ್ನು ದಾಟಿ ಗೋಪಾಲಪುರಕ್ಕೆ ಬಂದಾಗ ಅವರು ವಿಶ್ರಾಂತಿ ಪಡೆಯಲು ಗಾಡಿಗಳನ್ನು ನಿಲ್ಲಿಸಿ ಎತ್ತುಗಳ ಕೊರಳಿನ ಹಗ್ಗವನ್ನು ಬಿಚ್ಚಿ ಅಲ್ಲಿಯೇ ವಿರಮಿಸಿದರು. ಅವರಿಗೆ ಗಾಢವಾಗಿ ನಿದ್ರೆಯು ಬಂದಿತು. ಆಗ ವಿಷ್ಣುಪುರದ ರಾಜ ಸೈನಿಕರು ಗಾಡಿಗಳಲ್ಲಿ ಬಹುಮೂಲ್ಯ ವಸ್ತುಗಳಿರಬೇಕೆಂದು ತಿಳಿದು ಅವುಗಳನ್ನು ನಿಧಾನವಾಗಿ ವಿಷ್ಣುಪುರಕ್ಕೆ ಕೊಂಡೊಯ್ದರು.</p>
<p class="Text">ಈ ಕಡೆ ನಿದ್ದೆಯಿಂದೆದ್ದ ಗೋಸ್ವಾಮಿಗಳು ಎತ್ತಿನ ಗಾಡಿಗಳನ್ನು, ಗ್ರಂಥಗಳನ್ನು ಕಾಣದೆ ವ್ಯಾಕುಲರಾದರು. ಶ್ರೀನಿವಾಸರಂತೂ ಹುಚ್ಚು ಹಿಡಿದವರಂತೆ ಹರಿದು ಕೊಳೆಯಾದ ವಸ್ತ್ರವನ್ನು ಧರಿಸಿ ಗ್ರಂಥಗಳನ್ನು ಹುಡುಕುತ್ತಾ ವೃಂದಾವನಕ್ಕೆ ಹಿಂದಿರುಗಿದರು. ಆದರೆ ಶ್ರೀನಿವಾಸ ಗೋಸ್ವಾಮಿಗಳು ಹಳ್ಳಿ ಹಳ್ಳಿಯನ್ನು ಸುತ್ತುತ್ತಾ ಒಂದು ದಿನ ವಿಷ್ಣುಪುರಕ್ಕೆ ನಾಲ್ಕು ಮೈಲಿಗಳ ದೂರದಲ್ಲಿದ್ದ ದೇವಲಿ ಗ್ರಾಮಕ್ಕೆ ಬಂದರು. ಅಲ್ಲಿ ಶ್ರೀಕೃಷ್ಣ ವಲ್ಲಭ ಚಕ್ರವರ್ತಿ ಮಹಾಶಯರ ಭೇಟಿಯಾಯಿತು. ಚಕ್ರವರ್ತಿ ಮಹಾಶಯರು ಮಾತನಾಡುವಾಗ ಇವರ ಎಲ್ಲ ವೃತ್ತಾಂತವನ್ನು ತಿಳಿದುಕೊಂಡರು. ಅವರು ಶ್ರೀನಿವಾಸರಿಗೆ ಆಶ್ವಾಸನೆ ಕೊಡುತ್ತಾ ತಾವು ಇದರ ಬಗೆಗೆ ಏನೂ ಚಿಂತಿಸಬೇಡಿ ನಮ್ಮ ರಾಜರು ಪರಮ ದಯಾಳುಗಳು ಮತ್ತು ಧಾರ್ಮಿಕರೂ ಆಗಿರುವರು. ಅವರಿಗೆ ಎಲ್ಲ ವಿಚಾರವನ್ನು ಸ್ಪಷ್ಟವಾಗಿ ಹೇಳಿದರೆ, ಅವರು ನಿಶ್ಚಯವಾಗಿಯೂ ಏನಾದರೊಂದು ವ್ಯವಸ್ಥೆ ಮಾಡುತ್ತಾರೆ. ಎಂದು ಹೇಳಿದರು.</p>
<p class="Text">ಅನಂತರ ಒಂದು ದಿನ ಚಕ್ರವರ್ತಿ ಮಹಾಶಯರು ಶ್ರೀನಿವಾಸರನ್ನು ಜೊತೆಯಲ್ಲಿ ಕರೆದುಕೊಂಡು ರಾಜರ ಆಸ್ಥಾನಕ್ಕೆ ಹೋದರು. ಆ ಸಮಯದಲ್ಲಿ ಒಂದು ದೊಡ್ಡ ಸಮಾರಂಭವು ನಡೆಯುತ್ತಿದ್ದು ಶ್ರೀಮದ್ಭಾಗವತದ ಕಥಾವಾಚನವಾಗುತ್ತಿತ್ತು. ಕಥಾವಾಚನ ಮಾಡುತ್ತಿದ್ದವರು ರಾಜಪಂಡಿತರಾದ ವ್ಯಾಸ ಚಕ್ರವರ್ತಿಗಳು. ಅವರು ರಾಸಪಂಚಾಧ್ಯಾಯಿಯ ಅರ್ಥವನ್ನು ವಿವರಿಸುತ್ತಿದ್ದರು. ಆದರೆ ಅರ್ಥವಿವರಣೆ ಸರಿಯಾಗಿರಲಿಲ್ಲ. ಆದ್ದರಿಂದ ಆಚಾರ್ಯ ಶ್ರೀನಿವಾಸರು ಅವರೊಡನೆ ವಾದಕ್ಕಿಳಿದರು. ಶ್ರೋತೃಗಳು ಮತ್ತು ರಾಜರೂ ಸಹ ಶ್ರೀನಿವಾಸ ಮಹಾಶಯರಲ್ಲಿ ಕಥಾ ವಾಚನ ಮಾಡಲು ವಿನಯದಿಂದ ಕೇಳಿಕೊಂಡರು. ಆಚಾರ್ಯ ಶ್ರೀನಿವಾಸರು ವಿವರವಾಗಿ ಕಥೆಯನ್ನು ವಿವರಿಸಬೇಕಾಗಿ ಬಂದಿತು. ಅವರು ಭಾಗವತದ ಪ್ರತಿಯೊಂದು ಶ್ಲೋಕದ ಅರ್ಥವಿವರಣೆಯನ್ನು ಮಧುರವಾದ ಭಾಷೆಯಲ್ಲಿ ಎಲ್ಲರಿಗೂ ತಿಳಿಸಿ ಹೇಳಿದರು. ಆ ಭಕ್ತಿಪೂರ್ಣ, ಸರಳ, ಸುಂದರ, ಮಧುರ ಭಾಷೆಯಲ್ಲಿ ಅರ್ಥವಿವರಣೆಯನ್ನು ಕೇಳಿದ ಶ್ರೋತೃಗಳು ಮಂತ್ರಮುಗ್ಧರಾದರು. ರಾಜರು, ಮಂತ್ರಿಗಳು, ಸಭಾಸದರು ಎಲ್ಲರೂ ಕಥಾವಾಚನವನ್ನು ಕೇಳಿ ಆನಂದಿತರಾದರು. ರಾಜರು ಅತಿಶಯ ಭಕ್ತಿಯಿಂದ ಶ್ರೀನಿವಾಸರಿಗೆ ನಮಸ್ಕರಿಸಿ, ಅವರ ಚರಣರಜವನ್ನು ಶಿರಸ್ಸಿನಲ್ಲಿ ಧರಿಸಿ, ಅವರ ಪರಿಚಯವನ್ನು ಕೇಳಿದರು. ಆಚಾರ್ಯ ಶ್ರೀನಿವಾಸರು ತಮ್ಮ ಪರಿಚಯ ಮಾಡಿಕೊಡುತ್ತಾ ರಾಜದರ್ಬಾರಿಗೆ ಬಂದಿರುವ ಕಾರಣವನ್ನು ಹೇಳಿದರು.</p>
<p class="Text">ಆಚಾರ್ಯರರ ಮಾತುಗಳನ್ನು ಕೇಳಿ ರಾಜರಿಗೆ ತಮ್ಮ ಕುಕರ್ಮಕ್ಕೆ ಪಶ್ಚಾತ್ತಾಪವಾಯಿತು. ಅವರು ಕೈ ಮುಗಿದು ಅವರಿಗೆ ಹೇಳಿದರು - ಪೂಜ್ಯರೇ! ಗಾಡಿ ಸಮೇತ ತಮ್ಮ ಪುಸ್ತಕಗಳನ್ನು ಇಲ್ಲಿ ಇಟ್ಟುಕೊಂಡಿದ್ದು ನಮ್ಮ ಭಾಗ್ಯವೇ ಸರಿ. ಇಲ್ಲದೇ ಹೋಗಿದ್ದರೆ ತಮ್ಮಂತಹ ಮಹಾಪುರುಷರು ನಮ್ಮ ದರ್ಬಾರಿಗೆ ಏಕೆ ಬರುವಿರಿ? ತಮ್ಮ ಶ್ರೀಚರಣಗಳನ್ನು ಕಂಡು ನಾನು ಧನ್ಯನಾದೆ, ನನ್ನ ವಂಶವೂ ಮತ್ತು ಪಟ್ಟಣವೂ ಧನ್ಯವಾದವು. ಈಗ ಈ ಅಧಮನ ಅಪರಾಧಗಳನ್ನು ಕ್ಷಮಿಸಿ. ತಮ್ಮೆಲ್ಲ ಗ್ರಂಥಗಳೂ ಸುರಕ್ಷಿತವಾಗಿವೆ. ಅವುಗಳನ್ನು ತೆಗೆದುಕೊಂಡು ನನಗೆ ಯಾವ ದಂಡನೆಯನ್ನು ಬೇಕಾದರೂ ಕೊಡಿ. ಹೀಗೆ ಹೇಳಿ ರಾಜರು ಆಚಾರ್ಯರ ಚರಣಗಳ ಮೇಲೆ ತಲೆಯಿಟ್ಟರು. ಆಚಾರ್ಯರಿಗೆ ಕರುಣೆ ಹುಟ್ಟಿತು. ಅವರು ರಾಜರನ್ನು ಸಮಾಧಾನಗೊಳಿಸಿ, ಅನಂತರ ಆಷಾಢವಾಸದ ಬಹುಳ ತದಿಗೆಯಂದು ರಾಜರಿಗೆ ಶ್ರೀರಾಧಾಕೃಷ್ಣಮಂತ್ರದ ದೀಕ್ಷೆಯನ್ನು ಕೊಟ್ಟರು. ಅಂದಿನಿಂದ ಮಲ್ಲಭೂಮಿಯ ರಾಜರು ವೈಷ್ಣವ ಧರ್ಮದ ದೀಕ್ಷೆಯನ್ನು ಕೈಗೊಂಡರು.</p>
<p class="Text">ರಾಜಾ ವೀರ ಹಂಬೀರನು ಪರಮ ವೈಷ್ಣವನಾಗಿದ್ದನು. ರಾಜನ ಪ್ರಾರ್ಥನೆಯಂತೆ ಆಚಾರ್ಯ ಶ್ರೀನಿವಾಸರು ಕೆಲವು ದಿನಗಳು ವಿಷ್ಣುಪುರದಲ್ಲಿಯೇ ಉಳಿದರು. ಸ್ವಲ್ಪಸಮಯ ಕಳೆದನಂತರ ರಾಜನು ಗುರುದೇವ ಶ್ರೀನಿವಾಸರ ಜೊತೆ ವೃಂದಾವನಕ್ಕೆ ಹೋದನು. ಅಲ್ಲಿ ಎಲ್ಲ ತೀರ್ಥದರ್ಶನ ಮಾಡಿ ಹಿಂದಿರುಗಿ ರಾಜಧಾನಿಗೆ ಬಂದನು. ವೃಂದಾವನದಿಂದ ಬಂದ ಮೇಲೆ ರಾಜನು ರಾಜಧಾನಿಯನ್ನು ವೈಷ್ಣವಧರ್ಮದ ಶಿಕ್ಷಣಕ್ಕೆ ತಕ್ಕಂತೆ ಸಿದ್ಧಗೊಳಿಸಿದನು. ಬಹಳ ಧನರಾಶಿಯನ್ನು ವ್ಯಯಮಾಡಿ ಯಮುನಾ, ಕಾಲಿಂದೀ, ಶ್ಯಾಮಕುಂಡ ಮತ್ತು ರಾಧಾಕುಂಡ ಎಂಬ ಹೆಸರಿನ ಕೆರೆಗಳನ್ನು ಕಟ್ಟಿಸಿದನು. ವಿಷ್ಣುಪುರದ ಹತ್ತಿರವಿದ್ದ ಎರಡು ಗ್ರಾಮಗಳಿಗೆ ದ್ವಾರಕಾ ಮತ್ತು ಮಥುರಾ ಎಂದು ಹೆಸರಿಟ್ಟನು. ಇವೆಲ್ಲವನ್ನೂ ನೋಡಿ ವೈಷ್ಣವ ಕವಿಗಳು ಮತ್ತು ಸಾಧುಸಂತರು ವಿಷ್ಣುಪುರವನ್ನು ಗುಪ್ತ ವೃಂದಾವನ ಎಂದು ಕರೆದರು.</p>
<p class="Text">ರಾಜನು ಪ್ರಸಿದ್ಧ ಕುಶಲ ಶಿಲ್ಪಿಗಳಿಂದ ಕೃಷ್ಣಚಂದ್ರನ ಒಂದು ಮೂರ್ತಿಯನ್ನು ಮಾಡಿಸಿ, ದೊಡ್ಡ ಸಮಾರಂಭವನ್ನು ಏರ್ಪಡಿಸಿ ಅದರ ಪ್ರತಿಷ್ಠಾಪನೆಯನ್ನು ಮಾಡಿಸಿದನು. ಅವನು ತನ್ನ ಜೀವನಕಾಲದಲ್ಲಿ ಭವ್ಯ ಮಂದಿರವನ್ನು ಕಟ್ಟಿಸಲಾಗಲಿಲ್ಲ. ಅನಂತರ ಅವನ ಸುಯೋಗ್ಯಪುತ್ರ ರಘುನಾಥಸಿಂಹನು ಮಂದಿರವನ್ನು ಕಟ್ಟಿಸಿದನು. ಈ ಕೃಷ್ಣಚಂದ್ರನ ದೇವಾಲಯ ಈಗಲೂ ಇದೆ. ದೇವಾಲಯದಲ್ಲಿರುವ ಶಿಲಾಲೇಖದಂತೆ ಈ ದೇವಾಲಯವು ಕ್ರಿ.ಶ. 1656ರಲ್ಲಿ ನಿರ್ಮಾಣವಾಗಿತ್ತು.</p>
<p class="Sub-Heading" id="toc_marker-4-3">ರಾಜಾರಘುನಾಥನ ಭಗವತ್ಪ್ರೇಮ ಮತ್ತು ಶ್ರೀಮದನಮೋಹನನ ಸ್ಥಾಪನೆ :</p>
<p class="Text">ವೀರ ಹಂಬೀರನು ಗತಿಸಿದ ಮೇಲೆ ಅವನ ಪುತ್ರ ರಘುನಾಥನು ಅಲ್ಲಿನ ರಾಜನಾದನು. ಅವನೂ ಸಹ ತಂದೆಯಂತೆ ವೀರ ಯೋಧನು, ಬುದ್ಧಿವಂತನೂ ಅಗಿದ್ದನು. ರಾಜಮಹಲಿನ ನವಾಬನಾದ ಶಾಹಶುಜಾನನು ಒಂದು ದಿನ ಯಾವುದೋ ನೆಪದಿಂದ ರಘುನಾಥನನ್ನು ತನ್ನ ಆಸ್ಥಾನಕ್ಕೆ ಕರೆಸಿ ಬಂದಿಯನ್ನಾಗಿ ಮಾಡಿಕೊಂಡನು. ಕೊನೆಯಲ್ಲಿ ಅವನ ವೀರತ್ವ ಮತ್ತು ಸಾಹಸವನ್ನು ಪರೀಕ್ಷಿಸಲು ಅವನಿಗೆ ತನ್ನ ಒಂದು ದುಷ್ಟ ಕುದುರೆಯ ಬೆನ್ನ ಮೇಲೆ ಕುಳಿತು ಅದನ್ನು ಓಡಿಸಬೇಕೆಂದು ಆಜ್ಞೆಮಾಡಿದನು. ಕುದುರೆಯು ಅತ್ಯಂತ ಸೊಕ್ಕಿನದಾಗಿತ್ತು ಅದರೆ ರಘುನಾಥನು ಬಹಳ ಪರಾಕ್ರಮದಿಂದ ಅದನ್ನು ವಶಪಡಿಸಕೊಂಡು ಪಳಗಿಸಿ ಓಡಿಸಿಕೊಂಡು ಹಿಂದಕ್ಕೆ ಬಂದನು. ಇದರಿಂದ ಸಂತುಷ್ಟನಾದ ನವಾಬನು ಅವನನ್ನು ಬಂಧನಮುಕ್ತಗೊಳಿಸಿ ಅವನನ್ನು ಮಿತ್ರನಾಗಿಸಿಕೊಂಡನು. ನವಾಬನು ರಾಜಾ ರಘುನಾಥನನ್ನು ಸನ್ಮಾನಿಸಿ ಅವನಿಗೆ ‘ಸಿಂಹ’ ಎಂಬ ಬಿರುದನ್ನು ಕೊಟ್ಟನು. ಅವನ ಕಾಲದಿಂದಲೇ ಮಲ್ಲರಾಜರಿಗೆ ‘ಸಿಂಹ’ ಎಂಬ ಬಿರುದು ಉಂಟಾಯಿತು.</p>
<p class="Text">ನವಾಬನಿಂದ ಬೀಳ್ಕೊಂಡು ರಘುನಾಥನು ವಿಷ್ಣುಪುರಕ್ಕೆ ಹೊರಟನು. ಹೋಗುತ್ತಾ ಹೋಗುತ್ತಾ ಒಂದು ಗ್ರಾಮಕ್ಕೆ ಬಂದನು. ಅವನು ಪೂರ್ಣ ವೈಷ್ಣವನಾಗಿದ್ದರಿಂದ ಬಾಹ್ಮಣರನ್ನು ಬಿಟ್ಟು ಬೇರೆಯವರ ಮನೆಯಲ್ಲಿ ಊಟಮಾಡುತ್ತಿರಲಿಲ್ಲ. ಹಾಗೂ ವಿಷ್ಣುವಿನ ಪಾದೋದಕ ಮತ್ತು ತುಳಸಿಯನ್ನು ಸ್ವೀಕರಿಸದೆ ನೀರನ್ನೂ ಕುಡಿಯುತ್ತಿರಲಿಲ್ಲ. ಅವನು ಪತ್ತೆಮಾಡಿ ಧರಣೀಧರ ಎಂಬ ಬ್ರಾಹ್ಮಣನ ಅತಿಥಿಯಾದನು. ಧರಣೀಧರನು ಅತ್ಯಂತ ಬಡ ಬ್ರಾಹ್ಮಣನಾಗಿದ್ದನು. ಆದರೂ ಅವನು ಬಹಳ ಪ್ರಯತ್ನ ಮಾಡಿ ರಘುನಾಥನ ಆದರ ಸತ್ಕಾರವನ್ನು ಮಾಡಿ, ಭೋಜನದಿಂದ ತೃಪ್ತಿಗೊಳಿಸಿದನು. ಬಡವನಾಗಿದ್ದರೂ ಧರಣೀಧರನು ಬಹಳ ಧಾರ್ಮಿಕ ಪುರುಷನಾಗಿದ್ದನು. ಅವನು ಅನ್ಯಾಯ ಮಾಡುವುದಾಗಲೀ, ಸುಳ್ಳುಹೇಳುವುದಾಗಲೀ ಮಾಡುತ್ತಿರಲಿಲ್ಲ. ಅವನ ಮನೆಯಲ್ಲಿ ಭಗವಾನ್ ಶ್ರೀ ರಾಧಾಕೃಷ್ಣನ ಮದನಮೋಹನ ಎಂಬ ಹೆಸರಿನ ಮೂರ್ತಿ ಇತ್ತು. ಅದರ ಅದ್ಭುತ, ಅಪೂರ್ವ, ಸುಂದರ ರೂಪವನ್ನು ನೋಡಿ ರಾಜನು ಮುಗ್ಧನಾದನು. ಅವನು ಬ್ರಾಹ್ಮಣನಿಗೆ ಹತ್ತುಸಾವಿರ ರೂಪಾಯಿಗಳನ್ನು ತೆಗೆದುಕೊಂಡು ಮದನಮೋಹನ ಮೂರ್ತಿಯನ್ನು ತನಗೆ ಕೊಡಬೇಕೆಂದು ಕೇಳಿದನು. ಹಣ ಪಡೆದು ಮದನಮೋಹನ ಮೂರ್ತಿಯನ್ನು ಕೊಡಬೇಕಾಗುವುದೆಂದು ಯೋಚಿಸಿ ಆ ಬ್ರಾಹ್ಮಣನು ವ್ಯಾಕುಲನಾಗಿ ಚಿಕ್ಕಮಕ್ಕಳಂತೆ ಆಳುತ್ತಾ ಅವನು ಹೇಳಿದನು - ಇಲ್ಲ ನೀವೆಷ್ಟು ಹಣ ಕೊಟ್ಟರೂ ನಾನು ನನ್ನ ಭಗವಂತನನ್ನು ನಿಮಗೆ ಕೊಡಲಾರೆ.</p>
<p class="Text">ರಾತ್ರಿ ದೇವರ ಮಂದಿರದಲ್ಲಿ ಮಲಗಿದ್ದ ರಘುನಾಥನಿಗೆ ಭಗವಂತನ ಸ್ವಪ್ನಾದೇಶವಾಗಿ ಅವನು ಸದ್ದಿಲ್ಲದೆ ಮದನಮೋಹನ ಮೂರ್ತಿಯನ್ನು ಎತ್ತಿಕೊಂಡು ಬಟ್ಟೆಯಲ್ಲಿ ಸುತ್ತಿಕೊಂಡು ಮನೆಯಿಂದ ಹೊರಟನು. ಅವನ ಕೈ ಕಾಲುಗಳು ಮತ್ತು ಹೃದಯ ಕಂಪಿಸುತ್ತಿತ್ತು. ರಾಜನು ತನ್ನ ಜೀವನದಲ್ಲಿ ಎಂದೂ ಇಂತಹ ಕೆಲಸ ಮಾಡಿರಲಿಲ್ಲ. ಆದ್ದರಿಂದಲೇ ಅವನ ಶರೀರವು ಕಂಪಿಸುತ್ತಿತ್ತು. ಆದರೆ ಇಷ್ಟದೇವನ ಆಜ್ಞೆಯಾಗಿತ್ತು. ಅವನು ಮಂದಿರದ ಬಾಗಿಲನ್ನು ಮೆಲ್ಲನೆ ಮುಚ್ಚಿ ಹೊರಟು ಹೋದನು. ಎರಡು ಮೂರು ದಿನಗಳ ಮೇಲೆ ವಿಷ್ಣುಪುರವನ್ನು ತಲುಪಿದನು. ರಾಣಿಗೆ ಮದನ ಮೋಹನ ಮೂರ್ತಿಯ ವಿಚಾರವೆಲ್ಲವನ್ನು ಹೇಳಿ ಅಂತಃಪುರದ ಒಂದು ಮೂಲೆಯಲ್ಲಿ ಅದನ್ನು ಗುಪ್ತವಾಗಿ ಪ್ರತಿಷ್ಠಾಪಿಸಿದನು.</p>
<p class="Text">ಧರಣೀಧರನು ಬೆಳಗ್ಗೆ ಎದ್ದು ನಿತ್ಯದಂತೆ ಹೂ ಕೀಳಲು ಹೋದನು, ಹಿಂದಿರುಗಿಬಂದು ಮಂದಿರದ ಬಾಗಿಲನ್ನು ತೆರೆದಾಗ ಅಲ್ಲಿ ಭಗವಾನ್ ಮದನಮೋಹನ ಮೂರ್ತಿಯು ಕಾಣಲಿಲ್ಲ. ರಾಜಾ ರಘುನಾಥನೂ ಕಾಣಲಿಲ್ಲ. ಅವನು ಅತ್ಯಂತ ದುಃಖಿತನಾಗಿ ಎದೆ ಬಡಿದುಕೊಂಡು ರೋಧಿಸಿದನು. ರಘುನಾಥನೇ ಮೂರ್ತಿಯನ್ನು ತೆಗೆದುಕೊಂಡು ಓಡಿಹೋಗಿದ್ದಾನೆಂದು ನಿಶ್ಚಯಿಸಿದನು. ಹೀಗೆ ಯೋಚಿಸಿ ಆ ಬ್ರಾಹ್ಮಣನು ತಾನಿದ್ದ ಸ್ಥಿತಿಯಲ್ಲೇ ಶೋಕ ವ್ಯಾಕುಲನಾಗಿ ರಘುನಾಥನ ಮತ್ತು ಮದನಮೋಹನ ಮೂರ್ತಿಯ ಶೋಧನೆಗಾಗಿ ಮನೆಯಿಂದ ಹೊರಟನು. ಅವನು ಅನೇಕ ಸ್ಥಳಗಳಲ್ಲಿ ಅಲೆಯುತ್ತಾ ಕೊನೆಗೆ ವಿಷ್ಣುಪುರವನ್ನು ಸೇರಿದನು. ಅಲ್ಲಿ ಅವನು ಅನೇಕ ಸ್ಥಳಗಳಲ್ಲಿ ಒಂದು ತಿಂಗಳಿನವರೆಗೆ ಮನೆಯಿಂದ ಮನೆಗೆ ತಿರುಗುತ್ತಾ ಅಲೆದರೂ ಅವನಿಗೆ ಮೂರ್ತಿಯ ಪತ್ತೆಯಾಗಲಿಲ್ಲ. ಕೊನೆಗೆ ಪ್ರಾಣತ್ಯಾಗ ಮಾಡುವ ವಿಚಾರದಿಂದ ನದೀ ತೀರಕ್ಕೆ ಬಂದನು.</p>
<p class="Text">ಅವನು ನದಿಯಲ್ಲಿ ಬಿದ್ದು ಆತ್ಮಹತ್ಯೆಗೆ ಪ್ರಯತ್ನಿಸಿದಾಗ ಅಲ್ಲಿದ್ದ ಒಬ್ಬ ಮುದುಕಿಯು ಅವನನ್ನು ತಡೆದು, ಅವನ ವಿಚಾರವೆಲ್ಲವನ್ನೂ ತಿಳಿದುಕೊಂಡು ಹೇಳಿದಳು - ಈಮಾತನ್ನು ಯಾರಿಗೂ ಹೇಳಬೇಡ ಈ ಊರಿನ ರಾಜನಾದ ರಘುನಾಥಸಿಂಹನು ಎಲ್ಲಿಂದಲೋ ಒಂದು ಭಗವಂತನ ಪ್ರತಿಮೆಯನ್ನು ತಂದಿದ್ದಾನೆಂದೂ, ಅದನ್ನು ಅಂತಃಪುರದಲ್ಲಿ ಗುಪ್ತವಾಗಿ ಇಟ್ಟಿರುವನೆಂದೂ ಸುದ್ದಿ ಇದೆ. ಅಲ್ಲಿಗೆ ಹೋಗಿ ಅದೇ ನಿನ್ನ ಮದನಮೋಹನ ಮೂರ್ತಿ ಹೌದೋ ಅಲ್ಲವೋ ಎಂಬುದನ್ನು ಪತ್ತೆ ಮಾಡಿನೋಡು.</p>
<p class="Text">ಆ ವೃದ್ಧೆಯ ಮಾತುಗಳಿಂದ ಸಂತೋಷಗೊಂಡು ಬ್ರಾಹ್ಮಣನು ರಾಜನ ಆಸ್ಥಾನಕ್ಕೆ ಹೋದನು. ರಾಜನು ಬ್ರಾಹ್ಮಣನನ್ನು ಗುರುತಿಸಿ ಅವನನ್ನು ಶ್ರದ್ಧಾಭಕ್ತಿಗಳಿಂದ ಚೆನ್ನಾಗಿ ಆದರಿಸಿ ಸತ್ಕರಿಸಿದನು. ಧನ-ರತ್ನ ಏನು ಬೇಕಾದರೂ ತಾನು ಕೊಡಲು ಸಿದ್ಧನಿರುವುದಾಗಿ ಹೇಳಿದನು. ಬ್ರಾಹ್ಮಣನು ಅಳುತ್ತಾ ರಾಜನೇ! ನಾನು ಬಡವನಾಗಿದ್ದೇನೆ. ಬಡವನಾಗಿಯೇ ಇರಲು ಇಷ್ಟಪಡುತ್ತೇನೆ. ಧನ-ಸಂಪತ್ತನ್ನು ತೆಗೆದುಕೊಂಡು ಏನು ಮಾಡಲಿ? ಅವುಗಳ ಅವಶ್ಯಕತೆ ನನಗಿಲ್ಲ. ತಾವು ನನ್ನ ದೇವರು ಮದನಮೋಹನನ್ನು ತಂದಿರುವಿರಿ ಅದನ್ನು ನನಗೆ ವಾಪಸ್ಸು ಕೊಟ್ಟುಬಿಡಿ, ನಾನು ತಮ್ಮ ಕಾಲಿಗೆ ಬೀಳುತ್ತೇನೆ. ನಾನು ಭಗವಂತನನ್ನು ನನ್ನ ಕಣ್ಣುಗಳಿಂದ ನೋಡಲು ಇಚ್ಛಿಸುತ್ತೇನೆ. ಕೃಪೆಯಿಟ್ಟು ಒಂದು ಬಾರಿ ನನಗೆ ನನ್ನ ಭಗವಂತನನ್ನು ತೋರಿಸಿ ಎಂದು ಕೇಳಿದನು. ರಾಜನು ಬಹಳವಾಗಿ ಚಿಂತೆಯಲ್ಲಿ ಬಿದ್ದನು. ಅವನು ಬೇರೆ ಉಪಾಯ ಕಾಣದೆ ಬ್ರಾಹ್ಮಣನಿಗೆ ಹೇಳಿದನು - ತಾವು ದಯವಿಟ್ಟು ಕೆಲವು ದಿನಗಳು ಇಲ್ಲಿಯೇ ಇರಿ. ಇಂದಿನಿಂದ ಮೂರು ದಿನಗಳಾದ ಮೇಲೆ ನಾನು ನಿಮಗೆ ಮದನಮೋಹನನ ದರ್ಶನ ಮಾಡಿಸುತ್ತೇನೆ. ಬ್ರಾಹ್ಮಣನಿಗೆ ಬಹು ಆನಂದವಾಗಿ ಎರಡು ಕೈಗಳನ್ನು ಮೇಲೆತ್ತಿ ರಾಜನಿಗೆ ಆಶೀರ್ವದಿಸಿದನು.</p>
<p class="Text">ಒಂದು ದಿನ ರಾತ್ರಿ ಬ್ರಾಹ್ಮಣನಿಗೆ ಕನಸಾಯಿತು. ಮದನಮೋಹನನು ಅವನ ತಲೆಯನ್ನು ನೇವರಿಸುತ್ತಾ ಹೇಳಿದಂತಾಯಿತು. - ನಿನ್ನ ಭಕ್ತಿಯಿಂದ ನಾನು ಸಂತುಷ್ಟನಾಗಿದ್ದೇನೆ. ನೀನು ದುಃಖಿಸಬೇಡ, ಮನೆಗೆ ಹಿಂದಿರುಗು. ಈ ರಾಜನೂ ನನ್ನ ಮೇಲೆ ಬಹಳ ಭಕ್ತಿಯಿಟ್ಟಿದ್ದಾನೆ. ನನಗಾಗಿ ತನ್ನ ರಾಜ್ಯವನ್ನೇ ಮರೆತಿದ್ದಾನೆ. ಅವನ ಭಕ್ತಿಯಿಂದ ನಾನು ಬಂಧಿತನಾಗಿದ್ದೇನೆ. ಆದ್ದರಿಂದ ಇನ್ನುಮೇಲೆ ನಾನು ಇಲ್ಲಿಯೇ ಇರುತ್ತೇನೆ. ಆದರೆ ನಿನ್ನ ಮನೆಗೆ ನಾನು ಪ್ರತಿದಿನವೂ ಬರುತ್ತೇನೆ. ನೀನು ನಿತ್ಯವೂ ನನ್ನನ್ನು ನೋಡುವೆಯಂತೆ. ನಾನು ಪೀಠದ ಮೇಲೆ ನಿತ್ಯವೂ ಹುಣಸೆ ಹೂವುಗಳನ್ನು ಇಟ್ಟು ಬರುತ್ತೇನೆ. ಅವುಗಳನ್ನು ನೋಡಿ ನೀನು ನಾನು ನಿತ್ಯವೂ ಬರುತ್ತಿದ್ದೇನೆಂದು ತಿಳಿ.</p>
<p class="Text">ಬೆಳಿಗ್ಗೆ ಬ್ರಾಹ್ಮಣನನ್ನು ಕರೆಯಲು ಸ್ವತಃ ರಾಜನೇ ಬಂದು ವಿನಯ ಪೂರ್ವಕವಾಗಿ ಹೇಳಿದನು -‘ಬ್ರಹ್ಮನ್! ತಾವು ನನ್ನ ಅಪರಾಧವನ್ನು ಮನ್ನಿಸಿ ನನ್ನ ಜೊತೆ ದಯವಾಡಿಸಿ, ನಾನು ತಮ್ಮ ಮದನಮೋಹನನ ದರ್ಶನ ಮಾಡಿಸುತ್ತೇನೆ. ಅನಂತರ ತಮ್ಮ ಇಚ್ಛೆ ಇದ್ದಂತೆ ನಡೆದುಕೊಳ್ಳಿ’ ರಾಜನ ಮಾತುಗಳನ್ನು ಕೇಳಿ ಧರಣೀಧರನ ಆನಂದಕ್ಕೆ ಪಾರವೇ ಇರಲಿಲ್ಲ. ಅವನು ರಾಜಾರಘುನಾಥಸಿಂಹನ ಹಿಂದೆಯೇ ಬಂದನು. ಅಂತಃಪುರದಲ್ಲಿ ಅವನು ಮದನಮೋಹನನ ದರ್ಶನ ಮಾಡಿದನು. ದರ್ಶನವಾದಕೂಡಲೇ ಪರವಶನಾದನು, ಮಾತಾಡುವ ಶಕ್ತಿಯೂ ಇರಲಿಲ್ಲ, ಕಣ್ಣೀರು ಪ್ರವಹಿಸಿತು. ಅದರಿಂದ ಅವನ ವಕ್ಷಸ್ಥಲ ನೆನೆದುಹೋಯಿತು. ಅವನು ರೆಪ್ಪೆ ಮಿಟುಕಿಸದೆ ಭಗವಂತನನ್ನು ನೋಡುತ್ತಿದ್ದನು. ಭಗವಾನ್ ಮದನಮೋಹನನ ವಿಗ್ರಹವು ಬಹು ಚಿತ್ತಾಕರ್ಷಕವಾಗಿಯೂ, ಸರ್ವವಿಧದಿಂದ ಸುಸಜ್ಜಿತವಾಗಿಯೂ ಇತ್ತು. ರಾಜಾರಘುನಾಥಸಿಂಹನು ಮದನಮೋಹನನ್ನು ವಿಷ್ಣುಪುರಕ್ಕೆ ತಂದ ಮೇಲೆ ಎಲ್ಲ ಕಾರ್ಯಗಳನ್ನೂ ಬಿಟ್ಟು ಯಾವಾಗಲೂ ಭಗವಂತನ ಹತ್ತಿರವೇ ಇರುತ್ತಿದ್ದು ಬಹು ಅಮೂಲ್ಯ ವಸ್ತ್ರಗಳಿಂದ ಮೂರ್ತಿಯನ್ನು ಅಲಂಕರಿಸುತ್ತಿದ್ದನು. ಬ್ರಾಹ್ಮಣ ಧರಣೀಧರನು ಆಶ್ಚರ್ಯಚಕಿತನಾಗಿ ಭಗವಂತನ ದರ್ಶನದಲ್ಲೇ ತಲ್ಲೀನನಾಗಿದ್ದನು. ಅವನು ನಿರ್ನಿಮೇಷ ದೃಷ್ಟಿಯಿಂದ ಬಹುಕಾಲ ನೋಡುತ್ತಿದ್ದು ಅನಂತರ ಭಕ್ತಿಪೂರ್ವಕವಾಗಿ ನಮಿಸಿ ಸ್ತುತಿಸಿದನು.</p>
<p class="Text">ರಾಜನು ಧರಣೀಧರನಿಗೆ ವಿಷ್ಣುಪುರದಲ್ಲಿಯೇ ಇರುವಂತೆ ಕೈಮುಗಿದು ಕಾಲು ಹಿಡಿದು ಪ್ರಾರ್ಥಿಸಿದನು. ಜಮೀನು ಕೊಡುವೆನೆಂದೂ, ಮನೆಯು ನಿರ್ಮಾಣಮಾಡಿ ಕೊಡುವೆನೆಂದೂ, ಕೊನೆಗೆ ಭಗವಾನ್ ಮದನಮೋಹನನ ಪೂಜೆ ಅರ್ಚನೆಯ ಹೊಣೆಗಾರಿಕೆಯನ್ನು ಕೊಡುವೆನೆಂದೂ ಹೇಳಿದನು. ಆದರೆ ಅವನು ಯಾವ ರೀತಿಯಲ್ಲೂ ವಿಷ್ಣುಪುರದಲ್ಲಿ ಇರಲು ಒಪ್ಪಲಿಲ್ಲ. ಕೈಮುಗಿದು ಬಾರಿ ಬಾರಿಗೂ ನಮಸ್ಕರಿಸಿ ಭಗವಂತನ ಸ್ವಪ್ನಾದೇಶವನ್ನು ನೆನೆದು ಭಗವಂತನನ್ನು ವಿಷ್ಣುಪುರದಲ್ಲಿ ಬಿಡಲಾರದೆ ಬಿಟ್ಟು ಹೊರಟು ಹೋದನು.</p>
<p class="Text">ಒಂದು ಬಾರಿ ರಥಯಾತ್ರೆಯ ಮಹೋತ್ಸವದಲ್ಲಿ ನೂರಾರು ಆನೆಗಳನ್ನು ಮತ್ತು ಕುದುರೆಗಳನ್ನು ಕಟ್ಟಿ ಶ್ರದ್ಧಾ ಭಕ್ತಿಪೂರ್ವಕವಾಗಿ ಪ್ರಾರ್ಥನೆ ಮಾಡಿ ಎಳೆದರೂ ಶ್ರೀ ಮದನ ಮೋಹನನ ರಥ ಚಲಿಸಲಿಲ್ಲ. ಕಾರಣವೇನೆಂದರೆ ಒಂದು ಮುದುಕಿ ವೀರಸಿಂಹಪುರದಿಂದ ರಥಯಾತ್ರೆಯ ದರ್ಶನಾರ್ಥವಾಗಿ ಬರುತ್ತಿದ್ದು ದಾರಿಯಲ್ಲಿಯೇ ಆಯಾಸ ಹೊಂದಿ ಬಿದ್ದು ಬಿಟ್ಟಳು. ಅವಳಿಗೆ ದರ್ಶನ ಕೊಡದೆ ರಥವು ಮುಂದಕ್ಕೆ ಹೋಗಲು ಸಾಧ್ಯವಿರಲಿಲ್ಲ. ಕೊನೆಗೆ ಅವಳನ್ನು ಪಲ್ಲಕ್ಕಿಯಲ್ಲಿ ಕರೆತಂದನಂತರವೇ ರಥವು ಮುಂದಕ್ಕೆ ಚಲಿಸಿತು.</p>
<p class="Sub-Heading" id="toc_marker-4-4">ರಾಜಾಗೋಪಾಲಸಿಂಹನು ಒತ್ತಾಯಪೂರ್ವಕ ಮಾಡಿಸಿದ ಹರಿನಾಮ ಸ್ಮರಣೆ :</p>
<p class="Text">ಇದೇ ಭಕ್ತ ರಘುನಾಥಸಿಂಹನ ಪವಿತ್ರ ವಂಶದಲ್ಲಿ ಕೆಲವು ಪೀಳಿಗೆಗಳು ಕಳೆದ ನಂತರ ಕ್ರಿ.ಶ.1712ನೇ ಇಸವಿಯಲ್ಲಿ ಗೋಪಾಲಸಿಂಹನು ರಾಜನಾದನು. ಅವನು ಪರಮ ವೈಷ್ಣವನಾಗಿದ್ದನು. ರಾತ್ರಿ-ಹಗಲು ಯಾವಾಗಲೂ ಭಗವಂತನ ನಾಮಸ್ಮರಣೆಯಲ್ಲೇ ಕಾಲಕಳೆಯುತ್ತಿದ್ದನು. ರಾಜ ಕಾರ್ಯಗಳಲ್ಲಿ ಉದಾಸೀನನಂತೆ ಇದ್ದನು. ಹರಿನಾಮ ಜಪಮಾಲೆಯನ್ನು ಕೈಲಿ ಹಿಡಿದು, ಭಕ್ತರ ಜೊತೆ ಧರ್ಮ ಚರ್ಚೆ ಮಾಡುತ್ತಾ ವೈಷ್ಣವ ಗ್ರಂಥಗಳನ್ನು ಪಠಿಸುತ್ತಿದ್ದನು. ದಾರಿಯಲ್ಲಿ ಎಲ್ಲಾದರೂ ಯಾರೇ ವೈಷ್ಣವ ಸಾಧು-ಸನ್ಯಾಸಿಗಳು ಸಿಕ್ಕಿದರೂ ಅವರನ್ನು ದರ್ಬಾರಿಗೆ ಕರೆತಂದು ಅತ್ಯಂತ ಭಕ್ತಿಯಿಂದ ಅವರ ಸೇವೆ ಪೂಜೆಯನ್ನು ಮಾಡುತ್ತಿದ್ದನು. ಭಕ್ತನಾದ ಗೋಪಾಲಸಿಂಹನು ಅನೇಕ ವೈಷ್ಣವರಿಗೆ ಬಹಳಷ್ಟು ಕಂದಾಯ ರಹಿತವಾದ ಜಮೀನನ್ನು ದಾನವಾಗಿ ಕೊಟ್ಟಿದ್ದನು. ಆ ಎಲ್ಲ ವೈಷ್ಣವರ ವಂಶಸ್ಥರು ವಿಷ್ಣುಪುರದಲ್ಲಿ ಈಗಲೂ ಜಮೀನನ್ನು ಅನುಭವಿಸುತ್ತಿದ್ದಾರೆ.</p>
<p class="Text">ಒಂದು ಸಾರಿ ರಾಜನು ರಾಜದರ್ಬಾರಿನಲ್ಲಿರುವ ಎಲ್ಲ ಕರ್ಮಚಾರಿಗಳೂ ದಿನಕ್ಕೆ ಒಂದು ಬಾರಿಯಾದರೂ ಸಮಯಾನುಸಾರವಾಗಿ ಹರಿನಾಮದ ಮಾಲೆಯನ್ನು ಹಿಡಿದು ಜಪಿಸಬೇಕೆಂದೂ, ಜಪಮಾಡದೇ ಇರುವವರನ್ನು ದಂಡಿಸಲಾಗುವುದೆಂದೂ ಆಜ್ಞೆಮಾಡಿದನು. ಎಲ್ಲರೂ ಮಾಲೆಯನ್ನು ತರಿಸಿಕೊಂಡು ಜಪಮಾಡಲು ಪ್ರಾರಂಭಿಸಿದರು. ಕೆಲವು ದಿನಗಳ ಬಳಿಕ ಅಂತಃಪುರದ ಸೇವಕಿಯರು ಮತ್ತು ಮಹಿಳೆಯರು ಕೂಡ ಪ್ರತಿದಿನ ಜಪಮಾಡಲು ಪ್ರಾರಂಭಿಸಿದರು. ಅನಂತರ ಮತ್ತೊಂದುದಿನ ರಾಜನು ರಾಜಧಾನಿ ವಿಷ್ಣುಪುರದ ಪ್ರತಿಯೊಬ್ಬ ವ್ಯಕ್ತಿಯೂ ಜಪಮಾಡಬೇಕು. ಮುದುಕರು, ಯುವಕರು, ಬಾಲಕರು, ಬಾಲಕೀಯರು, ಸ್ತ್ರೀಯರಾದಿಯಾಗಿ ಎಲ್ಲರೂ ದಿನಕ್ಕೆ ಒಂದು ಸಾರಿಯಾದರೂ ಮಾಲೆ ಹಿಡಿದು ಜಪಮಾಡಲೇಬೇಕು ಎಂದು ಅದೇಶ ಹೊರಡಿಸಿದನು. ರಾಜಾಜ್ಞೆಯಾದ್ದರಿಂದ ಬಾಧ್ಯರಾಗಿ ಎಲ್ಲರೂ ಭಗವನ್ನಾಮವನ್ನು ಜಪಿಸತೊಡಗಿದರು. ದಿನಕ್ಕೆ ಒಂದು ಸಾರಿಯಾದರೂ ಎಲ್ಲರೂ ಜಪಮಾಲೆಯನ್ನು ಹಿಡಿದು ಕುಳಿತುಕೊಳ್ಳಬೇಕಾಗುತ್ತಿತ್ತು. ನೆವ ಹೇಳಿ ತಪ್ಪಿಸಿಕೊಳ್ಳಲು ಅವಕಾಶವೇ ಇರಲಿಲ್ಲ. ಏಕೆಂದರೆ ಪ್ರತಿಯೊಬ್ಬರೂ ಪ್ರತಿದಿನವೂ ಜಪಮಾಡುವರೋ ಇಲ್ಲವೋ ಎಂಬುದನ್ನು ಪರೀಕ್ಷೀಸಲು ರಾಜನು ಗುಪ್ತಚರರನ್ನು ನೇಮಿಸಿದ್ದನು. ಜೊತೆಗೆ ತಾನು ಸಹ ಆಗಾಗ್ಗೆ ವೇಷಮರೆಸಿ ಎಲ್ಲ ಕಡೆಯೂ ಸುತ್ತಿ ಪರೀಕ್ಷಿಸುತ್ತಿದ್ದನು. ಸಮಯಾಸಮಯದ ಗಣನೆ ಇರಲಿಲ್ಲ. ದಿನದ ಯಾವ ಸಮಯದಲ್ಲಾದರೂ ಒಂದು ಬಾರಿ ಜಪಮಾಡಬೇಕಾಗಿತ್ತು. ಏಕೆಂದರೆ ರಾಜನು ಜಪ ಮಾಡಲು ನಿರ್ದಿಷ್ಟ ಸಮಯವನ್ನು ಸೂಚಿಸಿರಲಿಲ್ಲ. ಜನರು ಭೋಜನಕ್ಕೆ ಕುಳಿತಾಗ ಇನ್ನೂ ಅಡುಗೆಯಾಗದಿದ್ದರೆ ಅಥವಾ ಬಡಿಸಲು ಸ್ವಲ್ಪ ಹೊತ್ತಾದರೆ ಅದೇ ಸಮಯದಲ್ಲಿ ಜನರು ಮಾಲೆಯನ್ನು ಹಿಡಿದು ಜಪಮಾಡುತ್ತಿದ್ದರು. ವಾಸ್ತವವಾಗಿ ರಾಜಾ ಗೋಪಾಲಸಿಂಹನ ಈ ಕಾರ್ಯ ಶ್ಲಾಘನೀಯವಾಗಿತ್ತು. ಯಾರು ಯಾವ ರೀತಿಯಿಂದಲಾದರೂ ತನ್ನ ಆತ್ಮೀಯರನ್ನು ಭಗವಂತನ ಸ್ಮರಣೆಯಲ್ಲಿ ತೊಡಗುವಂತೆ ಮಾಡಿದರೆ ಅವನೇ ನಿಜವಾದ ಬಂಧು ಮತ್ತು ಹಿತೈಷಿ ಎನಿಸುತ್ತಾನೆ.</p>
<p class="Shlok">ತುಲಸೀ ಸೊ ಸಭ ಭಾಂತಿ ಪರಮ ಹಿತ ಪೂಜ್ಯ ಪ್ರಾನತೇ ಪ್ಯಾರೋ ।</p>
<p class="Shlok">ಜಾತೇ ಹೋಯ ಸನೇಹ ರಾಮಪದ ಏತೊ ಮತೋ ಹಮಾರೋ ॥</p>
<p class="Text">ಯಾರೂ ಶ್ರೀರಾಮನ ಪಾದಸ್ನೇಹಿತರಾಗಿರುವರೋ ಅವರು ಎಲ್ಲ ರೀತಿಯಿಂದಲೂ ಪರಮಹಿತೈಷಿಗಳಾಗಿಯೂ ಪರಮಪೂಜ್ಯರಾಗಿಯೂ ಪ್ರಾಣಕ್ಕಿಂತಲೂ ಹೆಚ್ಚು ಪ್ರೀತಿಪಾತ್ರರೆಂದು ತಿಳಿಯುತ್ತೇನೆ. ಎಂದು ಶ್ರೀ ತುಳಸೀದಾಸರು ಹೇಳಿದ್ದಾರೆ.</p>
<p class="Text"> ಇದು ಜನಗಳ ಕುತ್ತಿಗೆ ಹಿಡಿದು ಬಲವಂತವಾಗಿ ಅಮೃತವನ್ನು ಕುಡಿಸಿದಂತಾಗಿತ್ತು. ಆದರೆ ಕೆಲವು ಜನರು ಕೋಪಗೊಂಡು ಇದು ಗೋಪಾಲಸಿಂಹನ ಬಿಟ್ಟಿ ಕೆಲಸ ಎಂದು ಹೇಳತೊಡಗಿದರು. (ಕೆಲವು ಜನರು ಗೊಪಾಲಸಿಂಹನ ಈ ಕಾರ್ಯವನ್ನು ಅನ್ಯಾಯ ಮತ್ತು ಅತ್ಯಾಚಾರವೆಂದು ಹೇಳುತ್ತಿದ್ದರು.) ಆದರೆ ಇಂದು ಏನಾಗುತ್ತಿದೆ ಎಂಬುದನ್ನು ಅವರು ನೋಡಬೇಕು. ಬಲವಂತವಾಗಿ ಭಗವಂತನ ನಾಮಸ್ಮರಣೆಯನ್ನು ಬಿಡಿಸಲಾಗುತ್ತಿದೆ. ಇದು ಅಮೃತದ ಬಟ್ಟಲನ್ನು ಕಿತ್ತುಕೊಂಡು ಕತ್ತು ಹಿಡಿದು ಒತ್ತಾಯದಿಂದ ವಿಷವನ್ನು ಕುಡಿಸಿದಂತಾಗಿದೆ. ರಶ್ಯಾ ಮುಂತಾದ ದೇಶಗಳಲ್ಲಿ ಭಗವಂತನ ಅಸ್ತಿತ್ವವನ್ನು ಒಪ್ಪುವ ಜನರನ್ನು ದಂಡಿಸುವ ವಿಧಾನ ಜಾರಿಯಲ್ಲಿತ್ತು. ಇಲ್ಲಿ ಭಾರತದ ಸಂಸತ್ತಿನಲ್ಲಿ ಭಗವಂತನ ಪ್ರಾರ್ಥನೆಯಾದ ಮೇಲೆ ಕಾರ್ಯಕ್ರಮ ಪ್ರಾರಂಭಿಸುವ ಪ್ರಸ್ತಾಪ ಬಿದ್ದು ಹೋಯಿತು. ಈಶ್ವರನನ್ನು ಒಪ್ಪುವ ಪ್ರಜೆಗಳನ್ನು ಬಲಾತ್ಕರಿಸಿ ತಡೆಯುವುದು ಒಂದು ಗುಂಪಿನ ಸಿದ್ಧಾಂತವಾಗಿದೆ. ಜನರು ಇಂತಹವರನ್ನು ಕೆಟ್ಟವರೆಂದು ಈಗ ಹೇಳುವುದಿಲ್ಲ. ಆದರೆ ಭಗವಂತನ ಕಡೆಗೆ ಮನಸ್ಸು ಕೊಡುವಂತೆ ಒತ್ತಾಯಿಸುವವರನ್ನು ಅತ್ಯಾಚಾರಿಗಳೆಂದು ಹೇಳುತ್ತಾರೆ ಎಂತಹ ವಿಡಂಬನೆ ಇದು! ಮುಂದೆ ಇದೇ ಮಾತು ಒಂದು ಸಾಧಾರಣ ಗಾದೆಯಾಗಿ ಪರಿಣಮಿಸಿತು. ಬಾಂಕುಡಾ ಮತ್ತು ವಿಷ್ಣುಪುರದ ಸುತ್ತಮುತ್ತ ಈಗಲೂ ಇದು ಪ್ರಚಾರದಲ್ಲಿದೆ. ಯಾವುದಾದರೂ ಕೆಲಸಮಾಡಿದ ಮೇಲೆ ತಾನು ಮಾಡಿದ ಕೆಲಸಕ್ಕೆ ಮಜೂರಿ ಅಥವಾ ಪ್ರತಿಫಲ ಸಿಗದೇ ಹೋದರೆ ಆ ಕೆಲಸವನ್ನು ‘ಗೋಪಾಲಸಿಂಹನ ಬಿಟ್ಟಿಕೆಲಸ’ ಎಂದು ಹೇಳುತ್ತಾರೆ.</p>
<p class="Sub-Heading" id="toc_marker-4-5">ವಿಷ್ಣುಪುರದ ಮೇಲೆ ಆಕ್ರಮಣ ಮತ್ತು ಸಾಮೂಹಿಕ ಸಂಕೀರ್ತನೆ</p>
<p class="Text">ಮರಾಠರ ಸೇನಾಪತಿ ಭಾಸ್ಕರ ಪಂಡಿತನು ಬಹಳ ದಿನಗಳಿಂದಲೂ ಮಲ್ಲ ರಾಜ್ಯದ ಮೇಲೆ ಆಕ್ರಮಣ ಮಾಡಲು ಸಮಯ ಕಾಯುತ್ತಿದ್ದನು. ಆದರೆ ಮಲ್ಲ ಸೈನಿಕರ ಶಕ್ತಿ ಮತ್ತು ಯುದ್ಧ ಕೌಶಲವನ್ನು ನೋಡಿ ಅವನಿಗೆ ಆಕ್ರಮಣ ಮಾಡಲು ಸಾಹಸವಾಗುತ್ತಿರಲಿಲ್ಲ. ಆದರೆ ಗೋಪಾಲಸಿಂಹನು ರಾಜ್ಯಾಡಳಿತದಲ್ಲಿ ಉದಾಸೀನನಾಗಿರುವುದನ್ನು ಕೇಳಿ ಭಾಸ್ಕರಪಂಡಿತನು ಮಲ್ಲ ರಾಜ್ಯದ ಮೇಲೆ ಆಕ್ರಮಣಮಾಡಲು ಇದೇ ತಕ್ಕ ಸಮಯವೆಂದು ತಿಳಿದು ದೊಡ್ಡ ಸೇನೆಯೊಡನೆ ಬಂದು ಮಲ್ಲ ರಾಜ್ಯವನ್ನು ಮುತ್ತಿದನು.</p>
<p class="Text">ಮಲ್ಲರಾಜಗೋಪಾಲಸಿಂಹನ ಸೇನಾಪತಿಗಳಿಗೆ ಮರಾಠರ ಈ ಆಕ್ರಮಣದ ವಿಷಯ ಏನೂ ಗೊತ್ತಾಗಲಿಲ್ಲ. ಆ ಕಡೆ ಯಾರ ಗಮನವೂ ಇರಲಿಲ್ಲ. ಮರಾಠರ ಸೈನ್ಯವು ಮುಂಡವಾಲಾ ಘಾಟಿನ ಹತ್ತಿರ ಬಂದು ಬೀಡುಬಿಟ್ಟಿತು. ಅಲ್ಲಿ ಒಂದು ಮಾರ್ಗವಿದ್ದು ಅದರ ಮೇಲೆ ಅನೇಕ ತೋಪುಗಳನ್ನು ಸಜ್ಜುಗೊಳಿಸಿತ್ತು. ಹಿಂದಿನ ವ್ಯವಸ್ಥೆಯ ಅನುಸಾರವಾಗಿ ಮಲ್ಲರಾಜ್ಯಕ್ಕೆ ಕಾಲಿಡುವ ಮೊದಲು ಶತೃಗಳಿಗೆ ದುರ್ಗದ ಮೇಲೆ ಅಧಿಕಾರ ಹೊಂದಬೇಕಾಗಿತ್ತು. ಇಲ್ಲವೇ ಪರಾಜಯವನ್ನು ಸ್ವೀಕರಿಸಿ ರಣರಂಗದಿಂದ ಓಡಿಹೋಗಬೇಕಾಗಿತ್ತು. ಮರಾಠ ಸೈನಿಕರು ಮುರ್ಶಿದಾಬಾದ, ಢಾಕಾ ಮತ್ತು ಮಲ್ಲ ರಾಜ್ಯಕ್ಕೆ ಸೇರಿದ ಅನೇಕ ಗ್ರಾಮಗಳನ್ನು ಲೂಟಿಮಾಡಿ ವಿಷ್ಣುಪುರದ ಹತ್ತಿರಕ್ಕೆ ಬಂದಿದ್ದರು. ಆಗ ಮಧ್ಯಾಹ್ನದ ಸಮಯವಾಗಿತ್ತು. ಸೇನಾಪತಿಯ ಆದೇಶದಂತೆ ಸೇನೆಯ ಒಂದು ತುಕಡಿಯು ಕೂಡಲೇ ವೇಗವಾಗಿ ದುರ್ಗದ ಹತ್ತಿರ ಬಂದಿತು. ಆದರೆ ದುರ್ಗದ ಮೇಲಿದ್ದ ಸಜ್ಜಾದ ತೋಪುಗಳನ್ನು ನೋಡಿ ಬಹಳ ಹೆದರಿ ಅವರ ಗತಿ ಮಂದವಾಯಿತು. ಮರಾಠಾಸೇನಾಪತಿ ಭಾಸ್ಕರಪಂಡಿತನ ಸೌಭಾಗ್ಯದಿಂದ ಆ ಸಮಯದಲ್ಲಿ ದುರ್ಗದ ಸೈನಿಕರಲ್ಲಿ ಯಾರೋಬ್ಬರೂ ಅಲ್ಲಿರಲಿಲ್ಲ. ದುರ್ಗದ ಸೈನಿಕರು ಆಕ್ರಮಣದ ಅರಿವಿಲ್ಲದೆ ಸ್ವಚ್ಛಂದವಾಗಿ ಅಲ್ಲಿ-ಇಲ್ಲಿ ಸುತ್ತಾಡುತ್ತಿದ್ದರು. ಇಲ್ಲದಿದ್ದರೆ ಭಾಸ್ಕರಪಂಡಿತರು ಅಲ್ಲಿಯೇ ಪರಾಜಯವನ್ನು ಸ್ವೀಕರಿಸಬೇಕಾಗಿತ್ತು. ಮರಾಠಾ ಸೈನಿಕರು ಮುಂದಕ್ಕೆ ನುಗ್ಗಿದರು. ಇದೇ ಹೊತ್ತಿನಲ್ಲಿ ಒಬ್ಬ ದುರ್ಗದ ತೋಪು ಚಾಲಕನು ಶತೃ ಸೈನ್ಯವನ್ನು ನೋಡಿ ಕೂಡಲೇ ದುರ್ಗದ ಒಳಗಿನಿಂದ ತೋಪು ಹಾರಿಸಲು ಪ್ರಾರಂಭಿಸಿದನು. ತೋಪುಗಳ ಧ್ವನಿ ಕೇಳಿ ಮಲ್ಲರಾಜ್ಯದ ಅನ್ಯ ಸೈನಿಕರು ಓಡಿಬಂದು ತೋಪು ಹಾರಿಸತೊಡಗಿದರು. ತೋಪುಗಳಿಂದ ಗುಂಡುಗಳು ಹಾರಿದಂತೆ ಮರಾಠ ಸೈನಿಕರ ಮಾರಣಹೋಮ ಪ್ರಾರಂಭವಾಯಿತು. ದುರ್ಗದಲ್ಲಿ ಕೇವಲ ಹದಿನೈದು ಸೈನಿಕರು ಮಾತ್ರವಿದ್ದರು. ಮರಾಠ ಸೈನಿಕರು ಅತ್ಯಂತ ಸಮೀಪ ಬಂದಿದ್ದರಿಂದ ಅವರ ಮೇಲೆ ಗುಂಡುಗಳ ಸಿಡಿತ ಸರಿಯಾಗಿ ಆಗದೇ ಇರುವುದನ್ನು ಅವರು ನೋಡಿದ ಕೂಡಲೇ ಅವರು ಮರಾಠ ಸೈನಿಕರ ಮೇಲೆ ಬಂದೂಕು ಹಾರಿಸತೊಡಗಿದರು. ಒಬ್ಬ ಸೈನಿಕನು ಓಡಿ ಹೋಗಿ ದುರ್ಗದ ಸೇನಾಪತಿಗೆ ಸುದ್ದಿಯನ್ನು ತಿಳಿಸಿದನು.</p>
<p class="Text">ರಾಜಾ ಗೋಪಾಲಸಿಂಹನು ಮರಾಠಾ ಸೇನಾಪತಿ ಭಾಸ್ಕರ ಪಂಡಿತನ ಆಕ್ರಮಣದ ಮಾತನ್ನು ಕೇಳಿ ಸೇನೆಯ ಒಂದು ತುಕಡಿಯನ್ನು ಮುಂಡವಾಲಾ ಘಾಟಿಗೆ ಕಳುಹಿಸಿದನು. ಭಯಂಕರ ಯುದ್ಧ ಘಟಿಸಿತು. ಮಲ್ಲ ಸೈನಿಕರು ಸಂಖ್ಯೆಯಲ್ಲಿ ಕಮ್ಮಿಯಿದ್ದರೂ ಪ್ರಾಣದ ಹಂಗು ತೊರೆದು ಯುದ್ಧ ಮಾಡಿದರು. ಮರಾಠರ ಕಡೆಯಲ್ಲೂ ಹೆಚ್ಚು ಸೈನಿಕರು ಮಡಿದರು ಆದರೂ ದುರ್ಗವು ಮರಾಠರ ಕೈವಶವಾಯಿತು. ಉಳಿದ ಮಲ್ಲ ಸೈನಿಕರು ಹಿಂದಕ್ಕೆ ಸರಿದು ರಾಜದರ್ಬಾರಿಗೆ ಬಂದರು.</p>
<p class="Text">ಯುದ್ಧದಲ್ಲಿ ವಿಜಯ ಹೊಂದಿದ ಭಾಸ್ಕರ ಪಂಡಿತನು ಆನಂದಿತನಾಗಿ ವಿಷ್ಣುಪುರದ ಕಡೆಗೆ ಹೊರಟನು. ಮಧ್ಯದಲ್ಲಿ ರಾತ್ರಿಯಾಗಲು ಸೇನಾಪತಿಯು ರಸ್ತೆಯ ಹತ್ತಿರವೇ ಬೀಡುಬಿಟ್ಟನು. ವಿಷ್ಣುಪುರದಲ್ಲಿ ಈಗಿರುವ ಫೌಜುದಾರಿ ನ್ಯಾಯಾಲಯದ ಹತ್ತಿರವೇ ಭಾಸ್ಕರ ಪಂಡಿತನು ಆಗ ಬೀಡುಬಿಟ್ಟಿದ್ದನು. ಅದರಿಂದ ಈಗಲೂ ಆ ಸ್ಥಳವನ್ನು ‘ಮರಾಠಾ ಡಾಂಗಾ’ ಎಂದು ಕರೆಯುತ್ತಾರೆ.</p>
<p class="Text">ದುರ್ಗದ ಸೇನೆಯು ಓಡಿಬಂದು ರಾಜನಿಗೆ ಸುದ್ದಿಯನ್ನು ಕೇಳಿ ರಾಜನು ಎಲ್ಲರೂ ತಮ್ಮ ತಮ್ಮ ಸಂಪತ್ತು ಮತ್ತು ಪರಿವಾರದೊಡನೆ ದುರ್ಗದ ಒಳಗೆ ಬರಬೇಕೆಂದು ಪ್ರಜೆಗಳಿಗೆ ಆದೇಶಿಸಿದನು. ಪ್ರಜೆಗಳು ಭಯಭೀತರಾಗಿ ತಮ್ಮಲ್ಲಿದ್ದುದ್ದನ್ನು ತೆಗೆದುಕೊಂಡು ಪರಿವಾರದೊಡನೆ ದುರ್ಗದಲ್ಲಿ ಆಶ್ರಯ ಪಡೆದರು. ಕೆಲವರು ತಮ್ಮ ಧನ - ಸಂಪತ್ತನ್ನು ಅಲ್ಲೇ ಬಿಟ್ಟು ಪ್ರಾಣ ಉಳಿಸಿಕೊಳ್ಳಲು ದುರ್ಗಕ್ಕೆ ಓಡಿ ಬಂದರು.</p>
<p class="Text">ತನ್ನ ಸೇನೆಯು ಪರಾಜಯಗೊಂಡಿದ್ದನ್ನು ಕೇಳಿ ಗೋಪಾಲಸಿಂಹನು ಈಗ ಇನ್ನೇನೂ ಉಪಾಯವಿಲ್ಲವೆಂದು ಯೋಚಿಸಿದನು. ಆಗ ಅವನು ದುರ್ಗದಲ್ಲಿದ್ದ ಎಲ್ಲರಿಗೂ ಭಕ್ತಿ ಪಾರಮ್ಯದಿಂದ ಹರಿನಾಮ ಕೀರ್ತನೆಯನ್ನು ಮಾಡುತ್ತಿರಬೇಕೆಂದು ಅಪ್ಪಣೆ ಮಾಡಿದನು. ಆ ಸಮಯದಲ್ಲಿ ದುರ್ಗದಲ್ಲಿ ನಲವತ್ತು ಸಾವಿರ ಶಿಕ್ಷಿತ ಸೈನಿಕರಿದ್ದರೂ, ಅವರನ್ನು ಪರಾಭವಗೊಳಿಸಲು ಮರಾಠ ಸೇನಾಪತಿ ಭಾಸ್ಕರ ಪಂಡಿತನಿಗೆ ಸುಲಭ ಸಾಧ್ಯವಲ್ಲದ ವಿಚಾರವಾಗಿದ್ದರೂ ರಾಜನು ಇದರ ಕುರಿತು ಚಿಂತೆಮಾಡಲಿಲ್ಲ. ಅವನು ರಾಜಧಾನಿಯಲ್ಲಿದ್ದ ಎಲ್ಲ ಪ್ರಜೆಗಳ ಜೊತೆ ಹರಿನಾಮ ಕೀರ್ತನೆಯಲ್ಲಿ ಮಗ್ನನಾದನು. ಹರಿನಾಮದ ತುಮುಲ ಧ್ವನಿಯಿಂದ ದುರ್ಗ ಪ್ರತಿಧ್ವನಿತವಾಯಿತು. ಮರಾಠರ ಸೇನೆಯು ಆಯಾಸಗೊಂಡಿದ್ದರಿಂದ ರಾತ್ರಿಯಲ್ಲಿ ವಿಶ್ರಮಿಸುತ್ತಿತ್ತು.</p>
<p class="Text">ಆದರೆ ಮಲ್ಲ ಸೇನಾಪತಿಗಳು ನಿಶ್ಚಿಂತರಾಗಿರಲಿಲ್ಲ. ರಾಜ್ಯದಲ್ಲಿ ಒಂದು ಸಂಥಾಲೀ ಸೇನೆಯಿತ್ತು. ಅವರು ಬಹಳ ವಿಶ್ವಾಸಾರ್ಹರೂ, ಸಾಹಸಿಗಳೂ ಅಗಿದ್ದರು. ಅಂತಃಪುರದ ನಾಲ್ಕು ಕಡೆಯೂ ರಕ್ಷಣೆಗಾಗಿ ಅವರನ್ನು ನಿಯುಕ್ತಿಗೊಳಿಸಿದರು. ಮಲ್ಲ ಸೇನಾಪತಿಗಳು ಪ್ರಾಣಹೋದರೂ ಚಿಂತೆಯಿಲ್ಲ. ಆದರೆ ಮರಾಠರು ದುರ್ಗದ ಕಡೆಗೆ ಒಂದು ಹೆಜ್ಜೆಯೂ ಇಡದಂತೆ ತಡೆಯಬೇಕು ಎಂದು ಪ್ರತಿಜ್ಞೆ ಮಾಡಿದರು. ಈ ಉದ್ದೇಶದಿಂದಲೇ ಅವರು ರಾಜನ ಆಜ್ಞೆಯ ಪ್ರತೀಕ್ಷೆ ಮಾಡದೆ ರಾತ್ರಿಯಲ್ಲಿಯೇ  ದುರ್ಗದ ಸುತ್ತಲೂ ಸೇನೆಯನ್ನು ಸಜ್ಜುಗೊಳಿಸಿದರು. ದೊಡ್ಡ ತೋಪುಗಳಲ್ಲಿ ಸಿಡಿಮದ್ದು ತುಂಬಿ ತಯಾರಾಗಿ ನಿಂತರು. ಧನ-ಭಂಡಾರವನ್ನು ಅರಮನೆಯ ಗುಪ್ತಸ್ಥಳದಲ್ಲಿ ಯಾರಿಗೂ ಸಿಕ್ಕದ ಹಾಗೆ ರಹಸ್ಯವಾಗಿರಿಸಿದರು. ರಾಜನು ಈ ಎಲ್ಲ ವಿಚಾರದಿಂದಲೂ ಅನಭಿಜ್ಞನಾಗಿದ್ದನು. ಅವನಂತೂ ದುರ್ಗದಲ್ಲಿ ಕುಳಿತು ಪ್ರಜೆಗಳ ಜೊತೆಯಲ್ಲಿ ಜೋರಾಗಿ ಕೇವಲ ಹರಿನಾಮ ಸಂಕೀರ್ತನೆ ಮಾಡುತ್ತಿದ್ದನು.</p>
<p class="Text">ಬೆಳಿಗ್ಗೆ ಯಾದ ಕೂಡಲೇ ಮಲ್ಲಸೇನೆಯು ತೋಪುಹಾರಿಸಲು ಪ್ರಾರಂಭಿಸಿತು. ಮರಾಠ ಸೈನಿಕರು ಸಹ ಚೆನ್ನಾಗಿಯೇ ಎದುರಿಸಿದರು. ಯುದ್ಧವು ಶುರುವಾಗಿ ಮರಾಠ ಸೈನಿಕರು ದುರ್ಗದ ಮೇಲೆ ಆಕ್ರಮಣ ಮಾಡಲು ದುರ್ಗದ ಸುತ್ತಲೂ ಇದ್ದ ಕಂದಕವನ್ನು ದಾಟುವ ಪ್ರಯತ್ನ ಮಾಡಿದರು. ಆದರೆ ದೊಡ್ಡ ದೊಡ್ಡ ಕೆರೆಗಳಿಂದ ಕಂದಕ್ಕಕ್ಕೆ ನೀರು ಹಾಯಿಸುವ ಸುವ್ಯವಸ್ಥೆ ಇದ್ದುದರಿಂದ ಕಂದಕದಲ್ಲಿ ನೀರು ಮಳೆಗಾಲದ ನದಿಯ ಪ್ರವಾಹದಂತೆ ರಭಸವಾಗಿ ಉಕ್ಕುವಂತೆ ಹರಿಯುತ್ತಿದ್ದುದರಿಂದ ಮರಾಠ ಸೈನಿಕರಿಗೆ ಕಂದಕವನ್ನು ದಾಟುವುದು ಸಾಧ್ಯವಾಗಲಿಲ್ಲ. ಆ ಕಡೆ ದುರ್ಗದ ಮೇಲೆ ಸಾವಿರಾರು ಸೈನಿಕರು ಬಹಳಷ್ಟು ತೋಪುಗಳನ್ನು ಸಿದ್ಧವಾಡಿ ಸಜ್ಜಾಗಿ ನಿಂತಿದ್ದರು. ದುರ್ಗದ ಸದೃಢವಾದ ಬಾಗಿಲು ಮುಚ್ಚಿತ್ತು. ಇದರಿಂದ ದುರ್ಗದೊಳಗೆ ಭಾರಿ ಸೈನ್ಯವಿರಬೇಕೆಂದು ಮರಾಠರಿಗೆ ನಿಶ್ಚಿತವಾಯಿತು. ಆದರೆ ಹಲವಾರು ರಾಜ್ಯಗಳನ್ನು ಪರಾಭವಗೊಳಿಸಿದ್ದ ಗರ್ವ ಅವರನ್ನು ಆವರಿಸಿತ್ತು. ಅವರು ತೇಜಸ್ವಿಗಳೂ, ಸಾಹಸೀ ಯೋಧರೂ ಆಗಿದ್ದರು. ಅಂತಹವರು ಮಲ್ಲಸೈನಿಕರಿಂದ ಪರಾಜಯವನ್ನು ಹೇಗೆ ಸ್ವೀಕರಿಸಬಲ್ಲರು! ಅವರೂ ಹೇಗೋ ಪ್ರಯಾಸಪಟ್ಟು ಕಂದಕವನ್ನು ದಾಟಿ, ಬಂದೂಕು ಹಾರಿಸಿ ಯುದ್ಧಾರಂಭದ ಸಂಕೇತ ಮಾಡಿದರು.</p>
<p class="Text">ಮರಾಠಾ ಸೈನಿಕರು ಕಂದಕ ದಾಟಿದ್ದನ್ನು ಕಂಡು ಮಲ್ಲ ಸೈನಿಕರು ಒಟ್ಟಿಗೇ ತೋಪುಗಳನ್ನು ಬಂದೂಕುಗಳನ್ನು ಹಾರಿಸಲು ಪ್ರಾರಂಭಿಸಿದರು. ತೋಪುಗಳ ಗುಂಡು ಮತ್ತು ಬಂದೂಕಿನ ಗೋಲಿಗಳ ಧಾಳಿಗೆ ಸಿಕ್ಕಿ ಮರಾಠರು ಅಸಂಖ್ಯವಾಗಿ ಮಡಿದರು. ಅವರ ಶವಗಳು ಕಂದಕದಲ್ಲಿ ತೇಲಿಹೋದವು. ಕಂದಕಕ್ಕೆ ಮೊದಲು ಇಳಿದ ಮರಾಠ ಸೈನಿಕರಲ್ಲಿ ಒಬ್ಬನೂ ಉಳಿಯಲಿಲ್ಲ. ಭಾಸ್ಕರ ಪಂಡಿತನು ಇನ್ನೊಂದು ತುಕಡಿಯನ್ನು ಮುಂದೆನುಗ್ಗುವಂತೆ ಆಜ್ಞಾಪಿಸಿದನು. ಅವರಲ್ಲಿ ಕೆಲವರು ದಾಟಿದರೂ, ದ್ವಾರದ ಹತ್ತಿರ ಹೋಗುವವೇಳೆಗೆ ಧಾಳಿಗೆ ಸಿಕ್ಕಿ ಎಲ್ಲರೂ ಮರಣಹೊಂದಿದರು. ಈ ರೀತಿಯಾಗಿ ಮರಾಠ ಸೇನಾಪತಿ ಮೂರು ಭಾರಿ ಪ್ರಯತ್ನಿಸಿದರೂ ವಿಫಲವಾಗಿ ತನ್ನ ಸೈನಿಕರನ್ನು ಬಲಿಕೊಟ್ಟನು.</p>
<p class="Text">ರಾಜಾಗೋಪಾಲಸಿಂಹನು ಆ ಸಮಯದಲ್ಲಿ ಸಹ ದುರ್ಗದೊಳಗೆ ಹರಿನಾಮ ಕೀರ್ತನೆಯನ್ನು ಮಾಡುತ್ತಿದ್ದರು. ಯುದ್ಧದ ವಿಚಾರ ಅವರಿಗೆ ಗೊತ್ತಿರಲಿಲ್ಲ. ದುರ್ಗದಲ್ಲಿದ್ದ ಪ್ರಜೆಗಳಿಗೆ ಸಮಯವು ಭಯದಿಂದಲೇ ಕಳೆಯುತ್ತಿತ್ತು. ಜನರು ತೋಪಿನ, ಬಂದೂಕಿನ ಶಬ್ದವನ್ನು ಕೇಳುತ್ತಿದ್ದರೇ ಹೊರತು ಯುದ್ಧದ ಪರಿಣಾಮವೇನಾಗುತ್ತಿದೆ ಎಂಬುದು ಅವರಿಗೆ ಗೊತ್ತಿರಲಿಲ್ಲ. ನಿಶ್ಚಲವಾದ ಆರ್ತಭಕ್ತಿಯ ಪ್ರವಾಹ ಹರಿಯುತ್ತಿತ್ತು. ಸಾಮೂಹಿಕವಾಗಿ ಮೊರೆಯಿಟ್ಟಿದ್ದು ಶುಭ ಫಲವನ್ನು ಕೊಟ್ಟಿತು. ಸಹಜವಾಗಿ ದಯಾಳು ಭಗವಂತನ ಕರುಣಾ ಸಮುದ್ರವು ಉಕ್ಕಿಹರಿದು ಅದರ ಕಾರ್ಯ ಆರಂಭವಾಯಿತು.</p>
<p class="Sub-Heading" id="toc_marker-4-6">ಮದನಮೋಹನನು ತೋಪು ಹಾರಿಸಿ ಶತ್ರುಗಳನ್ನು ಪರಾಜಯಗೊಳಿಸಿದ್ದು</p>
<p class="Text">ಯುದ್ಧ ಮಾಡುತ್ತಾ ಮಾಡುತ್ತಾ ಎರಡು ಕಡೆಯ ಸೈನಿಕರೂ ಆಯಾಸಗೊಂಡರು. ಮರಾಠಾ ಸೈನಿಕರು ಕಂದಕವನ್ನು ದಾಟಿ ವಿಶ್ರಾಂತಿ ಪಡೆಯಲು ಅಡವಿಯೊಳಕ್ಕೆ ಹೋದರು. ಆಗ ಮಲ್ಲ ಸೈನ್ಯದವ ತೋಪಿಗೆ ಸಿಡಿಮದ್ದನ್ನು ತುಂಬಿ ಸಜ್ಜುಗೊಳಿಸಿತು. ಹೊಸ ಹೊಸ ತುಕಡಿಗಳು ದುರ್ಗಕ್ಕೆ ಬಂದುವು. ಅಕಸ್ಮಾತ್ ದೂರದಲ್ಲಿ ಒಬ್ಬ ಆಶ್ವಾರೋಹಿಯು ರಾಜನ ಅರಮನೆಯಿಂದ ಅತ್ಯಂತ ವೇಗವಾಗಿ ದುರ್ಗದ ಕಡೆಗೆ ಬರುತ್ತಿರುವುದನ್ನು ಮಲ್ಲಸೈನಿಕರು ಆಶ್ಚರ್ಯಚಕಿತರಾಗಿ ನೋಡಿದರು. ಕುದುರೆಯ ಕಾಲಿನ ಗೊರಸಿನಿಂದ ಹೊರಟ ಧೂಳು ಎಲ್ಲ ಕಡೆಯೂ ಏಳುತ್ತಿತ್ತು. ಅವನು ಎಷ್ಟು ವೇಗದಿಂದ ಕುದುರೆಯನ್ನು ಓಡಿಸುತ್ತಿದ್ದನೆಂದರೆ ಅವನು ಯಾರೆಂಬುದೂ ಸರಿಯಾಗಿ ಗೊತ್ತಾಗುತ್ತಿರಲಿಲ್ಲ. ಇದ್ದಕ್ಕಿದ್ದಂತೆಯೇ ತೋಪುಗಳು ಒಟ್ಟಿಗೆ ಗರ್ಜಿಸತೊಡಗಿ ಸ್ವಸ್ಪಹೊತ್ತಿನಲ್ಲಿಯೇ ಒಂದರ ಮೇಲೊಂದು ತೋಪುಗಳ ಗುಂಡುಗಳು ಮಳೆಗಾಲದ ಅಸಂಖ್ಯ ಹನಿಗಳಂತೆ ಮರಾಠರು ವಿಶ್ರಮಿಸುತ್ತಿದ್ದ ಅಡವಿಯಲ್ಲಿ ಸುರಿಯಲಾರಂಭಿಸಿದವು. ಇದರ ಪರಿಣಾಮದಿಂದ ಅನೇಕ ಮರಾಠಾ ಸೈನಿಕರು ಮತ್ಯುವಶರಾದರು. ನೋಡು ನೋಡುತ್ತಿದ್ದಂತೆಯೇ ಭಾಸ್ಕರನ ಅರ್ಧಸೇನೆಯು ಸಮಾಪ್ತಿಯಾಯಿತು. ಬೇರೆ ದಾರಿ ಕಾಣದೆ ಮರಾಠಾ ಸೇನಾಪತಿಯು ಸೋಲನ್ನು ಒಪ್ಪಿಕೊಂಡು ಉಳಿದ ಸೇನೆಯ ಜೊತೆ ಮೆಲ್ಲಮೆಲ್ಲಗೆ ಹಿಂದಕ್ಕೆ ಸರಿದನು. ಸಮಯವನ್ನು ನೋಡಿ ಮಲ್ಲ ಸೈನಿಕರೂ ಸಹ ದುರ್ಗದಿಂದ ಹೊರಕ್ಕೆ ಬಂದು ಮರಾಠಾ ಸೈನಿಕರ ಮೇಲೆ ಹಿಂದಿನಿಂದ ವೇಗವಾಗಿ ಆಕ್ರಮಣ ಮಾಡಿದರು. ಮರಾಠರ ಸೇನೆಯು ಚೆಲ್ಲಾಪಿಲ್ಲಿಯಾಗಿ ಸೈನಿಕರು ಸಿಕ್ಕಿದ ಕಡೆ ಓಡಿ ತಮ್ಮ ಪ್ರಾಣ ಉಳಿಸಿಕೊಂಡರು. ಸೇನಾಪತಿ ಭಾಸ್ಕರ ಪಂಡಿತನು ಕೆಲವು ಸೈನಿಕರ ಜೊತೆ ಕಾಡಿನಲ್ಲಿ ಅಡಗಿಕೊಂಡನು. ಅದರೆ ಕಾಡಿನಲ್ಲಿ ದಾರಿ ತಪ್ಪಿ ಬಹುದಿನದವರೆಗೂ ಸುತ್ತಿ ಅಲೆದು ಯಾರಿಗೂ ಕಾಣದಂತೆ ಮೇದಿನೀಪುರ ಜಿಲ್ಲೆಯ ಚಂದ್ರಕೋಣದ ಕಡೆಗೆ ಓಡಿಹೋದನು. ಈ ಪ್ರಕಾರ ಮಲ್ಲಭೂಮಿಯ ಸೈನಿಕರು ಪ್ರಚಂಡರಾದ ಮರಾಠರ ಗರ್ವವನ್ನು ಚೂರ್ಣ ಮಾಡಿದರು.</p>
<p class="Text">ಒಟ್ಟಿಗೆ ಒಂದೇ ಸಮನೆ ತೋಪುಗಳನ್ನು ಹಾರಿಸಿದ ಸಂಬಂಧದಲ್ಲಿ ಸ್ವತಹ ಪ್ರಭು ಮದನಮೋಹನನೇ ತೋಪುಗಳು ಹಾರಿಸಿದನೆಂದು ಎಲ್ಲರ ನಂಬಿಕೆಯಾಗಿತ್ತು. ರಾಜನ ಪ್ರಾರ್ಥನೆಯನ್ನು ಮನ್ನಿಸಿ ರಾಜಧಾನಿ ವಿಷ್ಣುಪುರವನ್ನು ಶತ್ರುಗಳಿಂದ ಉದ್ಧಾರವಾಡಲು ಸ್ವತಃ ಭಗವಂತನೇ ಬಂದು ತೋಪುಗಳನ್ನು ಹಾರಿಸಿದ್ದರಿಂದ ಮರಾಠಿಗರು ಸೋತು ಓಡಿ ಹೋದರು. ಇದರಿಂದ ಮಲ್ಲ ಸೈನಿಕರ ಆನಂದಕ್ಕೆ ಪಾರವೇ ಇರಲಿಲ್ಲ. ರಾಜಧಾನಿ ವಿಷ್ಣುಪುರದ ರಸ್ತೆಗಳಲ್ಲಿ ಸೈನಿಕರು ಸ್ವಚ್ಛಂದವಾಗಿ ತಿರುಗುತ್ತಿದ್ದರು. ಪ್ರಜೆಗಳು ಸೈನಿಕರಿಗೆ ಅನೇಕ ಪ್ರಕಾರದ ಉಪಹಾರಗಳನ್ನು ಕೊಡುತ್ತಿದ್ದರು. ಭಗವಂತನ ಭೃತ್ಯವಾತ್ಸಲ್ಯ ಮತ್ತು ಭಗವಂತನ ಮೇಲಿಟ್ಟಿದ್ದ ವಿಶ್ವಾಸದ ಪರಿಣಾಮಕ್ಕೆ ಇದು ಜ್ವಲಂತ ಉದಾಹರಣೆಯಾಗಿದೆ.</p>
<p class="Sub-Heading" id="toc_marker-4-7">ಗೋಪಾಲ ಸಿಂಹನ ಆಳ್ವಿಕೆ ಕಾಲದಲ್ಲಿ ರಾಜ್ಯದ ಸುವ್ಯವಸ್ಥೆ</p>
<p class="Text">ರಾಜಾಗೋಪಾಲಸಿಂಹನ ಆಳ್ವಿಕೆ ಕಾಲದಲ್ಲಿ ಫ್ರಾಂಸಿನ ಆಬಿರೇನ್ಯಾಲ್ ಎಂಬ ಪ್ರವಾಸಿ ವಿಷ್ಣುಪುರಕ್ಕೆ ಬಂದಿದ್ದನು. ಅವನು ಮಲ್ಲರಾಜ್ಯದಲ್ಲಿ ಪ್ರವಾಸಮಾಡಿ ರಾಜ್ಯರಕ್ಷಣೆಯ ವ್ಯವಸ್ಥೆ, ಪ್ರಜೆಗಳ ಸರಳ ಸದ್ವ್ಯವಹಾರ ಮತ್ತು ಅತಿಥಿ ಸತ್ಕಾರದ ಬಗೆಗೆ ಬಹು ಪ್ರಶಂಸಿದ್ದಾನೆ. ‘‘ಮಲ್ಲ ಭೂಮಿಯ ಪ್ರಜೆಗಳ ಸ್ವಾತಂತ್ರ್ಯವನ್ನೂ, ಧನ ಸಂಪತ್ತನ್ನೂ ಯಾರೂ ಅಪಹರಿಸಲು ಸಾಧ್ಯವಿಲ್ಲ. ರಾಜ್ಯದಲ್ಲಿ ಯಾವಾಗಲೂ ಕಳ್ಳತನವಾಗಲೀ, ದರೋಡೆಯಾಗಲೀ ನಡೆಯುವುದಿಲ್ಲ’’ ಎಂದು ಅವನು ಬರೆದಿದ್ದಾನೆ. ಯಾರಾದರೂ ವಿದೇಶಿಯರು ಮಲ್ಲ ರಾಜ್ಯಕ್ಕೆ ಬಂದರೆ ಮಲ್ಲರಾಜನು ಅವರ ರಕ್ಷಣೆಯ ಭಾರವನ್ನೂ, ಅವರು ಇರುವವರೆಗೆ ಅವರ ಸಮಸ್ತ ವೆಚ್ಚವನ್ನೂ ವಹಿಸಿಕೊಳ್ಳುತ್ತಿದ್ದನು. ವಿದೇಶಿಯರ ಜೊತೆ ರಾಜ್ಯದ ಕಡೆಯಿಂದ ಒಬ್ಬ ಸಹಾಯಕನು ಅವರನ್ನು ಅಲ್ಲಿಗೆ ಕರೆದುಕೊಂಡು ಹೋಗುತ್ತಿದ್ದನು. ಇದಕ್ಕಾಗಿ ವಿದೇಶಿಯರು ಒಂದು ಪೈಸೆಯನ್ನೂ ಖರ್ಚುಮಾಡಬೇಕಾಗಿರಲಿಲ್ಲ. ರಾಜ್ಯದ ಪ್ರಜೆಗಳು ಎಂದೂ ಯಾರನ್ನೂ ಹಿಂಸಿಸಿ ನೋಯಿಸುತ್ತಿರಲಿಲ್ಲ, ಯಾರು ಯಾರಿಗೂ ತೊಂದರೆಯನ್ನುಂಟು ಮಾಡುತ್ತಿರಲಿಲ್ಲ. ಜನರು ಎಷ್ಟು ಧರ್ಮಭೀರುಗಳಾಗಿದ್ದರೆಂದರೆ ರಸ್ತೆಯಲ್ಲಿ ಯಾರಿಗಾದರೂ ಹಣದ ಚೀಲವು ಸಿಕ್ಕಿದರೆ ಕೂಡಲೇ ಅದನ್ನು ರಾಜನಿಗೆ ಒಪ್ಪಿಸುತ್ತಿದ್ದರು. ರಾಜನು ಎಲ್ಲಕಡೆಯೂ ಡಂಗುರ ಸಾರಿಸಿ ಹಣ ಕಳೆದುಕೊಂಡವರು ಬಂದು ಕೊಂಡೊಯ್ಯಬೇಕೆಂದು ಹೇಳುತ್ತಿದ್ದನು. ಗೋಪಾಲಸಿಂಹನ ಕಾಲದಲ್ಲಿ ಇಂತಹ ಸುವ್ಯವಸ್ಥೆಯು ಇದ್ದಿತು.</p>
<p class="Text">ಗೋಪಾಲಸಿಂಹನು ಕಾಲವಾದ ಮೇಲೆ ಅವನ ಮಗ ಚೈತನ್ಯಸಿಂಹನು ರಾಜನಾದನು. ಅವನೂ ಸಹ ತಂದೆಯಂತೆಯೇ ಪರಮ ವೈಷ್ಣವನಾಗಿದ್ದನು. ಹಗಲು ರಾತ್ರಿ ಧರ್ಮವಿವೇಚನೆ, ಧರ್ಮಗ್ರಂಥ ಪಾರಾಯಣೆ ಹಾಗೂ ನಾಮಸಂಕೀರ್ತನೆಯಲ್ಲಿ ಮಗ್ನನಾಗಿದ್ದು, ಬ್ರಾಹ್ಮಣರನ್ನು ಭಕ್ತಿಯಿಂದ ಕಾಣುತ್ತಿದ್ದನು.</p>
<p class="Text">ರಾಜಾ ರಘುನಾಥಸಿಂಹ ಮತ್ತು ಗೋಪಾಲಸಿಂಹ ಪೂಜಿಸುತ್ತಿದ್ದ ಬ್ರಾಹ್ಮಣ ಧರಣೀಧರನ ಮನೆಯಿಂದ ವಿಷ್ಣುಪುರಕ್ಕೆ ತಂದ ಮದನಮೋಹನಮೂರ್ತಿಯು ಕಲ್ಕತ್ತೆಯ ಬಾಗ್ - ಬಜಾರಿನ ಶ್ರೀಮದನ ಮೋಹನ ಮಂದಿರದಲ್ಲಿ ಈಗಲೂ ವಿರಾಜಮಾನವಾಗಿದೆ. (ಈ ಕಥೆಯನ್ನು ಒಂದು ಬಂಗಾಳೀ ಪುಸ್ತಕದ ಆಧಾರದ ಮೇಲೆ ಸಂಕ್ಷೇಪವಾಗಿ ಬರೆಯಲಾಗಿದೆ.)</p>
<p class="Sub-Heading" id="toc_marker-4-8"> ಉಪಸಂಹಾರ</p>
<p class="Text">ವಿಷ್ಣುಪುರದ ರಾಜಾ ಗೋಪಾಲಸಿಂಹನ ‘ದಲ ಮಾದಲ’ ಜನಜನಿತವಾದ ಒಂದು ಲೋಕೋಕ್ತಿ ಪ್ರಚಲಿತವಿದೆ. ಶತ್ರುಗಳ ಸೇನೆಯು ವಿಷ್ಣುಪುರದ ನಾಲ್ಕುಕಡೆಯಿಂದಲೂ ಆಕ್ರಮಣ ಮಾಡಿದಾಗ ಮತ್ತು ವಿಷ್ಣುಪುರದ ದುರ್ಗದಲ್ಲಿದ್ದ ಸೈನಿಕರು ನಿರಾಶರಾಗಿ ಕೈಚೆಲ್ಲಿದಾಗ ಎರಡೂ ತೋಪುಗಳನ್ನೂ ಒಂದು ದೊಡ್ಡ ಕುದರೆಯ ಎರಡು ಕಡೆಗಳಲ್ಲಿ ಸಜ್ಜುಗೊಳಿಸಿ ಭಗವಾನ್ ಮದನಮೋಹನನೇ ಕುದುರೆಯ ಸವಾರನಾಗಿ, ಕೋಟೆಯ ಹೊರಗೆ ಬಂದು ಮುತ್ತಿದ್ದ ಶತ್ರುಸೇನೆಯ ಮೇಲೆ ತೋಪು ಹಾರಿಸುತ್ತಾ ಚಕ್ರದೋಪಾದಿಯಲ್ಲಿ ಸುತ್ತಲಾರಂಭಿಸಿದನು. ಆ ತೋಪಿನ ಸಿಡಿಮದ್ದಿನಿಂದ ಶತ್ರು ಸೇನೆಯು ಮರಣ ಹೊಂದಿ ಉಳಿದವರು ಓಡಿಹೋದರು. ತದನಂತರ ಕುದುರೆ ಸಮೇತ ಭಗವಂತನು ದುರ್ಗಕ್ಕೆ ಹಿಂದಿರುಗಿ ತೋಪುಗಳನ್ನು ಕೆರೆಯಲ್ಲಿ ಇಳಿಸಿ ತಾನು ಮಂದಿರಕ್ಕೆ ಪ್ರವೇಶಿಸಿದನು.</p>
<p class="Text">ಒಬ್ಬನೇ ಕುದುರೆ ಸವಾರ ತಮ್ಮೆಲ್ಲ ಸೈನ್ಯವನ್ನು ಪರಾಸ್ತಗೊಳಿಸಿದ್ದನ್ನು ಕಂಡು, ಇಂತಹ ಕುದುರೆ ಸವಾರರು ಎದುರು ಸೈನ್ಯದಲ್ಲಿ ಇನ್ನೆಷ್ಟು ಜನರಿದ್ದಾರೋ ಎಂದು ಶತ್ರು ಪಕ್ಷದ ಸೇನಾಪತಿಗೆ ಆಶ್ಚರ್ಯವಾಯಿತು. ಅವನು ಭಯಭೀತನಾಗಿ ಮಂತ್ರಿಸಹಿತ ಕುದುರೆಯ ಹಿಂದೆಯೇ ವಿಷ್ಣುಪುರದ ರಾಜಾ ಗೋಪಾಲಸಿಂಹನ ಮಂದಿರಕ್ಕೆ ಬಂದು ಅವನಿಗೆ ಶರಣಾಗತನಾದನು. ಅವನು ರಾಜನ ಕಾಲುಗಳ ಮೇಲೆಬಿದ್ದು ಕ್ಷಮಾಭಿಕ್ಷೆ ಕೇಳಿದನು. ರಾಜಾ ಗೋಪಾಲಸಿಂಹನು ಯಾವ ಅಪರಾಧಕ್ಕಾಗಿ ಕ್ಷಮೆ? ಎಂದು ಕೇಳಿದನು. ಈ ಮಾತಿಗೆ ಶತ್ರು ಸೇನಾಪತಿಯು ಎಲ್ಲ ವಿಚಾರವನ್ನೂ ಆದ್ಯೋಪಾಂತವಾಗಿ ವಿವರಿಸಿ ಹೇಳಿದನು. ತಮ್ಮ ಒಬ್ಬನೇ ಕುದುರೇ ಸವಾರನು ತೋಪುಗಳ ಸಿಡಿ ಮದ್ದಿನಿಂದ ನಮ್ಮ ಸೇನೆ ಯೆಲ್ಲವನ್ನೂ ಧ್ವಂಸಮಾಡಿ ಪರಾಜಯಗೊಳಿಸಿದನು. ತಮ್ಮಲ್ಲಿ ಅಂತಹ ಎಷ್ಟು ಜನ ಪುರುಷರಿದ್ದಾರೆ? ಗೋಪಾಲಸಿಂಹನು ಹೇಳಿದನು ಕುದುರೆಗೆ ತೋಪುಕಟ್ಟಿ ಯುದ್ಧ ಮಾಡುವ ಯಾವ ಕುದುರೇ ಸವಾರನೂ ಇಲ್ಲವಲ್ಲ! ಸೇನಾಪತಿ ಹೇಳಿದನು ಇದು ಪ್ರತ್ಯಕ್ಷವಾಗಿ ನಡೆದ ಘಟನೆ ಎರಡು ತೋಪುಗಳೂ ಲಾಲ್ಬಾಂದ್ ಕೆರೆಯ ಆ ಕಡೆ - ಈ ಕಡೆ ಬಿದ್ದಿವೆ. ಕುದುರೆಯು ಮಂದಿರದ ಪೌಳಿಯ ದ್ವಾರದ ಹೊರೆಗೆ ಇದೆ. ಅಶ್ವಾರೋಹಿಯು ಈ ಸಭಾಮಂಟಪದೊಳಕ್ಕೆ ಪ್ರವೇಶಿಸಿದ್ದನ್ನು ನಾವೇ ನೋಡಿದ್ದೇವೆ. ಇದನ್ನು ಕೇಳಿ ರಾಜನಿಗೆ ಬಹಳ ಆಶ್ಚರ್ಯವಾಯಿತು.</p>
<p class="Text">ಇಬ್ಬರೂ ಅಲ್ಲಿಂದ ಸಭಾಮಂಟಪದ ಒಳಗೆ ಹೋದರು. ಶತ್ರು ಸೇನಾಪತಿ ಮದನಮೋಹನ ಮೂರ್ತಿಯನ್ನು ನೋಡಿದೊಡನೆಯೇ ಹೇಳಿದನು - ಹೌದು! ಇವರೇ ಬಂದಿದ್ದವರು. ರಾಜಾಗೋಪಾಲಸಿಂಹನು ಭಗವಾನ್ ಮದನಮೋಹನನ ವಸ್ತ್ರವನ್ನು ನೋಡಿದಾಗ ಅದು ಬೆವರಿನಿಂದ ತೋಯ್ದು ಹೋಗಿತ್ತು. ಗೋಪಾಲಸಿಂಹನು ಭಕ್ತಿಪರವಶನಾಗಿ ಆನಂದ ಭಾಷ್ಪ ಸುರಿಸುತ್ತಾ ಹೇಳಿದನು. ದೇವಾ! ನಾನು ಬಹಳವಾಗಿ ರಾಜ್ಯಲೋಲುಪನಾಗಿದ್ದೇನೆ. ನನ್ನ ಈ ತುಚ್ಛ ಕೆಲಸಕ್ಕಾಗಿ ನೀನು ಯುದ್ಧಕ್ಕೆ ಹೋಗಬೇಕಾಗಿ ಬಂತು. ಮತ್ತೆ ಅವನು ಶತ್ರು ಸೇನಾಪತಿಗೆ ಆಶ್ವಾಸನೆ ಕೊಟ್ಟು ಆದರ ಸಹಿತವಾಗಿ ಬೀಳ್ಕೊಟ್ಟು ಹೇಳಿದನು-ತಾವು ಧನ್ಯರು, ತಮಗೆ ಭಗವಂತನ ಸಾಕ್ಷಾತ್ ದರ್ಶನವಾಯಿತು. ತಾವು ನೋಡಿದ ಅಚ್ಚರಿಯ ದಶ್ಯವೆಲ್ಲವೂ ಈ ಭಕ್ತವತ್ಸಲ ಶರಣಾಗತಪಾಲಕ ದಯಾಸಿಂಧು ಭಗವಾನ್ ಮದನಮೋಹನನ ಲೀಲೆಯೇ ಆಗಿದೆ.</p>
<p class="Text">ಆ ಎರಡು ತೋಪುಗಳಲ್ಲಿ ಒಂದು ಲಾಲ್ಬಾಂದ್ ಕೆರೆಯ ಪಕ್ಕದಲ್ಲಿ ಈಗಲೂ ಇದೆ. ಇನ್ನೊಂದು ಕೆರೆಯ ಕೆಸರಿನಲ್ಲಿ ಹೂತುಹೋಗಿದೆ ಎಂದು ಹೇಳುತ್ತಾರೆ. ಇವೆರಡು ತೋಪುಗಳ ಹೆಸರು ‘ದಲ ಮಾದಲ’ ಎಂದು. ಈ ಎರಡು ತೋಪುಗಳು ರಾಜ್ಯದಲ್ಲಿ ಮೊದಲೇ ಇದ್ದವೋ ಅಥವಾ ಸ್ವಯಂ ಭಗವಂತನೇ ಇವುಗಳನ್ನು ತಂದನೋ ಎನ್ನುವುದು ಅವನಿಗೇಗೊತ್ತು. ಆದರೆ ಈಗ ಕೆರೆಯ ಹತ್ತಿರ ಬಿದ್ದಿರುವ ತೋಪಿನ ಉದ್ದ ಸುಮಾರು ಹನ್ನೆರಡುವರೆ ಅಡಿಗಳು. ಮತ್ತು ಅದರ ಹಿಂದಿರುವ ಗುಂಡಿನ ಅಳತೆ ಸುಮಾರು ಎಂಟು ಅಡಿಗಳು. ಗುಂಡನ್ನು ಹೊರಕ್ಕೆ ತೆಗೆಯುವ ತೋಪಿನ ಬಾಯಿಯ ಅಳತೆ ಸುಮಾರು ಒಂದು ಅಡಿ ಇದೆ. ಆ ಕಾಲದಲ್ಲಿ ಇಷ್ಟೊಂದು ದೊಡ್ಡ ತೋಪನ್ನು ಎರಕ ಹುಯ್ಯುವಂತಹ ಯಂತ್ರಗಳು ಇರಲಿಲ್ಲವೆಂಬುದು ಆ ತೋಪನ್ನು ನೋಡಿದಾಗ ಗೊತ್ತಾಗುತ್ತದೆ. ಅ ಲೋಹವು ಎಷ್ಟೊಂದು ನುಣುಪಾಗಿಯೂ, ಅದ್ಭುತವಾಗಿಯೂ ಇದೆ ಎಂದರೆ ಅದನ್ನು ಹಲವಾರು ಲೋಹಗಳಿಂದ ತಯಾರಿಸಿರಬಹುದು. ನೂರಾರು ವರ್ಷಗಳು ಕಳೆದು ಹೋಗಿದ್ದರೂ ಅದಕ್ಕೆ ತುಕ್ಕು ಹಿಡಿದಿಲ್ಲ. ಇನ್ನೊಂದು ಅಚ್ಚರಿಯ ಸಂಗತಿ ಎಂದರೆ ಇಷ್ಟೊಂದು ದೊಡ್ಡ ಎರಡು ತೋಪುಗಳನ್ನು ಒಂದು ಕುದುರೆಯ ಮೇಲೆ ಹೇರಿಕೊಂಡು ಕುದುರೆಯನ್ನು ಸ್ವತಃ ಓಡಿಸುವುದು ಹೇಗೆ ಸಾಧ್ಯವಾಯಿತು. ಇದರಿಂದ ಭಗವಂತನೇ ಇದನ್ನು ತಂದಿರಬೇಕೆಂಬ ಅನುಮಾನವುಂಟಾಗುತ್ತದೆ. ಭಗವಂತನಿಗೆ ಎಲ್ಲವೂ ಸಂಭವ - ಸಾಧ್ಯ ಕೆಲಸಗಳೇ. ಅವನಿಗೆ ಅಸಂಭವ ಕಾರ್ಯವೂ ಸಂಭವವಾಗುತ್ತದೆ. ವಾಸ್ತವವಾಗಿ ಸತ್ಯಾಂಶವೇನು ಎನ್ನುವುದು ಪರಮಾತ್ಮನಿಗೇ ಗೊತ್ತು.</p>
<p class="Text">ಇವೆಲ್ಲವೂ ಕಲ್ಪನಾಮಾತ್ರವೆಂದು ತರ್ಕವಾದಿಗಳು ಹೇಳುತ್ತಾರೆ. ಅವರ ದೃಷ್ಟಿಯಲ್ಲಿ, ನಾಮಕೀರ್ತನೆಗಳಿಂದ ಶತ್ರು ಸೇನೆಯನ್ನು ಗೆಲ್ಲುವುದು ಶುದ್ಧ ಹುಚ್ಚುತನ. ಭಗವಂತನು ತೋಪನ್ನು ಹಾರಿಸಿ ಶತ್ರುವನ್ನು ಪರಾಸ್ತಗೊಳಿಸಿದನೆನ್ನುವುದು ಯುಕ್ತವಲ್ಲದ ವಿಚಾರ. ಶತ್ರುಸೇನೆಯು ತಲೆಯ ಮೇಲೆ ಬಂದು ನಿಂತಾಗ ಎಲ್ಲ ಜೊತೆಯಲ್ಲಿ ಕೀರ್ತನೆ-ಭಜನೆ ಮಾಡಲು ಕುಳಿತುಕೊಳ್ಳುವುದು ಪ್ರತ್ಯಕ್ಷ ಕರ್ತವ್ಯ ವಿಮುಖತೆಯೇ ಸರಿ.</p>
<p class="Text para-style-override-2">ಕರ್ತವ್ಯದ ದೃಷ್ಟಿಯಿಂದ ಈ ಮಾತು ಸರಿ. ಭಗವಂತನ ಮೇಲೆ ಪೂರ್ಣ ವಿಶ್ವಾಸವಿಲ್ಲದಿರುವವರು ಮೋಹವಶರಾಗಿ ಭಗವಂತನ ಸ್ಮರಣೆಯ ಮಿಥ್ಯಾ ರಕ್ಷಣೆಯಲ್ಲಿ ಅಥವಾ ಕರ್ತವ್ಯ ವಿಮುಖರಾಗಿ ತಮ್ಮ ದೌರ್ಬಲ್ಯವನ್ನು ಮರೆಮಾಚಿ ಕೀರ್ತನೆ ಮಾಡುವ ಸೋಗು ಹಾಕಿದರೆ ನಿಶ್ಚಯವಾಗಿಯೂ ಅವರ ಈ ಕಾರ್ಯ ಹುಚ್ಚುತನವೂ, ಅನುಚಿತವೂ ಅಗುತ್ತದೆ. ಅವರು ಕರ್ತವ್ಯ ವಿಮುಖರಾಗಿ ಅವರಿಗೆ ಸಫಲತೆಯು ಸಿಗುವುದಿಲ್ಲ. ಆದರೆ ಭಗವಂತನ ಮೇಲೆ ಪೂರ್ಣ ವಿಶ್ವಾಸವಿರುವವರಿಗೆ ಇದು ಕಲ್ಪನೆಯೂ ಅಲ್ಲ, ಹುಚ್ಚಾಟವೂ ಅಲ್ಲ, ಅನುಚಿತವೂ ಅಲ್ಲ. ಅವರಿಗೆ ಇದು ಜ್ವಲಂತ ಸತ್ಯ. ಭಗವಂತನು ಭಕ್ತರ ಕಾರ್ಯವನ್ನು ಸ್ವತಃ ತಾನೇ ಮಾಡಿರುವುದಕ್ಕೆ ಪ್ರಾಚೀನ ಹಾಗೂ ಅರ್ವಾಚೀನ ಗ್ರಂಥಗಳಲ್ಲಿ ಅನೇಕ ಉದಾಹರಣೆಗಳು ಸಿಗುತ್ತವೆ. ‘ರಣಕ್ಷೇತ್ರದಲ್ಲಿ ಕೇವಲ ಶ್ರೀ ಕೃಷ್ಣನ ಚಕ್ರಮಾತ್ರವೇ ತಿರುಗುತಿತ್ತು’ ಎಂದು ಬರ್ಬರೀಕನು ಹೇಳಿದ್ದನು. ರಾಣಾಜಯಮಲ್ಲನಿಗಾಗಿ ಭಗವಂತನು ಅವನ ಶತ್ರುವಿನೊಡನೆ ಯುದ್ಧ ಮಾಡಿ ಪರಾಸ್ತಗೊಳಿಸಿದ್ದನು. ಈ ಬಗೆಗೆ ಇನ್ನೂ ಹಲವಾರು ಕಥೆಗಳಿವೆ. ಭಗವದ್ಗೀತೆಯಲ್ಲಿ ಶ್ರೀಕೃಷ್ಣನು ಹೇಳಿರುವ <span class="char-style-override-4">'ಯೋಗಕ್ಷೇಮಂ ವಹಾಮ್ಯಹಮ್’</span> ಎಂಬ ಪ್ರತಿಜ್ಞೆಗನುಸಾರವಾಗಿ ಪರಮಾತ್ಮನು ಹೀಗೆ ಮಾಡುವುದು ಸ್ವಾಭಾವಿಕವಾಗಿದೆ. ಅದಕ್ಕೆ ಭಗವಂತನ ಮೇಲೆ ಪೂರ್ಣ ವಿಶ್ವಾಸ ಮತ್ತು <span class="char-style-override-4">‘ಅನ್ಯಥಾ ಶರಣಂ ನಾಸ್ತಿ’ </span>ಎಂಬ ಸತ್ಯವಾದ ನಿರ್ಭರತೆ ಅವಶ್ಯಕ. ಮಹಾತ್ಮಾಗಾಂಧಿಯವರು ಬಹಳ ಬುದ್ಧಿವಂತಾರಾಗಿದ್ದರು. ಅವರೂ ಸಹ ಒಂದು ಕಡೆ ಹೇಳಿದ್ದಾರೆ - ಲಕ್ಷಾಂತರ ಜನಗಳಿಂದ ಒಂದು ತಾಳ ಲಯದಲ್ಲಿ ಹಾಡುವ ಶ್ರೀರಾಮ ಕೀರ್ತನೆಯ ಶಕ್ತಿಯು ಸೈನ್ಯ ಶಕ್ತಿಗಿಂತಲೂ ಬೇರೆಯದೇ ಆಗಿದೆ, ಅದರ ಹಲವಾರು ಪಟ್ಟುಗಳಷ್ಟು ಹೆಚ್ಚೆಂದು ನಾನು ನಿಸ್ಸಂಕೋಚವಾಗಿ ಹೇಳುತ್ತೇನೆ. ಅಲ್ಲದೆ ಸಾಮಾನ್ಯ ಜನರಿಗೆ ಉಚಿತ ಮತ್ತು ಸುರಕ್ಷಿತವಾದ್ದದ್ದು ಭಗವಂತನ ಸ್ಮರಣೆ ಮಾಡುತ್ತಾ ಕರ್ತವ್ಯವನ್ನು ಪೂರ್ಣರೂಪದಿಂದ ಪಾಲನೆಮಾಡುವುದೇ ಅಗಿದೆ. ಇದರಲ್ಲಿ ಭಗವಂತನ ಮೇಲೆ ಪೂರ್ಣ ವಿಶ್ವಾಸವೂ ಇರುತ್ತದೆ, ಮತ್ತು ಕರ್ತವ್ಯಪಾಲನೆಯೂ ಇದೆ. ವಿಶ್ವಾಸಿಗಳಾದ ಪುರುಷರು ಈ ಇತಿಹಾಸದಿಂದ ತಮ್ಮ ವಿಶ್ವಾಸವನ್ನು ಇನ್ನೂ ಸುಪುಷ್ಟ ಮತ್ತು ಸದೃಢವಾಗಿ ಮಾಡಿಕೊಳ್ಳಬೇಕು.<span></span></p>


<p class="Page-Break"> </p>
<p class="Chapter-Heading" id="toc_marker-5">3. ಭಗವಂತನಿಗಾಗಿ ಕರ್ಮ ಮತ್ತು ಭಗವಂತನ ದಯೆಯ ರಹಸ್ಯ</p>
<p class="Text">ಸಮಸ್ತ ಪ್ರಾಣಿ, ಪದಾರ್ಥ, ಕ್ರಿಯೆ ಮತ್ತು ಭಾವಗಳ ಸಂಬಂಧವನ್ನು ಭಗವಂತನೊಡನೆ ಜೋಡಿಸಿಕೊಂಡು ಸಾಧನೆ ಮಾಡುವುದರಿಂದ ಸಾಧಕನ ಹೃದಯದಲ್ಲಿ ಉತ್ಸಾಹ, ಸಮತೆ, ಪ್ರಸನ್ನತೆ ಶಾಂತಿ ಮತ್ತು ಪರಮಾತ್ಮನ ಸ್ಮೃತಿ ಯಾವಾಗಲೂ ಇರುತ್ತದೆ. ಇದರಿಂದ ಭಗವಂತನಲ್ಲಿ ಶ್ರದ್ಧಾ-ಭಕ್ತಿಯು ಹೆಚ್ಚಾಗಿ ಭಗವಂತನ ಪ್ರಾಪ್ತಿ ಸಹಜವಾಗಿ ಆಗುತ್ತದೆ. ಏನೆಲ್ಲ ಇದೆಯೋ ಅದೆಲ್ಲವೂ ಭಗವಂತನಿಗೇ ಸೇರಿದೆ, ನಾನೂ ಭಗವಂತನಿಗೇ ಸೇರಿದ್ದೇನೆ. ಭಗವಂತನು ಎಲ್ಲರಲ್ಲಿಯೂ ವ್ಯಾಪಕನಾಗಿದ್ದಾನೆ (ಗೀತಾ-18/46). ಆದ್ದರಿಂದ ಎಲ್ಲರ ಸೇವೆಯೇ ಭಗವಂತನ ಸೇವೆ, ನಾನು ಮಾಡುತ್ತಿರುವುದೆಲ್ಲವೂ ಅವನ ಪ್ರೇರಣೆಯಂತೆ ಅವನಿಗಾಗಿಯೇ ಮಾಡುತ್ತಿದ್ದೇನೆ. ಭಗವಂತನೇ ನನಗೆ ಪರಮ ಪ್ರಿಯನೂ, ಪರಮ ಹಿತೈಷಿಯೂ ಆಗಿದ್ದಾನೆ - ಈ ಭಾವದಿಂದ ತನ್ನ ಮನೆಯ ಅಥವಾ ಅಂಗಡಿಯ ಯಾವುದೇ ಧಾರ್ಮಿಕ ಸಂಸ್ಥೆಯ ಕೆಲಸವನ್ನು ಭಗವಂತನ ಕಾರ್ಯವೆಂದು ತಿಳಿದು ಮಾಡಬೇಕು. ತಾನು ಭಗವಂತನಿಗೆ ಸೇರಿದವನೆಂದು ತಿಳಿದು ಕೆಲಸಮಾಡಿದರೆ ಸಾಧಕನಿಗೆ ಎಂದೂ ಖಿನ್ನತೆ ಉಂಟಾಗುವುದಿಲ್ಲ. ಬದಲಾಗಿ ಚಿತ್ತದಲ್ಲಿ ಉತ್ಸಾಹ, ಸಂತೋಷ ಮತ್ತು ಶಾಂತಿ ಉತ್ತರೋತ್ತರ ಹೆಚ್ಚುತ್ತದೆ. ಒಂದು ವೇಳೆ ಹೆಚ್ಚದೇ ಹೋದರೆ ಇದಕ್ಕೆ ಕಾರಣವೇನೆಂದು ಗಂಭೀರವಾಗಿ ವಿಚಾರ ಮಾಡಬೇಕು. ಶೋಧನೆ ಮಾಡಿ ನೋಡಿದಾಗ ಶ್ರದ್ಧಾ-ಭಕ್ತಿಯ ಕೊರತೆಯೇ ಇದಕ್ಕೆ ಕಾರಣವೆಂದು ಗೊತ್ತಾಗುತ್ತದೆ. ಈ ಕೊರತೆಯನ್ನು ದೂರಮಾಡಲು ಸಾಧಕರು ಭಗವಂತನಿಗೆ ಶರಣಾಗಿ ಅವನ ಸ್ತುತಿ-ಪ್ರಾರ್ಥನೆಯನ್ನು ದೀನರಾಗಿ ಮಾಡಬೇಕು ಮತ್ತು ಭಗವಂತನ ಗುಣ, ಸ್ವಭಾವ, ತತ್ವ, ರಹಸ್ಯಗಳನ್ನು ತಿಳಿಯಬೇಕು.</p>
<p class="Text">ಭಗವದ್ಗೀತೆಯ ಪ್ರಚಾರ ಕಾರ್ಯವೂ ಪ್ರತ್ಯಕ್ಷವಾಗಿ ಭಗವಂತನ ಕೆಲಸವೇ ಆಗಿದೆ; ಈ ಬಗೆಗೆ ಅನುಮಾನವೇ ಇಲ್ಲ. ಯಾರು ಭಗವದ್ಗೀತೆಯ ಅರ್ಥ ಮತ್ತು ಭಾವವನ್ನು ಅರಿತು ಪ್ರಚಾರ ಮಾಡುವರೋ ಅವರ ಉದ್ಧಾರವಾಗುತ್ತದೆ. ಭಗವಂತನು ಸಂತುಷ್ಟಗೊಂಡು ಅವರನ್ನು ಅನುಗ್ರಹಿಸುತ್ತಾನೆ. ಇದಕ್ಕಾಗಿ ಗೀತೆಯ 18ನೇ ಅಧ್ಯಾಯದ 68-69ನೇ ಶ್ಲೋಕವನ್ನು ನೋಡಬೇಕು.</p>
<p class="Shlok">ಯ ಇಮಂ ಪರಮಂ ಗುಹ್ಯಂ ಮದ್ಭಕ್ತೇಷ್ವಭಿಧಾಸ್ಯತಿ ।</p>
<p class="Shlok">ಭಕ್ತಿಂ ಮಯಿ ಪರಾಂ ಕತ್ವಾ ಮಾಮೇ ವೈಷ್ಯತ್ಯ ಸಂಶಯಃ ॥</p>
<p class="Shlok">ನ ಚ ತಸ್ಮಾನ್ಮನುಷ್ಯೇಷು ಕಶ್ಚಿನ್ಮೇ ಪ್ರಿಯಕೃತ್ತಮಃ ।</p>
<p class="Shlok">ಭವಿತಾ ನ ಚ ಮೇ ತಸ್ಮಾದನ್ಯಃ ಪ್ರಿಯತರೋ ಭುವಿ ॥</p>
<p class="Text">ನನ್ನಲ್ಲಿ ಪರಮ ಪ್ರೇಮವಿಟ್ಟು ಈ ಪರಮ ರಹಸ್ಯದಿಂದ ಕೂಡಿದ ಗೀತಾಶಾಸ್ತ್ರವನ್ನು ನನ್ನ ಭಕ್ತರಿಗೆ ಯಾವ ಪುರುಷನು ಹೇಳುತ್ತಾನೋ ಅವನು ನನಗೆ ಪ್ರಾಪ್ತವಾಗುತ್ತಾನೆಂಬುದು ನಿಸ್ಸಂಶಯವಾದುದು. ಅದಕ್ಕಿಂತ ಹೆಚ್ಚಾಗಿ ನನಗೆ ಪ್ರಿಯವಾದ ಕೆಲಸ ಮಾಡುವವನು ಮನುಷ್ಯರಲ್ಲಿ ಇನ್ನೊಬ್ಬನಿರುವುದಿಲ್ಲ ಹಾಗೂ ಪೃಥ್ವಿಯಲ್ಲಿ ಅವನಿಗಿಂತ ಹೆಚ್ಚಾದ ನನಗೆ ಪ್ರಿಯ ಮನುಷ್ಯನು ಇನ್ನೊಬ್ಬನು ಭವಿಷ್ಯದಲ್ಲಿ ಅಗಲಾರನು.</p>
<p class="Text"> ಯಾರು ಈ ಎರಡು ಶ್ಲೋಕಗಳ ಅರ್ಥವನ್ನೂ ಭಾವವನ್ನೂ ಚೆನ್ನಾಗಿ ತಿಳಿಯುತ್ತಾರೋ ಅವರು ತಮ್ಮ ಎಲ್ಲ ಜೀವನವನ್ನೂ ಗೀತಾ ಪ್ರಚಾರದಲ್ಲಿಯೇ ಕಳೆಯಬೇಕು. ವರ್ತಮಾನದಲ್ಲಿ ನಾವು ಕೇಳುತ್ತಿರುವ - ನೋಡುತ್ತಿರುವ ಗೀತಾಪ್ರಚಾರಕ್ಕೆ ಪ್ರಧಾನ ಕಾರಣವೇ ಈ ಎರಡು ಶ್ಲೋಕಗಳ ಅರ್ಥವನ್ನೂ, ಭಾವವನ್ನೂ ಚೆನ್ನಾಗಿ ಅರಿತಿರುವ ಪ್ರಭಾವವೇ ಇದಾಗಿದೆ.</p>
<p class="Text">ಆದ್ದರಿಂದ ಗೀತಾ ಪ್ರಚಾರದ ಕಾರ್ಯ ಭಗವಂತನ ಕಾರ್ಯವೇ ಅಗಿದ್ದು ಅದು ಅವನ ವಿಶೇಷ ಕೃಪೆಯಿಂದ ಪ್ರಾಪ್ತವಾಗುತ್ತದೆ. ಹಣಖರ್ಚುಮಾಡುವುದರಿಂದ ಇದು ದೊರೆಯುವುದಿಲ್ಲ.</p>
<p class="Text">ಭಗವಂತನ ಕೆಲಸ ಮಾಡುವುದು - ಅವನ ಆಜ್ಞೆಯ ಪಾಲನೆ ಮಾಡುವುದು ಈ ಎರಡೂ ಅವನ ಸೇವೆಯೆಂದೇ ತಿಳಿಯಬೇಕು. ವಾಸ್ತವವಾಗಿ ಈ ಕೆಲಸವನ್ನು ಪರಮಾತ್ಮನ ಸೇವೆಯೆಂದೇ ತಿಳಿದು ಮಾಡಿದರೆ ಅವಶ್ಯಕವಾಗಿ ಸಂತೋಷ ಮತ್ತು ಶಾಂತಿ ಲಭಿಸುತ್ತದೆ. ಒಂದು ವೇಳೆ ಸಿಗದೇ ಹೋದರೆ ಅದನ್ನು ಭಗವಂತನ ಸೇವೆಯೆಂದೂ ತಿಳಿದುಕೊಳ್ಳದೇ ಮಾಡಿದ ಕೆಲಸವಾಗುತ್ತದೆ. ಮಹಾತ್ಮರನ್ನು ಮಹಾತ್ಮರೆಂದು ತಿಳಿದು ಅವರ ಕೆಲಸವನ್ನು, ಅವರ ಆಜ್ಞಾಪಾಲನೆಯನ್ನು ಅವರ ಸೇವೆಯೆಂದು ಯಾವ ಮನುಷ್ಯನು ಮಾಡುತ್ತಾನೋ ಅವನ ಹೃದಯದಲ್ಲಿ ಉಂಟಾಗುವ ಆನಂದಕ್ಕೆ ಪಾರವೇ ಇರುವುದಿಲ್ಲ. ಅಂದಮೇಲೆ ಭಗವಂತನ ಸೇವೆಯಿಂದ ಉಂಟಾಗುವ ಪರಮಸಂತೋಷ ಮತ್ತು ಶಾಂತಿಯ ವಿಚಾರದಲ್ಲಿ ಹೇಳುವುದೇನಿದೆ?</p>
<p class="Text">ಗೀತಾ ಪ್ರಚಾರ ಮಾಡುವವರ ಚಿತ್ತದಲ್ಲಿ ಭಗವಂತನ ಸ್ಮೃತಿ, ಪ್ರಸನ್ನತೆ, ಉತ್ಸಾಹ, ಪ್ರೇಮ ಮತ್ತು ಶಾಂತಿ ಇಲ್ಲದೇ ಹೋದರೆ, ಇದಕ್ಕೆ ಕಾರಣವನ್ನು ಹುಡುಕಬೇಕು. ದೋಷಗಳು ಗಮನಕ್ಕೆ ಬಂದರೆ ಭಗವಂತನ ದಯೆಯು ಎಲ್ಲರ ಮೇಲೆ ಅಪಾರವಾಗಿದೆ, ಅದನ್ನು ಪೂರ್ಣವಾಗಿ ಅರಿಯದೇ ಇರುವುದರಿಂದ ನಾವು ಸಂತೋಷ ಮತ್ತು ಶಾಂತಿಯಿಂದ ವಂಚಿತರಾಗಿದ್ದೇವೆ. ನಮ್ಮ ಮೇಲಿರುವ ಭಗವಂತನ ಅಪಾರ ಕರುಣೆಯ ಶತಾಂಶವನ್ನೂ ಸಹ ನಾವು ತಿಳಿದುಕೊಂಡಿಲ್ಲ. ಆದರೆ ನಾವು ಈ ವಿಷಯದಲ್ಲಿ ಅಜ್ಞಾನಿಗಳಾಗಿದ್ದರೂ ನಮ್ಮ ಮೇಲೆ ಭಗವಂತನ ಕೃಪೆ-ದಯೆ ಅಪಾರವಾಗಿದೆ ಎಂಬುದನ್ನು ಒಪ್ಪುತ್ತಿರಬೇಕು. ನಾವು ನಿರಂತರವಾಗಿ ಹೀಗೆ ವಿಶ್ವಾಸವಿಟ್ಟಿದ್ದರೆ ಮುಂದೆ ಅದು ನಮ್ಮ ಅರಿವಿಗೆ ಬರುವುದು.</p>
<p class="Text">ದಯೆಯ ಈ ತತ್ವವನ್ನು ಚೆನ್ನಾಗಿ ಅರಿತುಕೊಳ್ಳಲು ಇಲ್ಲಿ ಒಂದು ದೃಷ್ಟಾಂತವನ್ನು ಉಲ್ಲೇಖಿಸಲಾಗುತ್ತದೆ. ಅದು ಹೀಗಿದೆ - ಒಬ್ಬ ಕ್ಷತ್ರಿಯ ಬಾಲಕನು, ರಾಜನು ಸಹಾಯ ಮತ್ತು ವ್ಯವಸ್ಥೆ ಮಾಡಿದ್ದ ಒಂದು ವಿದ್ಯಾಲಯದಲ್ಲಿ ಅಧ್ಯಯನ ಮಾಡುತ್ತಿದ್ದನು. ಅವನ ತಂದೆ ತಾಯಿಗಳು ‘‘ಈ ದೇಶದ ಮಹಾರಾಜರು ಉಚ್ಚಕೋಟಿಯ ಜ್ಞಾನಿ, ಯೋಗಿ ಹಾಗೂ ಮಹಾಪುರಷರು. ಅವರು ನಿರ್ವ್ಯಾಜ ಪ್ರೇಮಿಗಳೂ ಮತ್ತು ದಯಾಳುಗಳೂ ಅಗಿರುತ್ತಾರೆ. ಅವರು ನಮ್ಮ ಮೇಲೆ ಬಹು ಅನುಗ್ರಹವನ್ನೂ, ದಯೆಯನ್ನೂ ತೋರಿದ್ದಾರೆ. ನಮ್ಮ ದೇಹಾಂತವಾದರೆ ನೀನು ಚಿಂತಿಸಬೇಡ, ಏಕೆಂದರೆ ಮಹಾರಾಜರ ಕರುಣೆಯು ನಿನ್ನ ಮೇಲೆ ನಮಗಿಂತಲೂ ಹೆಚ್ಚಾಗಿದೆ,’’ ಎಂದು ಯಾವಾಗಲೂ ಅವನಿಗೆ ಉಪದೇಶ ಮಾಡುತ್ತಿದ್ದರು. ಅವನು ತಂದೆ ತಾಯಿಗಳ ಉಪದೇಶದಂತೆ ನಡೆದುಕೊಳ್ಳುತ್ತಿದ್ದನು. ಕಾಲಕಳೆದ ನಂತರ ಅವನ ತಂದೆ ತಾಯಿಗಳು ಕಾಲವಾದರು. ಆದರೆ ಅವನು ಅದರಿಂದ ದುಃಖಿತನಾಗಲಿಲ್ಲ. ವಿದ್ಯಾಲಯದ ಅವನ ಸಹಪಾಠಿಗಳು ಒಂದು ದಿನ ನಿನ್ನ ತಂದೆ ತಾಯಿಗಳು ಸ್ವರ್ಗಸ್ಥರಾದರೂ ನಿನ್ನ ಮುಖದಲ್ಲಿ ವ್ಯಥೆಯ ಗುರುತೇ ಕಾಣಿಸುವುದಿಲ್ಲವಲ್ಲಾ, ಏನು ಕಾರಣ? ಈಗ ನಿನ್ನ ಪಾಲನೆ ಪೋಷಣೆಯನ್ನು ಯಾರು ಮಾಡುತ್ತಾರೆ? ಎಂದು ಕೇಳಿದರು. ಕ್ಷತ್ರಿಯ ಕುಮಾರನು ಹೇಳಿದನು - ನಾನು ಏಕೆ ದುಃಖ ಪಡಬೇಕು? ಏಕೆಂದರೆ ನನ್ನ ತಂದೆ ತಾಯಿಗಳಿಗಿಂತ ಅಧಿಕವಾಗಿ ನನ್ನ ಮೇಲೆ ದಯೆ ಮತ್ತು ಪ್ರೇಮತೋರಿಸುವ ನಮ್ಮ ಪರಮ ಹಿತೈಷಿಗಳಾದ ಮಹಾರಾಜರಿದ್ದಾರೆ. ಮಹಾರಾಜರು ಪರಮ ಭಕ್ತರು ಮತ್ತು ಜ್ಞಾನಿ ಮಹಾಪುರುಷರಾಗಿದ್ದಾರೆ. ನಾನು ಅವರನ್ನೇ ಅವಲಂಬಿಸಿದ್ದೇನೆ. ಬಾಲಕನ ಈ ಮಾತುಗಳನ್ನು ಕೇಳಿ ಮುಖ್ಯೋಪಾಧ್ಯಾಯರಿಗೆ ಮಹಾರಾಜರ ಬಗೆಗೆ ಅವನಲ್ಲಿದ್ದ ಶ್ರದ್ಧಾಭಕ್ತಿಯನ್ನು ನೋಡಿ ಬಹಳ ಆಶ್ಚರ್ಯವಾಯಿತು. ಅವರು ರಾಜ್ಯದ ಕೌನ್ಸಿಲ್<span class="char-style-override-5"> </span>ನ ಸದಸ್ಯರಾಗಿದ್ದರು. ಒಂದು ದಿನ ಕೌನ್ಸಿಲ್ ಸಭೆ ನಡೆದಾಗ ಅವರು ಅಲ್ಲಿ ಉಪಸ್ಥಿತರಿದ್ದರು. ಆ ದಿನ ಮಹಾರಾಜರು ಸಭೆಯಲ್ಲಿ - ‘ನಮ್ಮ ದೇಶದಲ್ಲಿ ಯಾರಾದರೂ ಅನಾಥ ಬಾಲಕರಿದ್ದರೆ ಹೇಳಿ, ಅವನ ಎಲ್ಲ ವ್ಯವಸ್ಥೆಯನ್ನು ರಾಜ್ಯಭಂಡಾರದಿಂದ ಉಚಿತವಾಗಿ ಮಾಡಲಾಗುವುದು’ ಎಂದು ಹೇಳಿದರು. ಕೌನ್ಸಿಲಿನ ಹಲವಾರು ಸದಸ್ಯರು ಆ ಅನಾಥಬಾಲಕನ ಹೆಸರನ್ನು ಹೇಳಿದರು. ಅವರೆಲ್ಲರ ಸಮ್ಮತಿಯಂತೆ ಮಹಾರಾಜರು ಆ ಕ್ಷತ್ರಿಯ ಬಾಲಕನ ಆಹಾರ - ಪಾನಿಯಗಳ ಎಲ್ಲ ವ್ಯವಸ್ಥೆಯನ್ನೂ ಮಾಡಿದರು. ಅವನ ಶಿಥಿಲವಾದ ಮನೆಯನ್ನು ಹೊಸದಾಗಿ ನಿರ್ಮಿಸಲು ಅಪ್ಪಣೆ ಮಾಡಿದರು. ವಿದ್ಯಾಭ್ಯಾಸದ ವ್ಯವಸ್ಥೆ ಮೊದಲೇ ರಾಜ್ಯದ ಕಡೆಯಿಂದ ಏರ್ಪಾಡಾಗಿತ್ತು.</p>
<p class="Text">ಕೆಲವು ದಿನಗಳ ಮೇಲೆ ರಾಜನ ಆಜ್ಞೆಯಂತೆ ರಾಜ ಕರ್ಮಚಾರಿಗಳು ಅವನ ಹಳೆಯಮನೆಯನ್ನು ಕೆಡುವುತ್ತಿರುವಾಗ ಅವನ ಸಹಪಾಠಿಗಳು ಓಡಿಬಂದು ನಿನ್ನ ಮನೆಯನ್ನು ರಾಜನ ಸೇವಕರು ಕೆಡವಿ ಹಾಕುತ್ತಿದ್ದಾರೆಂದು ಸೂಚನೆ ನೀಡಿದರು. ಅದನ್ನು ಕೇಳಿ ಅ ಬಾಲಕನು ಸಂತೋಷದಿಂದ ಹೇಳಿದನು- ಅಹಾ! ಮಹಾರಾಜರಿಗೆ ನನ್ನ ಮೇಲೆ ತುಂಬಾ ದಯೆ ಇದೆ. ಅವರು ನನ್ನ ಹಳೆಯ ಮನೆಯನ್ನು ಕೆಡವಿ ಹೊಸ ಮನೆ ಕಟ್ಟಿಸಿಕೊಡಬಹುದು. ಈ ಮಾತುಗಳನ್ನು ಕೇಳಿ ಮುಖ್ಯೋಪಾಧ್ಯಾಯರು ಆಶ್ಚರ್ಯಚಕಿತರಾಗಿ ಯೋಚಿಸಿದರು. ಈ ಬಾಲಕನಿಗೆ ಮಹಾರಾಜರ ಮೇಲೆ ಎಂತಹ ದೃಢ ವಿಶ್ವಾಸ ಹಾಗೂ ನಿಶ್ಚಲ ಶ್ರದ್ದೇ ಇದೆ!</p>
<p class="Text">ಮತ್ತೆ ಕೌನ್ಸಿಲಿನ ಸಭೆಯಲ್ಲಿ ಇನ್ನೊಂದು ಸಾರಿ ಮಹಾರಾಜರು ‘ನಾನು ವೃದ್ಧನಾಗಿದ್ದೇನೆ. ನನಗೆ ಯಾವ ಸಂತಾನವೂ ಇಲ್ಲದೇ ಇರುವುದರಿಂದ ಯುವರಾಜ ಪದವಿಯನ್ನು ಯಾರಿಗೆ ಕೊಡಲಿ? ಇದಕ್ಕೆ ಯೋಗ್ಯರಾದವರು ಯಾರಿದ್ದಾರೆ? ಈ ಸಲಹೆಯನ್ನಿಟ್ಟರು. ಈ ಮಾತಿಗೆ ಮುಖ್ಯೋಪಾಧ್ಯಾಯರು ಆ ಕ್ಷತ್ರಿಯ ಬಾಲಕನು ಗುಣ, ಆಚರಣೆ, ವಿದ್ಯೆ ಮತ್ತು ಸ್ವಭಾವದಲ್ಲಿ ಎಲ್ಲರಿಗಿಂತಲೂ ಶ್ರೇಷ್ಠನಾಗಿದ್ದಾನೆ. ಅವನು ರಾಜಭಕ್ತನಾಗಿ ತಮ್ಮ ಮೇಲೆ ಅಪಾರ ಶ್ರದ್ಧಾಭಕ್ತಿಯಿಟ್ಟಿದ್ದಾನೆ ಎಂದು ಹೇಳಿದರು. ಈ ಮಾತುಗಳನ್ನು ಸಂತೋಷದಿಂದ ಬೇರೆ ಸದಸ್ಯರೂ ಸಹ ಸಮರ್ಥಿಸಿದರು. ಮಹಾರಾಜನು ಸರ್ವಸಮ್ಮತಿಯಿಂದ ಆ ಕ್ಷತ್ರೀಯ ಬಾಲಕನಿಗೆ ಯುವರಾಜ ಪದವಿಯನ್ನು ಕೊಟ್ಟನು.</p>
<p class="Text">ಮಾರನೆಯದಿನ ಮಹಾರಾಜರ ಮಂತ್ರಿಗಳೂ ಮತ್ತು ಕೆಲವು ಉಚ್ಚಪದಾಧಿಕಾರಿಗಳು ಆ ಕ್ಷತ್ರಿಯ ಬಾಲಕನ ಮನೆಗೆ ಹೋದರು. ಆ ಕ್ಷತ್ರಿಯ ಬಾಲಕನು ಅವರೆಲ್ಲರನ್ನೂ ಅತ್ಯಂತ ಆದರದಿಂದ ಬರಮಾಡಿಕೊಂಡು ಸತ್ಕರಿಸಿ ಹೇಳಿದನು - ‘ನನ್ನಿಂದ ಏನು ಸೇವೆಯಾಗಬೇಕು, ತಿಳಿಸಿರಿ’ ಪದಾಧಿಕಾರಿಗಳು ಹೇಳಿದರು - ಮಹಾರಾಜರು ತಮ್ಮ ಮೇಲೆ ಅತ್ಯಂತ  ದಯೆಯಿಟ್ಟಿದ್ದಾರೆ. ಬಾಲಕನು ಹೇಳಿದನು. ನನ್ನ ಮೇಲೆ ಮಹಾರಾಜರಿಗೆ ಅಪಾರದಯೆ ಇದೆ ಎಂಬುದು ಮೊದಲಿನಿಂದಲೂ ನನಗೆ ಗೊತ್ತು. ಅದರಿಂದಲೇ ತಾವೂ ಸಹ ನನಗೆ ಕೃಪೆ ತೋರಿಸುತ್ತಿದ್ದೀರಿ. ಪದಾಧಿಕಾರಿಗಳು ಹೇಳಿದರು - ನಾವೆಲ್ಲರೂ ತಮ್ಮ ಸೇವಕರು. ತಾವು ನಮಗೆ ದಯೆ ತೋರಿಸಬೇಕು. ಬಾಲಕನು ಹೇಳಿದನು- ತಾವು ಹೀಗೆ ಹೇಳಿ ನನ್ನನ್ನು ಲಜ್ಜಿತನಾಗುವಂತೆ ಮಾಡಬೇಡಿ. ನಾನು ತಮ್ಮ ಸೇವಕ ಎಂದು ತಿಳಿಯಿರಿ. ನನ್ನ ಮೇಲೆ ಮಹಾರಾಜರ ಅನುಗ್ರಹವಿದೆ. ಇದು ನನಗೆ ಚೆನ್ನಾಗಿ ಗೊತ್ತು. ಪದಾಧಿಕಾರಿಗಳು ಹೇಳಿದರು -ತಾವು ತಿಳಿದಿರುವುದಕ್ಕಿಂತಲೂ ಅಧಿಕವಾಗಿ. ಬಾಲಕನು ಕೇಳಿದನು - ಮಹಾರಾಜರು ನನ್ನ ಮದುವೆಯನ್ನು ವ್ಯವಸ್ಥೆಗೊಳಿಸಿದ್ದಾರೆಯೋ? ಅವರು ಹೇಳಿದರು, ಮದುವೆಯ ವ್ಯವಸ್ಥೆ ಮಾತ್ರವಲ್ಲ, ಮಹಾರಾಜರ ಅನುಗ್ರಹ ನಿಮ್ಮ ಮೇಲೆ ಇನ್ನೂ ಅತಿಶಯವಾಗಿದೆ. ಬಾಲಕನು ಕೇಳಿದನು - ಎರಡು ಮೂರು ಹಳ್ಳಿಗಳನ್ನು ನನಗೆ ಮಹಾರಾಜರು ಜಹಗೀರಾಗಿ ದಯಪಾಲಿಸಿರುವರೇ? ಪದಾಧಿಕಾರಿಗಳು ಹೇಳಿದರು- ಇದು ಏನು ಅಲ್ಲವೇ ಅಲ್ಲ. ಅವರಿಗೆ ನಿಮ್ಮ ಮೇಲಿರುವ ದಯೆಯನ್ನು ತಾವು ಕಲ್ಪನೆ ಮಾಡಲೂ ಸಾಧ್ಯವಿಲ್ಲ. ಈ ಮಾತಿಗೆ ಬಾಲಕನು ವಿನಯವಾಗಿ ನಿವೇದನೆ ಮಾಡಿದನು. ಮಹಾರಾಜರಿಗೆ ನನ್ನ ಮೇಲಿರುವ ದಯೆಯ ಸ್ವರೂಪವನ್ನು ಕೃಪೆಮಾಡಿ ತಾವೇ ತಿಳಿಸಿರಿ. ಅವರು ಹೇಳಿದರು ಮಹಾರಾಜರು ತಮಗೆ ಯುವರಾಜ ಪದವಿಯನ್ನು ದಯಪಾಲಿಸಿದ್ದಾರೆ, ಆದ್ದರಿಂದಲೇ ನಾವು ತಮ್ಮ ದಯೆಯನ್ನು ಬಯಸುತ್ತೇವೆ.</p>
<p class="Text">ಬಾಲಕನು ಹೇಳಿದನು - ಇದು ನಿಜವೇ? ಅವರು ಹೇಳಿದರು - ನಾವು ಹೇಳುತ್ತಿರುವುದು ನಿಜವಾದ ಮಾತು. ಆ ಬಾಲಕನಿಗೆ ಬಹಳ ಆಶ್ಚರ್ಯವಾಯಿತು. ಏಕೆಂದರೆ ಇಷ್ಟೊಂದು ದೊಡ್ಡ ಕರುಣೆಯನ್ನು ಮಹಾರಾಜರು ತನಗೆ ತೋರಿಸುವರೆಂಬುದನ್ನು ಅವನು ಊಹಿಸಲೂ ಸಾಧ್ಯವಿರಲಿಲ್ಲ. ಈ ರೀತಿಯ ದಯೆಯನ್ನು ತೋರಿಸಬಹುದೆಂದು ಅನುಮಾನವೂ ಅವನಿಗಿರಲಿಲ್ಲ. ಮಹಾರಾಜರು ಹುಡುಗನಿಗೆ ಯುವರಾಜ ಪದವಿಯನ್ನು ಕೊಟ್ಟಿದ್ದಾರೆ. ಅಂದರೆ ಮಹಾರಾಜರು ಎಲ್ಲರಿಗೂ ಯುವರಾಜ ಪದವಿಯನ್ನು ಕೊಡಬಲ್ಲರು. ಅವರು ಎಲ್ಲರನ್ನೂ ತಮ್ಮಂತೆಯೇ ಮಾಡಬಲ್ಲರು. ಇಂತಹ ಮಹಾರಾಜರು ಪ್ರತ್ಯಕ್ಷ ಈಶ್ವರನೇ ಅಗಿತ್ತಾನೆ.</p>
<p class="Text">ಮನುಷ್ಯ ಶರೀರವನ್ನು ದಯಪಾಲಿಸಿರುವ ಭಗವಂತನೇ ನಿಮಗೆ ಯುವರಾಜ ಪದವಿಯನ್ನು ಮೊದಲೇ ಶಾಶ್ವತವಾಗಿ ಕರುಣಿಸಿದ್ದಾನೆ. ನೀವು ಅದನ್ನು ತಿರಸ್ಕರಿಸಿದರೆ ಅದು ಮೂರ್ಖತನವಾಗುತ್ತದೆ. ಭಗವಂತನ ಅತ್ಯಂತ ದಯೆಯಿಂದ ನಮ್ಮ ಮೇಲೆ ಆನಂದದ, ಪ್ರೇಮದ ಧಾರೆ ಸುರಿಯುತ್ತಿದೆ. ಅದರ ಮಹತ್ವವನ್ನು ಅರಿಯದೇ ನಾವು ಛತ್ರಿಯನ್ನು ಹಿಡಿದುಕೊಂಡರೆ ಆ ಅಮೂಲ್ಯ ವಸ್ತುವಿನಿಂದ ವಂಚಿತರಾಗುತ್ತೇವೆ. ಒಪ್ಪಿಕೊಳ್ಳದೇ ಇರುವುದು ಅಥವಾ ಅವಿಶ್ವಾಸ ತೋರಿಸುವುದು ಅಶ್ರದ್ಧೆಯಾಗುತ್ತದೆ. ನಮ್ಮ ಮೇಲೆ ಭಗವಂತನ ಕೃಪೆ ಅಪಾರವಾಗಿದೆಯೆಂದು ನಾವು ಪೂರ್ಣ ವಿಶ್ವಾಸವಿಡಬೇಕು. ಭಗವಂತನು ನಮ್ಮನ್ನು ಅನುಗ್ರಹಿಸಲು ಇಚ್ಛಿಸುತ್ತಾನೆ. ನಾವು ಭಗವಂತನಲ್ಲಿ ನಮ್ಮನ್ನು ಸಮರ್ಪಿಸಿಕೊಳ್ಳಲು ಮುಂದೆ ಬಂದರೆ ಅವನು ಹತ್ತಿರನಿಂತು ನಮ್ಮನ್ನು ಅನುಗ್ರಹಿಸಲು ಉತ್ಸುಕನಾಗಿರುವಂತೆ ನಮಗೆ ಕಂಡು ಬರುತ್ತಾನೆ. ಆದರೆ ಈ ಸ್ಥಿತಿಯುಂಟಾಗಬೇಕಾದರೆ ನಮ್ಮಲ್ಲಿ ಭಗವಂತನ ಮೇಲೆ ವಿಶ್ವಾಸವಿರಬೇಕು. ಶ್ರದ್ಧೆ ಇರಬೇಕು.</p>
<p class="Text">ಈ ದೃಷ್ಟಾಂತವನ್ನು ಅಧ್ಯಾತ್ಮ ವಿಷಯಕ್ಕೆ ಸಮನ್ವಯಗೊಳಿಸಿ ಹೇಳುವುದಾದರೆ ಭಗವಂತನೇ ಜ್ಞಾನಿ ಮಹಾಪುರುಷನಾದ ಮಹಾರಾಜನು. ಶ್ರದ್ಧಾಳುವಾದ ಸಾಧಕನೇ ಬಾಲಕ. ಉಪದೇಶಮಾಡುವ ಗುರುಜನರೇ ತಂದೆ ತಾಯಿಗಳು. ಸತ್ಸಂಗಿ ಸಾಧಕರೇ ಸಹಪಾಠಿಗಳು. ಭಗವತ್ಪ್ರೇಮೀ ಮಹಾಪುರುಷರೇ ಪ್ರಧಾನಾಧ್ಯಾಪಕರು. ರಾಜ್ಯದ ವತಿಯಿಂದ ಬಾಲಕನಿಗೆ ಮಾಡುವ ಊಟೋಪಚಾರದ ವ್ಯವಸ್ಥೆಯೂ ಲೋಕದೃಷ್ಟಿಯಿಂದ ಅನುಕೂಲ ಪರಿಸ್ಥಿತಿಯ ಪ್ರಾಪ್ತಿ. ಮನೆ ಕೆಡವಿಸುವುದು ಲೋಕದೃಷ್ಠಿಯಿಂದ ಪ್ರತಿಕೂಲ ಪರಿಸ್ಥಿತಿಯ ಪ್ರಾಪ್ತಿ ಎಂದೇ ತಿಳಿಯಬೇಕು. ಇವೆರಡರಲ್ಲೂ ಬಾಲಕನು ಮಹಾರಾಜರು ಮಾಡುವುದು ಎಲ್ಲವೂ ಮಂಗಳ ಕಾರ್ಯವೆಂದು ತಿಳಿಯುವಂತೆ ಪ್ರತಿಯೊಂದು ಘಟನೆಯೂ ಭಗವಂತನ ಮಂಗಲಮಯ ವಿಧಾನವೆಂದು ತಿಳಿದು ಅವನನ್ನು ಅವಲಂಬಿಸುವುದು, ಅವರ ಮೇಲೆ ಶ್ರದ್ಧೆ ಮತ್ತು ವಿಶ್ವಾಸವಿಡುವುದು, ಇವೆಲ್ಲವೂ ಭಗವಂತನಲ್ಲಿ ಶರಣಾಗತಿಯ ಸಾಧನವೆಂದು ತಿಳಿಯಬೇಕು.</p>
<p class="Text">ಈ ದೃಷ್ಠಾಂತದಿಂದ ನಾವು ತಿಳಿದುಕೊಳ್ಳಬೇಕಾದುದೇನೆಂದರೆ ನಮ್ಮ ಮೇಲೆ ಭಗವಂತನ ಅನುಗ್ರಹವು ಎಷ್ಟಿರುತ್ತದೆಂದು ನಾವು ನಂಬಿರುತ್ತೇವೆಯೋ ಅದಕ್ಕಿಂತಲೂ ಹೆಚ್ಚಾಗಿ ಅವನ ಅನುಗ್ರಹ ನಮ್ಮ ಮೇಲಿರುತ್ತದೆ. ಅದನ್ನು ಕಲ್ಪನೆ ಮಾಡಲೂ ನಮ್ಮಿಂದ ಸಾಧ್ಯವಿಲ್ಲ. ನಾವು ಆ ದಯೆಯ ಮಹತ್ವವನ್ನು ಅರಿತರೆ ಕ್ಷತ್ರಿಯ ಬಾಲಕನಂತೆ ನಾವೂ ಮೇರೆ ಇಲ್ಲದಷ್ಟು ಅಪಾರವಾದ ಆನಂದವನ್ನು ಪಡೆಯುತ್ತೇವೆ. ಅದರಲ್ಲಿಯೇ ಮೈಮರೆತು ಪರವಶರಾಗುತ್ತೇವೆ.</p>
<p class="Text">ಆದ್ದರಿಂದ ನಮಗೆ ಸ್ವೇಚ್ಛೆ, ಅನಿಚ್ಛೆ ಅಥವಾ ಪರೇಚ್ಛೆಯಿಂದ ಏನೆಲ್ಲ ದೊರೆಯುತ್ತದೋ ಅದು ಭಗವಂತನ ದಯಾಪೂರ್ಣ ಮಂಗಲಮಯ ವಿಧಾನವೆಂದು ತಿಳಿದು, ನಮ್ಮಿಂದಾಗುವ ಕ್ರಿಯೆಗಳೆಲ್ಲವೂ ಭಗವತ್ ಪ್ರೇರಣೆಯಿಂದಾದುದು ಮತ್ತು ಅವನ ಪರಮ ಸೇವೆಯೆಂದು ತಿಳಿದು, ಅವನ ಸ್ಮರಣೆಯಲ್ಲಿಯೇ ಮಗ್ನರಾಗಿರಬೇಕು.</p>
<p class="Text para-style-override-2">ಈ ಪ್ರಕಾರವಾಗಿ ಭಗವದ್ಭಕ್ತಿಯನ್ನು ಸಾಧಿಸುವುದರಿಂದ ಸಾಧಕನ ಚಿತ್ತದಲ್ಲಿ ಪ್ರಸನ್ನತೆಯಿಂದ ರೋಮಾಂಚನವಾಗಿ ಆನಂದ ಭಾಷ್ಪಗಳು ಹರಿಯುತ್ತವೆ, ಹೃದಯವು ಪ್ರಫುಲ್ಲಿತವಾಗುತ್ತದೆ. ವಾಣಿಯು ಗದ್ಗದಿತವಾಗುತ್ತದೆ, ಹಾಗೂ ಕಂಠವೂ ಬಿಗಿದುಹೋಗುತ್ತದೆ. ಆದರೆ ಮನುಷ್ಯನು ಯಾವಾಗ ಸಾಧನೆಯನ್ನು ಮಾಡುತ್ತಾ ಮಾಡುತ್ತಾ ಸಿದ್ಧಾವಸ್ಥೆಗೆ ತಲುಪಿ ಭಗವಂತನನ್ನು ಹೊಂದುತ್ತಾನೋ ಆಗ ಆಮೋದ-ಪ್ರಮೋದಗಳು, ಹರ್ಷ-ಉಲ್ಲಾಸ ಮುಂತಾದವುಗಳನ್ನು ಮೀರಿ ಪರಮಾನಂದ ಮತ್ತು ಪರಮಶಾಂತಿಯನ್ನು ಪಡೆಯುತ್ತಾನೆ. ಬಾಣಲೆಗೆ ತುಪ್ಪಹಾಕಿ ಕಾಯಿಸಿ ಅದರಲ್ಲಿ ಪೂರಿಯನ್ನು ಬೇಯಿಸಿದಾಗ, ಅದು ಹಸಿಯಾಗಿರುವಾಗ ಕಾದ ಎಣ್ಣೆಯಲ್ಲಿ ಕುಣಿಯುತ್ತಿರುತ್ತದೆ. ಅಲ್ಲಿ ವಿಶೇಷ ಕ್ರಿಯೆ ಆಗುತ್ತಿರುತ್ತದೆ. ಆದರೆ ಅದು ಚೆನ್ನಾಗಿ ಬೆಂದಾಗ ಅದರ ಕ್ರಿಯಾಶೀಲತೆ ಕಮ್ಮಿಯಾಗಿ ಕೊನೆಗೆ ಅದು ಶಾಂತ ಮತ್ತೂ ಸ್ಥಿರವಾಗುತ್ತದೆ. ಇದೇ ಪ್ರಕಾರ ಸಾಧನೆ ಮಾಡುತ್ತಿರುವಾಗ ಸಾಧಕನು ಎಲ್ಲಿಯವರೆಗೆ ಅಪೂರ್ಣನಾಗಿರುವನೋ ಅಲ್ಲಿಯವರೆಗೆ ಸಾಧನೆಯ ವಿಷಯದಲ್ಲಿ ಅಮೋದ - ಪ್ರಮೋದದಲ್ಲಿ ಮುಳುಗೇಳುತ್ತಿರುತ್ತಾನೆ. ಅವನಲ್ಲಿ ರೋಮಾಂಚನ, ಅಶ್ರುಪಾತ ಮತ್ತು ಕಂಠಾವರೋಧಗಳು ಆಗುತ್ತಿರುತ್ತವೆ. ಆದರೆ ಸಾಧನೆಗಳು ಹೆಚ್ಚು ಹೆಚ್ಚು ಪೂರ್ಣವಾಗತೊಡಗಿದಾಗ ಹರ್ಷಾದಿ ವಿಕಾರಗಳು ಉಕ್ಕಿ ಹರಿಯುವುದು ಕಮ್ಮಿಯಾಗುತ್ತದೆ. ಪೂರ್ಣ ಪಕ್ವಸ್ಥಿತಿಯನ್ನು ತಲುಪಿದಾಗ ಸಾಧಕನು ಅಮೋದ-ಪ್ರಮೋದ, ಹರ್ಷ-ಉಲ್ಲಾಸ ಮುಂತಾದ ವಿಕಾರಗಳಿಂದ ರಹಿತನಾಗಿ ಪರಮ ಶಾಂತನಾಗುತ್ತಾನೆ. ಮತ್ತೆ ಅವನು ಪರಮಾತ್ಮನಲ್ಲಿ ಅಚಲ ಮತ್ತೂ ಸ್ಥಿರನಾಗಿ ಪರಮಶಾಂತಿ ಮತ್ತು ಪರಮಾನಂದ ಸ್ವರೂಪನಾದ ಪರಮಾತ್ಮನನ್ನು ಪಡೆಯುತ್ತಾನೆ.<span></span></p>


<p class="Page-Break"> </p>
<p class="Chapter-Heading" id="toc_marker-6">4. ದಾನದ ರಹಸ್ಯ</p>
<p class="Text">ದಾನದ ಮಹತ್ವವು ತ್ಯಾಗದಲ್ಲಿದೆಯೇ ಹೊರತು, ವಸ್ತುವಿನ ಮೂಲ್ಯದಲ್ಲಾಗಲೀ, ಸಂಖ್ಯೆಯಲ್ಲಾಗಲೀ ಇಲ್ಲ. ಯಾವ ವಸ್ತುವಿನ ಅಭಾವ ಯಾರಿಗಿರುವುದೋ ಅಂತಹ ಸುಪಾತ್ರರಿಗೆ ಆ ವಸ್ತುವನ್ನು ಯಾವ ಪ್ರತಿಫಲ ಬಯಸದೇ ತ್ಯಾಗಬುದ್ಧಿಯಿಂದ ಕೊಡುವುದೇ ಉತ್ತಮವಾದ ದಾನವೆನ್ನಿಸುತ್ತದೆ. ನಿಷ್ಕಾಮ ಭಾವನೆಯಿಂದ ಹಸಿದವನಿಗೆ ಭೋಜನವನ್ನೂ, ಬಾಯಾರಿದವನಿಗೆ ನೀರನ್ನೂ ನೀಡುವುದು ಸಾತ್ವಿಕ ದಾನವೆನಿಸಿಕೊಳ್ಳುತ್ತದೆ. ಸಂತ ಏಕನಾಥರ ಜೀವನದಲ್ಲಿ ಬರುವ ಒಂದು ಪ್ರಸಂಗ ಹೀಗಿದೆ. ಒಂದು ಬಾರಿ ಅವರು ಕಾವಡಿಯಲ್ಲಿ ಗಂಗಾಜಲವನ್ನು ಹೊತ್ತುಕೊಂಡು ಪ್ರಯಾಗದಿಂದ ರಾಮೇಶ್ವರಕ್ಕೆ ದೇವರಿಗೆ ಅರ್ಪಿಸಲು ಹೋಗುತ್ತಿದ್ದರು. ರಸ್ತೆಯಲ್ಲಿ ಒಂದು ಕತ್ತೆಯು ಬಾಯಾರಿಕೆಯಿಂದ ನೀರಿಗಾಗಿ ಚಡಪಡಿಸುತ್ತಿರುವುದನ್ನು ನೋಡಿದರು. ಅದನ್ನು ನೋಡಿ ಅವರು ಕರುಣೆಯಿಂದ ಅದಕ್ಕೆ ಎಲ್ಲ ಗಂಗಾಜಲವನ್ನು ಕುಡಿಸಿದರು. ಆ ಕತ್ತೆಯು ನೀರು ಕುಡಿದು ಚೇತರಿಸಿಕೊಂಡು ಹೊರಟು ಹೋಯಿತು. ಜೊತೆಯವರು ತ್ರಿವೇಣಿಯ ಜಲವು ವ್ಯರ್ಥವಾದದ್ದಲ್ಲದೆ ಯಾತ್ರೆಯೂ ನಿಷ್ಫಲವಾಯಿತೆಂದು ಯೋಚಿಸಿದರು. ಆಗ ಏಕನಾಥರು ನಕ್ಕು ಹೇಳಿದರು ಭಗವಂತನು ಎಲ್ಲ ಪ್ರಾಣಿಗಳಲ್ಲೂ ಇದ್ದಾನೆಂದು ಯಾವಾಗಲೂ ಕೇಳುತ್ತಿರುತ್ತೀರಿ, ಆದರೂ ಈ ರೀತಿಯಾಗಿ ಮೂರ್ಖತನದ ಯೋಚನೆ ಮಾಡುತ್ತಿರಲಿಲ್ಲ! ಈಗ ನನ್ನ ಪೂಜೆಯು ಇಲ್ಲಿಂದಲೇ ಶ್ರೀರಾಮಶ್ವರನಿಗೆ ಅರ್ಪಿತವಾಯಿತು. ಶ್ರೀಶಂಕರನು ನನ್ನ ಜಲವನ್ನು ಸ್ವೀಕರಿಸಿದ್ದಾನೆ.</p>
<p class="Text">ಒಬ್ಬ ಸಜ್ಜನನ ಕಥೆ ಹೀಗಿದೆ - ಅವನು ಯಾವಾಗಲೂ ಯಜ್ಞಮುಂತಾದ ಕರ್ಮಗಳಲ್ಲಿ ನಿರತನಾಗಿರುತ್ತಿದ್ದನು. ಅವನು ತನ್ನ ಸರ್ವಸ್ವವನ್ನೂ ದಾನ ಮಾಡಿದ್ದರಿಂದ ಅವನ ಹತ್ತಿರ ತಿನ್ನಲೂ ಸಹ ಏನೂ ಉಳಿದಿರಲಿಲ್ಲ. ಆಗ ಅವನ ಹೆಂಡತಿ ಹೇಳಿದಳು - ಪಕ್ಕದ ಸಾಹುಕಾರನು ಪುಣ್ಯವನ್ನು ಖರೀದಿಸುತ್ತಾನಂತೆ. ತಾವು ಅವನ ಹತ್ತಿರಹೋಗಿ ತಮ್ಮ ಸ್ವಲ್ಪ ಪುಣ್ಯವನ್ನು ಮಾರಿ ಹಣ ತೆಗೆದುಕೊಂಡು ಬನ್ನಿ, ನಮ್ಮ ತೊಂದರೆ ನಿವಾರಿಸಿಕೊಳ್ಳಲು ಸಹಾಯವಾಗುತ್ತದೆ. ಇಷ್ಟವಿಲ್ಲದೇ ಇದ್ದರೂ ಪದೇ ಪದೇ ಹೆಂಡತಿಯು ಒತ್ತಾಯ ಮಾಡಿಹೇಳಿದ್ದರಿಂದ ಹೋಗಲು ಅವನು ಸಿದ್ಧನಾದನು. ಅವನ ಹೆಂಡತಿಯು ಅವನಿಗೆ ದಾರಿಯಲ್ಲಿ ತಿನ್ನಲು ನಾಲ್ಕು ರೊಟ್ಟಿಗಳನ್ನು ಮಾಡಿಕೊಟ್ಟಿದ್ದಳು. ಅವನು ಹೊರಟು ಸಾಹುಕಾರನು ಇದ್ದ ನಗರದ ಸಮೀಪಕ್ಕೆ ಬಂದನು. ಅಲ್ಲಿ ಒಂದು ಕೆರೆಯಿತ್ತು. ಅಲ್ಲಿಯೇ ಶೌಚ - ಸ್ನಾನಾದಿ ಕಾರ್ಯಗಳನ್ನು ಮುಗಿಸಿ ಅವನು ರೊಟ್ಟಿಯನ್ನು ತಿನ್ನಲು ಕುಳಿತನು. ಆ ಸಮಯದಲ್ಲಿ ಅಲ್ಲಿಗೆ ಒಂದು ಹೆಣ್ಣುನಾಯಿ ಬಂದಿತು. ಅದು ಆ ಕಾಡಿನಲ್ಲಿ ಮರಿಹಾಕಿತ್ತು. ಅದರ ಮರಿಗಳೂ ಅದೂ ಮೂರುದಿನಗಳಿಂದಲೂ ತಿನ್ನಲು ಏನೂ ಇಲ್ಲದೆ ಹಸಿದುಕೊಂಡಿದ್ದವು. ಭಾರಿ ಮಳೆ ಬಂದದ್ದರಿಂದ ಮರಿಗಳನ್ನು ಬಿಟ್ಟು ನಗರಕ್ಕೆ ಹೋಗಲು ಅದಕ್ಕೆ ಸಾಧ್ಯವಾಗಿರಲಿಲ್ಲ. ನಾಯಿಯು ಹಸಿದಿರುವುದನ್ನು ನೋಡಿ ಅವನು ಅದಕ್ಕೆ ಒಂದು ರೊಟ್ಟಿಯನ್ನು ಕೊಟ್ಟನು. ಆ ನಾಯಿಯು ಅದನ್ನು ತಿಂದಿತು. ಅವನು ಮತ್ತೊಂದು ರೊಟ್ಟಿಯನ್ನು ಅದರ ಮುಂದೆ ಹಾಕಿದಾಗ ನಾಯಿಯು ಅದನ್ನೂ ತಿಂದಿತು. ಈ ಪ್ರಕಾರವಾಗಿ ಅವನು ಒಂದೊಂದಾಗಿ ನಾಲ್ಕು ರೊಟ್ಟಿಯನ್ನೂ ನಾಯಿಗೆ ಕೊಟ್ಟನು. ಎಲ್ಲ ರೊಟ್ಟಿಗಳನ್ನೂ ತಿಂದು ನಾಯಿಯು ತೃಪ್ತಿಹೊಂದಿತು. ಅವನು ಹಸಿವಿನಿಂದಲೇ ಆ ಧನಿಕನ ಮನೆಗೆ ಬಂದನು. ತಾನು ತನ್ನ ಪುಣ್ಯವನ್ನು ಮಾರಲು ಬಂದಿರುವುದಾಗಿ ಅವನಿಗೆ ಹೇಳಿದನು. ಧನಿಕನು ತಾನು ಮಧ್ಯಾಹ್ನದ ಮೇಲೆ ಬನ್ನಿ ಎಂದು ಹೇಳಿದನು.</p>
<p class="Text">ಆ ಧನಿಕನ ಪತ್ನಿಯು ಪತಿವ್ರತಾ ಸ್ತ್ರೀಯಾಗಿದ್ದಳು. ಅವನು ಹೆಂಡತಿಯನ್ನು ಕೇಳಿದನು - ಒಬ್ಬ ಸಜ್ಜನ ಮನುಷ್ಯನು ಬಂದಿದ್ದನು. ಅವನು ತನ್ನ ಪುಣ್ಯವನ್ನು ಮಾರುತ್ತೇನೆಂದು ಹೇಳುತ್ತಿದ್ದನು. ಅವನ ಪುಣ್ಯಗಳಲ್ಲಿ ಯಾವ ಪುಣ್ಯವು ಕೊಂಡುಕೊಳ್ಳಲು ಯೋಗ್ಯವಾಗಿದೆ ಎಂಬುದನ್ನು ನೀನು ಹೇಳು. ಹೆಂಡತಿಯು ಹೇಳಿದಳು - ಈ ದಿನ ಅವನು ಕೆರೆಯ ಹತ್ತಿರ ಕುಳಿತು ಒಂದು ಹಸಿದ ನಾಯಿಗೆ ನಾಲ್ಕು ರೊಟ್ಟಿಗಳನ್ನು ತಿನ್ನಿಸಿದ್ದಾನೆ. ಆ ಪುಣ್ಯವನ್ನು ಖರೀದಿಸಬಹುದು ಏಕೆಂದರೆ ಅವನ ಜೀವನದಲ್ಲಿ ಅದಕ್ಕಿಂತ ಹೆಚ್ಚಿನ ಪುಣ್ಯವು ಇನ್ನೊಂದಿಲ್ಲ. ಧನಿಕನು - ಸರಿ, ಹಾಗೆ ಆಗಲಿ ಎಂದು ಹೇಳಿ ಹೊರಗೆ ಬಂದನು.</p>
<p class="Text">ನಿಗಧಿತ ಸಮಯಕ್ಕೆ ಆ ಮನುಷ್ಯನು ಧನಿಕನು ಹತ್ತಿರ ಬಂದು ಹೇಳಿದನು - ತಾವು ನನ್ನ ಪುಣ್ಯಗಳಲ್ಲಿ ಯಾವ ಪುಣ್ಯವನ್ನು ಖರೀದಿಸುವಿರಿ? ಧನಿಕನು ಹೇಳಿದನು - ತಾವು ಈ ದಿನ ಮಾಡಿದ ಯಜ್ಞದ ಫಲವನ್ನು ಕೊಳ್ಳಲಿಚ್ಛಿಸುತ್ತೇನೆ. ಅವನು ಹೇಳಿದನು -ನಾನು ಇಂದು ಯಾವ ಯಜ್ಞವನ್ನೂ ಮಾಡಲಿಲ್ಲವಲ್ಲ. ನನ್ನ ಹತ್ತಿರ ಹಣವಿರಲಿಲ್ಲ. ಅಂದಮೇಲೆ ನಾನು ಯಜ್ಞವನ್ನು ಎಲ್ಲಿಂದ ಹೇಗೆ ಮಾಡಲಿ? ಇದಕ್ಕೆ ಧನಿಕ ಹೇಳಿದನು - ‘ನೀವು ಈ ದಿನ ಕೆರೆಯ ದಂಡೆಯಲ್ಲಿ ಕುಳಿತು ಹಸಿದ ನಾಯಿಗೆ ನಾಲ್ಕು ರೊಟ್ಟಿಯನ್ನು ಹಾಕಿದ್ದೀರಿ. ನಾನು ಅದೇ ಪುಣ್ಯವನ್ನು ಕೊಳ್ಳಲಿಚ್ಛಿಸುತ್ತೇನೆ’ ಆ ಸಜ್ಜನ ಕೇಳಿದನು ಆ ಸಮಯದಲ್ಲಿ ಅಲ್ಲಿಯಾರೂ ಇರಲಿಲ್ಲ. ಈ ವಿಷಯ ತಮಗೆ ಹೇಗೆ ಗೊತ್ತಾಯಿತು. ಧನಿಕನು ಹೇಳಿದನು - ನನ್ನ ಪತ್ನೀ ಪತಿವ್ರತೆ, ಅವಳೇ ಈ ಎಲ್ಲಾ ಮಾತುಗಳನ್ನು ಹೇಳಿದಳು. ಆಗ ಅವನು ಹೇಳಿದನು - ಒಳ್ಳೆಯದು ತೆಗೆದುಕೊಳ್ಳಿ, ಆದರೆ ಮೂಲ್ಯ ಏನುಕೊಡುವಿರಿ? ಧನಿಕನು ಹೇಳಿದನು ತಮ್ಮ ರೊಟ್ಟಿಗಳ ಭಾರದಷ್ಟು ವಜ್ರ, ಮುತ್ತುಗಳನ್ನು ತೂಕಮಾಡಿ ಕೊಡುತ್ತೇನೆ. ಆ ಮನುಷ್ಯನು ಒಪ್ಪಿಕೊಂಡನು. ಅವನ ಸಮ್ಮತಿಯಂತೆ ಧನಿಕನು ಅಂದಾಜಿನ ಮೇಲೆ ಅಷ್ಟೇ ತೂಕದ ನಾಲ್ಕು ರೊಟ್ಟಿಗಳನ್ನು ಮಾಡಿಸಿದನು. ಅವುಗಳನ್ನು ತಕ್ಕಡಿಯ ಒಂದು ತಟ್ಟೆಯಲ್ಲಿ ಇಟ್ಟು ಇನ್ನೊಂದು ತಟ್ಟೆಯಲ್ಲಿ ವಜ್ರ - ಮುತ್ತು ಮುಂತಾದವುಗಳನ್ನು ಇಟ್ಟು ತೂಗಿದನು. ಆದರೆ ಎಷ್ಟು ಮುತ್ತು - ರತ್ನಗಳನ್ನು ಹಾಕುತ್ತಿದ್ದರೂ ಸಹ ರೊಟ್ಟಿಗಳನ್ನಿಟ್ಟಿದ್ದ ತಕ್ಕಡಿಯ ತಟ್ಟೆಯು ಮೇಲೇಳಲೇ ಇಲ್ಲ. ಇದನ್ನು ನೋಡಿ ಧನಿಕನು ಇನ್ನಷ್ಟು ಮುತ್ತು - ರತ್ನಗಳು ತುಂಬಿದ ಚೀಲಗಳನ್ನು ತರಲು ಸೇವಕರಿಗೆ ಹೇಳಿದನು. ಆ ಸಜ್ಜನನು ತನ್ನ ಪುಣ್ಯದ ಅತಿಶಯ ಪ್ರಭಾವವನ್ನು ಕಂಡು ಹೇಳಿದನು - ಸ್ವಾಮೀ! ನಾನು ಈಗ ಈ ಪುಣ್ಯವನ್ನು ಮಾರುವುದಿಲ್ಲ. ಆ ಮಾತಿಗೆ ಧನಿಕನು ಹೇಳಿದನು - ಅದು ತಮ್ಮ ಇಚ್ಛೆ.</p>
<p class="Text">ಅನಂತರ ಆ ಸಜ್ಜನನು ಅಲ್ಲಿಂದ ಹೊರಟು ತಾನು ನಾಯಿಗೆ ರೊಟ್ಟಿಗಳನ್ನು ಹಾಕಿದ ಕೆರೆಯ ದಂಡೆಯ ಜಾಗಕ್ಕೆ ಬಂದನು. ಅಲ್ಲಿ ಬಿದ್ದಿದ್ದ ಸ್ವಲ್ಪ ಹೊಳೆಯುತ್ತಿದ್ದ ಕೆಲವು ಕಲ್ಲಿನ ಚೂರುಗಳನ್ನು, ಗಾಜಿನ ಚೂರುಗಳನ್ನು ಬಟ್ಟೆಯಲ್ಲಿ ಕಟ್ಟಿಕೊಂಡು ತನ್ನ ಮನೆಗೆ ಬಂದನು. ಆ ಗಂಟನ್ನು ಪತ್ನಿಗೆ ಕೊಟ್ಟು ಇದನ್ನು ಊಟವಾದ ಮೇಲೆ ನೋಡೋಣ ಎಂದು ಹೇಳಿ ಹೊರಗೆ ಹೋದನು. ಅವನ ಪತ್ನಿಗೆ ಅದನ್ನು ನೋಡುವ ಕುತೂಹಲ ಹೆಚ್ಚಾಗಿ ಗಂಟನ್ನು ಬಿಚ್ಚಿದಳು. ಅದರಲ್ಲಿ ವಜ್ರ -ವೈಢೂರ್ಯ - ಮುತ್ತು - ರತ್ನಗಳು ಹೊಳೆಯುತ್ತಿದ್ದವು. ಅವಳಿಗೆ ಬಹಳ ಸಂತೋಷವಾಗಿ ಪತಿಯು ಮನೆಗೆ ಬಂದ ಮೇಲೆ ಅವನನ್ನು ಕೇಳಿದಳು. ಇಷ್ಟೊಂದು ಮುತ್ತು - ರತ್ನ - ವಜ್ರಗಳನ್ನು ಎಲ್ಲಿಂದ ತಂದಿರಿ? ಪತಿಯು ಹೇಳಿದನು - ತಮಾಷೆ ಏಕೆ ಮಾಡುತ್ತಿರುವೆ? ಪತ್ನಿ ಹೇಳಿದಳು - ನಾನು ತಮಾಷೆ ಮಾಡುತ್ತಿಲ್ಲ. ಅದನ್ನು ಬಿಚ್ಚಿ ನೋಡಿದೆ. ಅದರಲ್ಲಿ ಅತ್ಯಂತ ಬೆಲೆಬಾಳುವ ವಜ್ರ - ಮುತ್ತು - ರತ್ನಗಳಿವೆ. ಪತಿಯು ಹೇಳಿದನು - ತೆಗೆದು ಕೊಂಡು ಬಾ ನೋಡೋಣ ಅವಳು ಗಂಟನ್ನು ತಂದು ಅವನ ಮುಂದಿಟ್ಟಳು ಆ ಪದಾರ್ಥಗಳನ್ನು ನೋಡಿ ಅವನು ಚಕಿತನಾದನು. ಅವೆಲ್ಲವೂ ತಾನು ಮಾಡಿದ ಆ ಪುಣ್ಯದ ಫಲವೆಂದೇ ತಿಳಿದನು. ಎಲ್ಲ ವೃತ್ತಾಂತವನ್ನೂ ಹೆಂಡತಿಗೆ ತಿಳಿಸಿದನು. ಇದರ ಅಭಿಪ್ರಾಯವೇನೆಂದರೆ ಇಂತಹ ಅಭಾವಗ್ರಸ್ಥ ಆತುರದ ಪ್ರಾಣಿಗೆ ಕೊಟ್ಟದಾನದ ಫಲವು ಅನಂತಪಟ್ಟು ಫಲವನ್ನು ನೀಡುತ್ತದೆ. ಭಗವಂತನ ದಯೆಯಿಂದ ಕಲ್ಲಿನ ಚೂರುಗಳೂ ಕೂಡ ವಜ್ರ-ಮುತ್ತುಗಳಾಗುತ್ತವೆ.</p>
<p class="Text">ಈ ಪ್ರಕಾರವಾಗಿ ದೀನರಿಗೆ, ದುಃಖಿಗಳಿಗೆ, ಅಗತ್ಯವಿರುವವರಿಗೆ ಮತ್ತು ಅನಾಥರಿಗೆ ಕೊಟ್ಟದಾನವು ಅತ್ಯುತ್ತಮವಾದುದು. ಒಬ್ಬರಿಗೆ ಸಂಕಟದ ಸಮಯದಲ್ಲಿ ಮಾಡಿದ ದಾನವು ಬಹು ಲಾಭಕಾರಿಯಾಗಿರುತ್ತದೆ. ಭೂಕಂಪ, ಪ್ರವಾಹ ಅಥವಾ ಕ್ಷಾಮದ ಸಮಯದಲ್ಲಿ ಆಪತ್ತಿಗೆ ಒಳಗಾಗಿರುವ ಪ್ರಾಣಿಗೆ ಒಂದು ಹಿಡಿ ಅನ್ನವನ್ನು ಕೊಡುವುದು ಉತ್ತಮದಾನವಾಗಿರುತ್ತದೆ. ವಿಧಿ ಪೂರ್ವಕವಾಗಿ ಚಿನ್ನ, ಆಭರಣ, ತುಲಾದಾನ, ಮುಂತಾದ ದಾನಗಳಿಗಿಂತಲೂ ಆಪತ್ತಿನ ಕಾಲದಲ್ಲಿ ಕೊಡುವ ಅಲ್ಪ ದಾನವು ಶ್ರೇಷ್ಠವಾಗಿದ್ದು, ಉತ್ತಮ ಫಲವನ್ನು ನೀಡುತ್ತದೆ. ಆದ್ದರಿಂದ ಪ್ರತಿಯೊಬ್ಬ ಮನುಷ್ಯನೂ ಆಪತ್ತಿಗೊಳಗಾದವರು, ಅನಾಥರು, ಹೆಳವರು, ದುಃಖಿಗಳು, ವಿಧವೆಯರು ಮುಂತಾದವರ ಸೇವೆ ಮಾಡಬೇಕು. ಕುಪಾತ್ರರಿಗೆ ದಾನವಾಡುವುದು ತಾಮಸವಾಗುತ್ತದೆ. ಗೌರವ-ದೊಡ್ಡಸ್ತಿಕೆ-ಪ್ರತಿಷ್ಠೆಗಾಗಿ ಮಾಡುವ ದಾನವು ರಾಜಸವಾಗುತ್ತದೆ. ಏಕೆಂದರೆ ಗೌರವ - ಪ್ರತಿಷ್ಠೆಗಳು ಪತನಕ್ಕೆ ಕಾರಣವಾಗುತ್ತವೆ. ಇಂದಿನ ದಿನಗಳಲ್ಲಿ ಈ ಗೌರವ - ಪ್ರತಿಷ್ಠೆಗಳು ನಮಗೆ ಹಿತವಾಗಿ ಕಂಡರೂ ಅದರ ನಿಶ್ಚಿತ ಪರಿಣಾಮ ಪತನವೇ ಆಗಿರುತ್ತದೆ. ಆದ್ದರಿಂದ ಗೌರವ - ಪ್ರತಿಷ್ಠೆಗಳಿಗೆ ದಾಸರಾಗಬಾರದು. ನಾವು ನಿಂದನೆಗೆ ಗುರಿಯಾದರೆ ಅದು ನಮ್ಮ ಒಳ್ಳೆಯದಕ್ಕೆ ಮತ್ತು ನಮ್ಮನ್ನು ನಾವೇ ತಿದ್ದಿಕೊಳ್ಳಲು ಸಹಾಯಕ ಎಂದು ತಿಳಿಯಬೇಕು.</p>
<p class="Text">ಶ್ರೀ ಕಬೀರದಾಸರು ಹೇಳಿದ್ದಾರೆ -</p>
<p class="Shlok">ನಿಂದಕ ನಿಯರೆ ರಾಖಿಯೆ, ಆಂಗನ್ ಕುಟೀ ಛವಾಯ್ ।</p>
<p class="Shlok">ಬಿನ ಪಾನೀ ಸಾಬುನ ಬಿನಾ, ನಿರಮಲ ಕರೈ ಸುಭಾಯ್ ॥</p>
<p class="Text">ನಿಂದಕರು ಹತ್ತಿರವಿರಬೇಕು. ಅವರಿಗೆ ಅಂಗಳದಲ್ಲೇ ಕುಟೀರ ಕಟ್ಟಿಕೊಡಬೇಕು. ಅವರ ನಿಂದನೆಯಿಂದ ನಾವು ನಮ್ಮ ತಪ್ಪು ಅರಿತು ಅದನ್ನು ತಿದ್ದಿಕೊಳ್ಳಬಹುದು. ಅವರು ಸ್ವಾಭಾವಿಕವಾಗಿ ನೀರು ಸಾಬೂನುಗಳಿಲ್ಲದೆ ಎಲ್ಲವನ್ನೂ ನಿರ್ಮಲ ಮಾಡುತ್ತಾರೆ.</p>
<p class="Text">ಆದ್ದರಿಂದ ಈ ಪ್ರಪಂಚದಲ್ಲಿ ಪರಮ ಹಿತದ ದೃಷ್ಟಿಯಿಂದ ಗೌರವ ಪ್ರತಿಷ್ಠೆಗಳಿಗಿಂತ ನಿಂದನೆ ಮತ್ತು ಅಪಮಾನಗಳೇ ಮನುಷ್ಯನನ್ನು ಉತ್ತಮನನ್ನಾಗಿಸುತ್ತದೆ. ಸಾಧಕರಿಗೆ ಗೌರವ - ಪ್ರತಿಷ್ಠೆಗಳು ಸಿಹಿಯಾದ ವಿಷವೇ ಆಗಿದೆ ಮತ್ತು ಅಪವಾದ -ನಿಂದನೆಗಳು ಅಮೃತಕ್ಕೆ ಸಮಾನವಾಗಿರುತ್ತವೆ. ಆದ್ದರಿಂದ ನಿಂದಿಸುವವರನ್ನು ಆದರದ ದೃಷ್ಟಿಯಿಂದ ನೋಡಬೇಕು. ಆದರೆ ಯಾರೂ ಸಹ ನಿಂದನೀಯವಾದ ಪಾಪಾಚಾರವನ್ನು ಮಾಡಬಾರದು. ದುರ್ಗುಣ - ದುರಾಚಾರಗಳು ಬಹಳ ಆಪಾಯಕಾರಿಯಾದವುಗಳು. ಇವುಗಳನ್ನು ಹೃದಯದಿಂದ ಕಿತ್ತೆಸೆಯಬೇಕು. ಈಗಿನ ಕಾಲದಲ್ಲಿ ಜನರು ತಮ್ಮ ನಿಜವಾದ ದುರ್ಗಣಗಳನ್ನು ಮುಚ್ಚಿಟ್ಟುಕೊಂಡು ತಮ್ಮಲ್ಲಿ ಇಲ್ಲದೇ ಇರುವ ಸಗುಣಗಳನ್ನು ಪ್ರಚಾರ ಮಾಡುತ್ತಾರೆ. ಇದು ನೇರವಾಗಿ ನರಕಕ್ಕೆ ಹೋಗುವ ದಾರಿಯಾಗಿದೆ. ಆದ್ದರಿಂದ ಆಡಂಬರ-ಪ್ರತಿಷ್ಠೆಯ ಇಚ್ಛೆಯನ್ನು ಹೃದಯದಿಂದ ಹೊರದೂಡಬೇಕು. ಪ್ರಪಂಚದಲ್ಲಿ ನಮಗೆ ಪ್ರತಿಷ್ಠೆಯು ದೊರೆಯುತ್ತಿದ್ದು ಒಂದು ವೇಳೆ ಅದಕ್ಕೆ ನಾವು ಯೋಗ್ಯರಲ್ಲದೇ ಹೋದರೆ ನಮ್ಮ ಪತನ ನಿಶ್ಚಿತವೆಂದೇ ತಿಳಿಯಬೇಕು. ಆಡಂಬರ - ಸ್ವಪ್ರತಿಷ್ಠೆಯುಳ್ಳವರಿಂದ ಭಗವಂತನು ದೂರವಿರುತ್ತಾನೆ. ಏಕೆಂದರೆ ಅವುಗಳು ಮನುಷ್ಯನನ್ನು ಪತನಕ್ಕೆ ತಳ್ಳುತ್ತವೆ. ಮಾನ, ದೊಡ್ಡಸ್ತಿಕೆಗಳನ್ನು ರೌರವ ನರಕವೆಂದೂ, ಪ್ರತಿಷ್ಠೆಯನ್ನು ಅತ್ಯಂತ ಹೊಲಸೆಂದೂ ತಿಳಿಯಬೇಕು. ಇದೇ ಸಂತರ ಉಪದೇಶವಾಣಿಯಾಗಿದೆ.</p>
<p class="Text">ಸತ್ಪಾತ್ರರಿಗೆ ಕೊಟ್ಟ ದಾನವು ಇಬ್ಬರಿಗೂ ಕಲ್ಯಾಣಕಾರಿಯೆಂದು ತಿಳಿಯಬೇಕು. ಕುಪಾತ್ರನಿಗೆ ಕೊಟ್ಟ ದಾನವು ಇಬ್ಬರನ್ನೂ ಮುಳುಗಿಸುವಂತಹುದಾಗಿರುತ್ತದೆ. ಕಲ್ಲಿನ ದೋಣಿಯು ಪ್ರಯಾಣಿಕರ ಜೊತೆಯಲ್ಲಿ ಮುಳುಗಿಹೋಗುವಂತೆ ಕುಪಾತ್ರನು ದಾನಿಯನ್ನೂ ಕರಕೊಂಡು ನರಕಕ್ಕೆ ಹೋಗುತ್ತಾನೆ.</p>
<p class="Text">ದಾನದ ಸಂಬಂಧದಲ್ಲಿ ಇನ್ನೊಂದು ವಿಚಾರವನ್ನೂ ತಿಳಿದಿರಬೇಕು. ದೊಡ್ಡ ಶ್ರೀಮಂತನು ಕೊಡುವ ಲಕ್ಷಾಂತರ ರೂಪಾಯಿಗಳ ದಾನಕ್ಕಿಂತಲೂ ನಿರ್ಧನನು ಕೊಡುವ ಒಂದು ರೂಪಾಯಿ ದಾನವು ಅಧಿಕ ಮಹತ್ವವುಳ್ಳದ್ದಾಗಿರುತ್ತದೆ. ಏಕೆಂದರೆ ನಿರ್ಧನನಿಂದ ಕೊಡುವ ಒಂದು ರೂಪಾಯಿ ದಾನವೂ ಸಹ ದೊಡ್ಡ ತ್ಯಾಗವೇ ಆಗಿರುತ್ತದೆ. ಭಗವಂತನ ಮಂದಿರದಲ್ಲಿ ನ್ಯಾಯವಿರುತ್ತದೆ. ಹಾಗಿಲ್ಲದ ಪಕ್ಷದಲ್ಲಿ ನಿರ್ಧನರು ಮುಕ್ತಿಯನ್ನು ಹೊಂದುತ್ತಿರಲಿಲ್ಲ. ಈ ವಿಚಾರದಲ್ಲಿ ಒಂದು ಕಥೆ ಹೀಗಿದೆ -</p>
<p class="Text">ಒಬ್ಬ ರಾಜನು ಪ್ರಜೆಗಳ ಜೊತೆ ತೀರ್ಥಯಾತ್ರೆಗೆ ಹೊರಟನು. ದಾರಿಯಲ್ಲಿ ಒಬ್ಬ ಮನುಷ್ಯನು ನಗ್ನನಾಗಿ ಬಿದ್ದಿದ್ದನು. ಅವನು ಛಳಿಯಿಂದ ನಡುಗುತ್ತಿದ್ದನು. ರಾಜನ ಜೊತೆಯಿದ್ದ ಪ್ರಜೆಗಳಲ್ಲಿ ಒಬ್ಬ ರೈತನೂ ಇದ್ದನು. ಅವನು ತನ್ನಲ್ಲಿದ್ದ ಎರಡು ಪಂಚೆಗಳಲ್ಲಿ ಒಂದನ್ನು ಆ ನಗ್ನ ಮನುಷ್ಯನಿಗೆ ಕೊಟ್ಟಿದ್ದರಿಂದ ಅವನ ಪ್ರಾಣ ಉಳಿಯಿತು. ರೈತನ ಹತ್ತಿರ ಉಟ್ಟುಕೊಳ್ಳಲು ಒಂದೇ ಪಂಚೆ ಉಳಿಯಿತು. ಹಾಗೆಯೇ ಮುಂದೆ ಸಾಗಿದಾಗ ಬಿಸಿಲಿನ ತಾಪಕ್ಕೆ ಒಳಗಾಗಬೇಕಾಯಿತು. ಆದರೆ ಆಕಾಶದಲ್ಲಿ ಮೋಡ ಹರಡಿ ಅವರಿಗೆ ನೆರಳಾಗಿ ಬರುತ್ತಿತ್ತು. ರಾಜನು ನನ್ನ ಪುಣ್ಯದ ಪ್ರಭಾವದಿಂದಲೇ ಮೋಡ ಹರಡಿ ಎಲ್ಲರಿಗೂ ನೆರಳಾಗಿ ಬರುತ್ತಿದೆ ಎಂದು ಯೋಚಿಸಿದನು. ಅನಂತರ ಅವರೆಲ್ಲರೂ ಒಂದು ವನದಲ್ಲಿ ಒಂದು ಕಡೆ ಬಿಡಾರ ಹೂಡಿದರು. ಮತ್ತೆ ಮುಂದಕ್ಕೆ ಹೋಗುತ್ತಿರುವಾಗ ಯಾರೋ ಓರ್ವ ಮಹಾತ್ಮರು ಕೇಳಿದರು - ರಾಜನ್! ಈ ಮೋಡಗಳು ಯಾರ ಪ್ರಭಾವದಿಂದ ನೆರಳನ್ನುಂಟು ಮಾಡುತ್ತಾ ಬರುತ್ತಿವೆಯೆಂದು ನಿನಗೆ ಗೊತ್ತಿದೆಯೇ? ರಾಜನಿಂದ ಉತ್ತರ ಕೊಡಲಾಗಲಿಲ್ಲ. ಆಗ ಮಹಾತ್ಮರು ಹೇಳಿದರು - ಒಳ್ಳೆಯದು, ನೀವು ಒಬ್ಬೊಬ್ಬರಾಗಿ ಇಲ್ಲಿಂದ ಹೊರಡಿ ಯಾರ ಜೊತೆ ಮೋಡಗಳು ನೆರಳು ಕೊಡುತ್ತಾ ಚಲಿಸುತ್ತವೆಯೋ ಅದನ್ನು ಆ ಪುಣ್ಯವಂತನ ಪುಣ್ಯದ ಪ್ರಭಾವವೆಂದೇ ತಿಳಿಯಬೇಕು. ಆಗ ರಾಜನು ಮೊದಲು ಹೊರಟನು. ಮತ್ತೆ ಒಬ್ಬೊಬ್ಬರಾಗಿ ಪ್ರಜೆಗಳು ಹೊರಟರು. ಆದರೆ ಮೋಡಗಳು ಚಲಿಸದೇ ಹಾಗೆಯೇ ಇದ್ದವು. ಆಗ ರಾಜನು ಹೇಳಿದನು ನೋಡಿ, ಹಿಂದೆ ಯಾರು ಉಳಿದ್ದಿದ್ದಾರೆ? ಅಲ್ಲಿ ಆ ರೈತನು ಮಲಗಿರುವುದನ್ನು ರಾಜನ ಸೇವಕರು ನೋಡಿದರು. ಅವನನ್ನು ಎತ್ತಿಕೊಂಡು ರಾಜನ ಹತ್ತಿರಕ್ಕೆ ಬಂದರು, ಜೊತೆಯಲ್ಲಿ ಮೋಡಗಳೂ ಅವನ ಜೊತೆಯೇ ಬಂದವು. ಆಗ ಮಹಾತ್ಮರು ಹೇಳಿದರು - ಇದು ಈ ಪುಣ್ಯವಂತನ ಪುಣ್ಯದ ಪ್ರಭಾವವಾಗಿದೆ. ರಾಜನು ಆ ರೈತನನ್ನು ಕೇಳಿದನು- ನೀನು ಅಂತಹ ಏನು ಪುಣ್ಯಕಾರ್ಯ ಮಾಡಿದೆ? ಪದೇ ಪದೇ ಕೇಳಿದಾಗ ಅವನು ಹೇಳಿದನು - ನಾನು ಇನ್ನು ಯಾವ ಪುಣ್ಯದ ಕೆಲಸ ಮಾಡಲಿಲ್ಲ. ದಾರಿಯಲ್ಲಿ ನಾನು ನನ್ನ ಎರಡು ಪಂಚೆಗಳಲ್ಲಿ ಒಂದನ್ನು ನೆಲದ ಮೇಲೆ ಬಿದ್ದು ನಡುಗುತ್ತಿದ್ದ ಒಬ್ಬ ನಗ್ನ ಮನುಷ್ಯನಿಗೆ ಕೊಟ್ಟೆ ಅಷ್ಟೆ!</p>
<p class="Text para-style-override-2">ಆಗ ಮಹಾತ್ಮರು ರಾಜನಿಗೆ ಹೇಳಿದರು - ರಾಜನೇ! ನೀನು ದೊಡ್ಡ ದಾನವನ್ನೇ ಮಾಡುತ್ತೀಯೆ ಆದರೆ ನಿನ್ನ ಹತ್ತಿರ ಅತುಲ ಐಶ್ವರ್ಯವಿದೆ. ಆದ್ದರಿಂದ ನೀನು ಮಾಡಿದ ದಾನವು ಮತ್ತು ತ್ಯಾಗವು ಎರಡು ಪಂಚೆಗಳಲ್ಲಿ ಒಂದನ್ನು ದಾನ ಮಾಡಿದುದಕ್ಕೆ ಸಮಾನವಾಗಲಾರದು. ಈ ರೀತಿ ದಾನದ ರಹಸ್ಯವನ್ನು ತಿಳಿದು ದಾನಮಾಡಬೇಕು.<span></span></p>


<p class="Page-Break"> </p>
<p class="Chapter-Heading" id="toc_marker-7">5. ಜ್ಞಾನ ಮತ್ತು ಭಕ್ತಿಯ ಸಾಧನೆಯಿಂದ ಅಹಂಕಾರ - ಮಮಕಾರಗಳ ನಾಶ</p>
<p class="Text">ಮನುಷ್ಯನ ಹತ್ತಿರ ಎಷ್ಟೆಷ್ಟು ಅಧಿಕವಾಗಿ ಸಂಪತ್ತು ಮತ್ತು ಎಷ್ಟೆಷ್ಟು ಅಧಿಕವಾಗಿ ಕುಟುಂಬವಿರುವುದೋ ಅಷ್ಟೇ ಅಧಿಕವಾದ ಬಂಧನವಿದೆ. ಒಬ್ಬ ವ್ಯಕ್ತಿಯ ಹತ್ತಿರ ನುರಾರು ಮಿಲ್ಲುಗಳೂ, ಗಣಿಗಳೂ, ನೂರಾರು ಕಛೇರಿಗಳೂ, ಅಂಗಡಿಗಳೂ, ನೂರಾರು ಮನೆಗಳೂ, ಕೋಟ್ಯಾಂತರ ರೂಪಾಯಿಗಳೂ ಇದ್ದು ಕುಟುಂಬವೂ ಬಹು ದೊಡ್ಡದಾಗಿದೆ, ಎಂದು ಇಟ್ಟುಕೊಳ್ಳೋಣ. ಅವುಗಳಲ್ಲಿ ಒಂದು ಮಿಲ್ಲಿಗೆ ಅಥವಾ ಕಲ್ಲಿದ್ದಲಿನ ಗಣಿಗೆ ಬೆಂಕಿಬಿದ್ದರೆ ಅಥವಾ ಯಾವುದಾದರೊಂದು ಮಿಲ್ಲು ನಷ್ಟಹೊಂದಿ ವ್ಯವಹಾರದಲ್ಲಿ ಅಸಫಲತೆಯುಂಟಾದರೆ ಅಥವಾ ಕುಟುಂಬದಲ್ಲಿ ಹತ್ತಿರದ ಪುರುಷ ಅಥವಾ ಹುಡುಗ ಅಥವಾ ಪತ್ನೀ ಯಾರಾದರೊಬ್ಬರು ತೀರಿ ಹೋದರೆ, ಅಥವಾ ಯಾವುದಾದರೊಂದು ಸಂಸ್ಥೆ ದಿವಾಳಿಯಾಗಿ ಸುಮಾರು ಇಪ್ಪತ್ತು ಲಕ್ಷದಷ್ಟು ಹಣ ಮುಳುಗಿಹೋದರೆ ಅಥವಾ ಯಾವುದಾದರೊಂದು ಮಿಲ್ಲನ್ನೋ ಅಥವಾ ಮನೆಯನ್ನೋ ಸರಕಾರವು ಸಾರ್ವಜನಿಕ ಹಿತ ದೃಷ್ಟಿಯಿಂದ ವಶಪಡಿಸಿಕೊಂಡರೆ ಈ ಎಲ್ಲ ಘಟನೆಗಳೂ ಮಮಕಾರದ ಕಾರಣದಿಂದ ಅವನಿಗೆ ದುಃಖ ಉಂಟು ಮಾಡುತ್ತವೆ. ಆ ಬಡಪಾಯಿಯು ಹಗಲು - ರಾತ್ರಿ ಈ ಎಲ್ಲದರ ಚಿಂತಾಗ್ನಿಗೆ ಸಿಕ್ಕಿ ಬೇಯುತ್ತಿರುತ್ತಾನೆ. ಆದರೆ ಯಾವ ಮನುಷ್ಯನ ಹತ್ತಿರ ಏನೂ ಇರುವುದಿಲ್ಲವೋ ಅವನಿಗೆ ನಷ್ಟವಾಗುವ ಪ್ರಶ್ನೆಯೇ ಏಳುವುದಿಲ್ಲ. ಒಂದು ವೇಳೆ ಸ್ವಲ್ಪವಿದ್ದರೆ ಆ ಸ್ವಲ್ಪ ಭಾಗ ನಷ್ಟವಾಗಬಹುದು, ಹೇಗೆಂದರೆ ಒಬ್ಬರು ಸಾಧುಗಳಿದ್ದಾರೆ ಅವರ ಹತ್ತಿರ ಒಂದು ಕಮಂಡಲು ಇದೆ, ಹುಲ್ಲಿನ ಒಂದು ಗುಡಿಸಲು ಇದೆ. ಹೊದೆಯಲು - ಹಾಸಲು ಬಟ್ಟೆಯೂ ಇದೆ. ಅವರ ಕಮಂಡಲು ಅಥವಾ ಬಟ್ಟೆಯನ್ನು ಯಾರಾದರೂ ತೆಗೆದುಕೊಂಡು ಹೋದರೆ ಅವರಿಗೆ ಯಾರಿಂದಲಾದರೂ ಇನ್ನೊಂದು ಸಿಕ್ಕಬಹುದು. ಗುಡಿಸಲು ಸುಟ್ಟುಹೋದರೆ ಇನ್ನೊಂದು ಜಾಗದಲ್ಲಿ ಕುಳಿತುಕೊಳ್ಳಬಹುದು. ಅವರಿಗೆ ಕಳೆದುಹೋದ ವಸ್ತುಗಳ ಬಗೆಗೆ ಚಿಂತೆಯೇ ಇರುವುದಿಲ್ಲ. ಆದರೆ ಯಾರಲ್ಲಿ ಅಧಿಕ ಸಂಪತ್ತು ಇರುವುದೋ ಅವರಿಗೆ ಅದರ ಮೇಲೆ ಅಧಿಕ ಮೋಹವಿರುತ್ತದೆ. ಅಧಿಕ ಮೋಹವಿದ್ದಷ್ಟೂ ಅಧಿಕ ದುಃಖಕ್ಕೆ ಕಾರಣವಾಗುತ್ತದೆ.</p>
<p class="Text">ಸಂಪತ್ತಿನ ಮೇಲೆ ಮಮಕಾರವಿಲ್ಲದಿದ್ದರೆ ಬಹಳ ಸಂಪತ್ತಿರುವವರಿಗಾಗಲೀ ಕಡಿಮೆ ಸಂಪತ್ತಿರುವರಿಗಾಗಲೀ ದುಃಖವಿರುವುದಿಲ್ಲ. ಹೆಚ್ಚು ಐಶ್ವರ್ಯ ಹೊಂದಿರುವವರಿಗೆ ಅಧಿಕಮೋಹ ಉಂಟಾಗುವ ಸಂಭವವುಂಟು ಆದರೆ ರಾಜಾ ಜನಕ ಮತ್ತು ಆಶ್ವಪತಿ ಮುಂತಾದವರಿಗೆ ವಿಪುಲ ಸಂಪತ್ತು ಮತ್ತು ರಾಜ್ಯ - ವೈಭವವಿದ್ದರೂ ಸಹ ಅವರಿಗೆ ಕಿಂಚಿತ್ತೂ ಮೋಹವಿಲ್ಲದ್ದರಿಂದ ಅವರೂ ಯಾವಾಗಲೂ ಸುಖಿಗಳಾಗಿಯೇ ಇದ್ದರು. ಸಂಪತ್ತು ನಾಶವಾದರೂ ಅವರು ದುಃಖಿಗಳಾಗುತ್ತಿರಲಿಲ್ಲ. ವಾಸ್ತವವಾಗಿ ಅಹಂಕಾರ - ಮಮಕಾರಗಳೇ ದುಃಖಕ್ಕೆ ಮೂಲ. ಆದ್ದರಿಂದ ಶರೀರದಲ್ಲಿನ ಅಹಂಕಾರವನ್ನೂ ಪ್ರಾಣಿಗಳ, ಪದಾರ್ಥಗಳ ಹಾಗೂ ಶರೀರದ ಮೇಲಿನ ಮಮಕಾರವನ್ನು ತ್ಯಾಗ ಮಾಡಬೇಕು.</p>
<p class="Text">ಪ್ರತಿಯೊಬ್ಬ ಮನುಷ್ಯನಿಗೆ ತನ್ನ ಶರೀರದ ಮೇಲೆ ಒಂದಲ್ಲ ಒಂದು ರೀತಿಯ ಅಭಿಮಾನವಿರುತ್ತದೆ - ಹೇಗೆಂದರೆ ನಾನು ಮನುಷ್ಯ, ನಾನು ಸಾಧು, ಗೃಹಸ್ಥ, ಬ್ರಾಹ್ಮಣ, ಕ್ಷತ್ರಿಯ, ವೈಶ್ಯ, ಇವೆಲ್ಲವೂ ಅಹಂಭಾವನೆಯ ಪ್ರತೀಕಗಳು. ಹಾಗೆಯೇ ಶರೀರಕ್ಕೆ ಸಂಬಂಧಪಟ್ಟ ಪದಾರ್ಥಗಳು, ಪ್ರಾಣಿಗಳೂ ಹಾಗೂ ತನ್ನ ಸ್ವಂತಿಕೆ ಅಂದರೆ ಇವಳು ನನ್ನ ಹೆಂಡತಿ, ಇವನು ನನ್ನ ಪುತ್ರ, ಇದು ನನ್ನ ಸಂಪತ್ತು, ಇದು ನನ್ನ ಕುಟೀರ, ಇದು ನನ್ನ ಕಮಂಡಲು, ಇದು ನನ್ನ ಕಷ್ಣಾಜಿನ ಇತ್ಯಾದಿ, ಇವೆಲ್ಲವೂ ಮಮಕಾರದ ಭಾವಗಳು. ಇವೆರಡೂ ಭಾವನೆಗಳೂ ಸಾಧಕನಿಗೆ ಅತ್ಯಂತ ಘಾತಕವಾಗುವುವು. ಇವುಗಳನ್ನು ತ್ಯಜಿಸುವುದು ಪರಮಾವಶ್ಯಕ. ಇವುಗಳನ್ನು ಬಿಟ್ಟು ನಾವು ಯಾವುದನ್ನು ಶುದ್ಧ ಅಹಂಕಾರವೆಂದು ಹೇಳುತ್ತೇವೆಯೋ ಅದನ್ನೂ ಸಹ ಕೊನೆಯಲ್ಲಿ ತ್ಯಾಗ ಮಾಡಬೇಕು. ಅಹಂಬ್ರಹ್ಮಾಸ್ಮಿ ನಾನೇ ಬ್ರಹ್ಮ - ಇತ್ಯಾದಿ ಮಹಾವಾಕ್ಯದ ಅನುಸಾರವಾಗಿ ಬ್ರಹ್ಮದಲ್ಲಿ ಅಹಂ ಬುದ್ಧಿ ಇರುವುದು ಶುದ್ಧ ಅಹಂಕಾರ. ಅದ್ವೈತ ಸಿದ್ದಾಂತದ ಅನುಸಾರವಾಗಿ ಇದು ಉಚ್ಚಕೋಟಿಯ ಸಾಧನವಾಗಿದೆ. ಆದರೆ ಈ ಸಾಧನವನ್ನು ಉತ್ತುಮವೆಂದು ತಿಳಿದರೂ ಎಲ್ಲರೂ ಇದಕ್ಕೆ ಅಧಿಕಾರಿಗಳೆಂದು ಹೇಳಲಾಗುವುದಿಲ್ಲ. ಈ ಕಾರಣದಿಂದ ಇದನ್ನು ಮಾಡಬೇಕೆಂದು ನಮ್ಮೆಲ್ಲರಿಗು ಹೇಳುವುದಿಲ್ಲ. ಯಾರಿಗೆ ತಮ್ಮ ದೇಹದ ಮೇಲೆ ಅಭಿಮಾನವಿರುವುದಿಲ್ಲವೋ ಯಾರಿಗೆ ಬ್ರಹ್ಮರೂಪದಲ್ಲಿಯೇ ಸ್ಥಿತಿಯಿರುವುದೋ ಅವರೇ ವಾಸ್ತವವಾಗಿಯೂ ಈ ಸಾಧನದ ಅಧಿಕಾರಿ ಆಗಿರುತ್ತಾರೆ. ದೇಹದ ಮೇಲೆ ಅಭಿಮಾನವಿರುವಾಗ ಇದನ್ನು ಸಾಧಿಸುವುದೂ, ಈ ಸಾಧನೆಯ ಮೂಲಕ ಪರಮಗತಿಯನ್ನು ಪಡೆಯುವುದೂ ಕಠಿಣವೇ ಸರಿ. ಗೀತೆಯಲ್ಲಿ ಹೇಳಿದೆ.</p>
<p class="Shlok">ಕ್ಲೇಶೋಧಿಕತರಸ್ತೇಷಾಮವ್ಯಕ್ತಾಸಕ್ತಚೇತಸಾಮ್ ।</p>
<p class="Shlok">ಅವ್ಯಕ್ತಾ ಹಿ ಗತಿರ್ದುಖಂ ದೇಹವದ್ಭಿರವಾಪ್ಯತೇ ॥ </p>
<p class="TXT-Right">(12/5)</p>
<p class="Text">ಆ ಸಚ್ಚಿದಾನಂದ ಘನ ನಿರಾಕಾರ ಬ್ರಹ್ಮದಲ್ಲಿ ಆಸಕ್ತಚಿತ್ತರಾಗಿ ಪುರುಷರ ಸಾಧನೆಯಲ್ಲಿ ಪರಿಶ್ರಮವು ವಿಶೇಷವಾಗಿರುತ್ತದೆ. ಏಕೆಂದರೆ ದೇಹಾಭಿವಾನಿಗಳು ಅವ್ಯಕ್ತ ವಿಷಯದ ಗತಿಯನ್ನು ಪಡೆಯುವುದು ಕಷ್ಟಕರವಾಗಿದೆ.</p>
<p class="Text">ಆದರೆ ಯಾರು ಬ್ರಹ್ಮೀಭೂತ ಪುರಷರಾಗಿದ್ದು ಬ್ರಹ್ಮ ಸ್ವರೂಪದಲ್ಲಿ ಒಂದಾಗಿರುವರೋ ಅವರಿಗೆ ಮಾತ್ರ ಈ ಸಾಧನೆ ಸುಗಮವಾಗಿರುತ್ತದೆ. ಅವರಿಗೆ ಈ ಸಾಧನದಿಂದ ಬ್ರಹ್ಮಪ್ರಾಪ್ತಿ ಸಹಜವಾಗಿಯೇ ಆಗುತ್ತದೆ. ಭಗವಾನ್ ಶ್ರೀಕೃಷ್ಣನು ಹೇಳುತ್ತಾನೆ -</p>
<p class="Shlok">ಪ್ರಶಾಂತಮನಸಂ ಹ್ಯೇನಂ ಯೋಗಿನಂ ಸುಖಮುತ್ತಮಮ್ ।</p>
<p class="Shlok">ಉಪೈತಿ ಶಾಂತರಜಸಂ ಬ್ರಹ್ಮ ಭೂತಮಕಲ್ಮಷಮ್ ॥</p>
<p class="Shlok">ಯುಂಜನ್ನೇವಂ ಸದಾತ್ಮಾನಂ ಯೋಗೀ ವಿಗತಕಲ್ಮಷಃ ।</p>
<p class="Shlok">ಸುಖೇನ ಬ್ರಹ್ಮಸಂಸ್ಪರ್ಶಮತ್ಯಂತಂ ಸುಖಮಶ್ನುತೇ ॥</p>
<p class="TXT-Right">(ಗೀತೆ 6/27-28)</p>
<p class="Text">ಏಕೆಂದರೆ ಯಾರ ಮನಸ್ಸು ಒಳ್ಳೆಯ ರೀತಿಯಲ್ಲಿ ಶಾಂತವಾಗಿರುವುದೋ, ಯಾರು ಪಾಪರಹಿತರೋ, ಯಾರ ರಜೋಗುಣವು ಶಾಂತ ಹೊಂದಿರುವುದೋ. ಅಂತಹ ಈ ಸಚ್ಚಿದಾನಂದನ ಬ್ರಹ್ಮನ ಜೊತೆಯಲ್ಲಿ ಏಕಿಭಾವವನ್ನು ಹೊಂದಿರುವ ಯೋಗಿಯು ಉತ್ತಮ ಆನಂದವನ್ನು ಹೊಂದುತ್ತಾನೆ. ಪಾಪರಹಿತನಾದ ಆ ಯೋಗಿಯು ಈ ಪ್ರಕಾರ ನಿರಂತರವಾಗಿ ಆತ್ಮವನ್ನು ಪರಮಾತ್ಮನಲ್ಲಿ ತೊಡಗಿಸುತ್ತಾ ಅನಾಯಾಸವಾಗಿ ಪರಬ್ರಹ್ಮ ಪರಮಾತ್ಮನ ಪ್ರಾಪ್ತಿರೂಪವಾದ ಅನಂತ ಆನಂದದ ಅನುಭವವನ್ನು ಪಡೆಯುತ್ತಾನೆ. </p>
<p class="Text">ಆ ಬ್ರಹ್ಮಭೂತ ಪುರುಷನ ಸಾಧನೆಯ ಸ್ಥಿತಿಯ ವರ್ಣನೆಯನ್ನು ಮುಂದಿನ ಶ್ಲೋಕದಲ್ಲಿ ಮಾಡಿದೆ -</p>
<p class="Shlok">ಸರ್ವಭೂತಸ್ಥ ಮಾತ್ಮಾನಂ ಸರ್ವಭೂತಾನಿ ಚಾತ್ಮನಿ ।</p>
<p class="Shlok">ಈಕ್ಷತೇ ಯೋಗಯುಕ್ತಾತ್ಮಾ ಸರ್ವತ್ರ ಸಮದರ್ಶನಃ ॥</p>
<p class="Text">ಸರ್ವವ್ಯಾಪೀ ಅನಂತ ಚೇತನದಲ್ಲಿ ಒಂದಾಗುವ ಸ್ಥಿತಿರೂಪೀ ಯೋಗದಿಂದ ಕೂಡಿದ ಆತ್ಮವುಳ್ಳ ಹಾಗೂ ಎಲ್ಲೆಲ್ಲೂ ಸಮದರ್ಶಿಯಾದ ಯೋಗಿಯು ಆತ್ಮವನ್ನು ಸಂಪೂರ್ಣ ಪ್ರಾಣಿಗಳಲ್ಲಿರುವಂತೆಯೂ ಮತ್ತು ಸಂಪೂರ್ಣ ಪ್ರಾಣಿಗಳನ್ನು ಆತ್ಮದಲ್ಲಿ ಕಲ್ಪಿತವಾಗಿ ಇರುವಂತೆ ಕಾಣುತ್ತಾನೆ.</p>
<p class="Text">ಸಾಧನಾವಸ್ಥೆಯಲ್ಲಿ ಈ ಸ್ಥಿತಿಯು ಎರಡು ರೀತಿಯಲ್ಲಿ ಇರುತ್ತದೆ - 1. ಕಲ್ಪಿತ ಮತ್ತು 2. ಅಕಲ್ಪಿತ. ಕಲ್ಪಿತ ಸ್ಥಿತಿಯಲ್ಲಿ ಸಾಧಕನು ಒಮ್ಮೆ ಬ್ರಹ್ಮನಲ್ಲಿ ಸ್ಥಿತನಾಗಿದ್ದರೆ ಇನ್ನೊಮ್ಮೆ ದೇಹದಲ್ಲಿ. ಆದರೆ ಬ್ರಹ್ಮನಲ್ಲಿ ಅಕಲ್ಪಿತ ಸ್ಥಿತಿ ಹೊಂದಿದ್ದರೆ ಮತ್ತೆ ಅವನು ದೇಹದಲ್ಲಿ ಸ್ಥಿತನಾಗಿರುವುದಿಲ್ಲ. ಅವನು ಸದಾ ಬ್ರಹ್ಮನಲ್ಲಿಯೇ ಸ್ಥಿತನಾಗಿರುತ್ತಾನೆ. ಅದಕ್ಕಾಗಿ ಒರೆಗಲ್ಲು ಇದೇ ಅಗಿದೆ.</p>
<p class="Shlok">ಆತ್ಮೌಪಮ್ಯೇನ ಸರ್ವತ್ರ ಸಮಂ ಪಶ್ಯತಿ ಯೋಽರ್ಜುನ ।</p>
<p class="Shlok">ಸುಖಂ ವಾ ಯದಿ ವಾ ದುಃಖಂ ಸ ಯೋಗೀ ಪರಮೋ ಮತಃ ॥</p>
<p class="TXT-Right">(ಗೀತಾ 6/32)</p>
<p class="Text">ಹೇ ಅರ್ಜುನ! ಯಾವ ಯೋಗಿಯು ಸಮಸ್ತ ಪ್ರಾಣಿಗಳಲ್ಲಿ ತನ್ನಂತೆಯೇ ಸಮವಾಗಿ ಕಾಣುತ್ತಾನೋ ಅಥವಾ ಎಲ್ಲರಲ್ಲೂ ಸುಖವನ್ನು ಮತ್ತು ದುಃಖವನ್ನು ಸಮಾನವಾಗಿ ನೋಡುವನೋ ಆ ಯೋಗಿಯು ಪರಮ ಶ್ರೇಷ್ಠನೆನಿಸಿಕೊಳ್ಳುತ್ತಾನೆ.</p>
<p class="Text">ಯಾರು ಒರೆಗಲ್ಲಿನಲ್ಲಿ ಶುದ್ಧನಾಗುತ್ತಾರೋ ಯಾರು ಈ ಪರಿಕ್ಷೆಯಲ್ಲಿ ಉತ್ತೀರ್ಣರಾಗುತ್ತಾರೋ ಅವರಿಗೆ ಬ್ರಹ್ಮತ್ವದ ಪ್ರಾಪ್ತಿಯಾಗುತ್ತದೆ. ಈ ಮಾತನ್ನು ಗೀತೆಯ 6/28 ನೇ ಶ್ಲೋಕದಲ್ಲಿ ಮೇಲೆ ಹೇಳಿದೆ. ಸಿದ್ಧನಾದ ಮೇಲಿನ ಆ ಪುರುಷನ ಸ್ಥಿತಿಯ ವರ್ಣನೆಯನ್ನು ಗೀತೆಯ ಹದಿನಾಲ್ಕನೇ ಅಧ್ಯಾಯದ ಇಪ್ಪತ್ತನಾಲ್ಕು - ಇಪ್ಪತೈದನೇ ಶ್ಲೋಕದಲ್ಲಿ ನೋಡಬೇಕು -</p>
<p class="Shlok">ಸಮದುಃಖಸುಖಃ ಸ್ವಸ್ಥಃ ಸಮಲೋಷ್ಟಾಶ್ಮಕಾಂಚನಃ ।</p>
<p class="Shlok">ತುಲ್ಯಪ್ರಿಯಾ ಪ್ರಿಯೋ ಧೀರಸ್ತುಲ್ಯನಿಂದಾತ್ಮ ಸಂಸ್ತುತಿಃ ॥</p>
<p class="Shlok">ಮಾನಾಪಮಾನೋಸ್ತುಲ್ಯಸ್ತುಲ್ಯೋ ವಿತ್ರಾರಿಪಕ್ಷೋಃ ।</p>
<p class="Shlok">ಸರ್ವಾರಂಭಪರಿತ್ಯಾಗೀ ಗುಣಾತೀತಃ ಸ ಉಚ್ಯತೇ ॥</p>
<p class="Text">ನಿರಂತರವಾಗಿ ಆತ್ಮಭಾವದಲ್ಲಿ ಸ್ಥಿತನಾಗಿರುವವನು, ಸುಖ-ದುಃಖಗಳನ್ನು ಸಮಾನವಾಗಿ ಕಾಣುವವನು, ಮಣ್ಣು, ಕಲ್ಲು ಮತ್ತು ಚಿನ್ನಗಳನ್ನು ಒಂದೇ ಎಂದು ತಿಳಿಯುವವನು, ಜ್ಞಾನಿಯಾದವನು, ಪ್ರಿಯ ಮತ್ತು ಅಪ್ರಿಯರನ್ನು ಸಮಾನವೆಂದು ತಿಳಿಯುವವನು ಮತ್ತು ತನ್ನ ನಿಂದಾ ಸ್ತುತಿಯಲ್ಲಿಯೂ ಸಮಾನ ಭಾವನೆ ಹೊಂದಿರುವವನು, ಮಾನಾಪಮಾನಗಳಲ್ಲಿ ಸಮದೃಷ್ಟಿ ಇರುವವನು ಮಿತ್ರ ಮತ್ತು ವೈರಿ ಪಕ್ಷಗಳಲ್ಲೂ ಸಮವಾಗಿರುವವನು, ಎಲ್ಲ ಕೆಲಸಗಳ ಕರ್ತೃತ್ವದ ಅಭಿಮಾನದಿಂದ ದೂರವಿರುವ ಪುರುಷನು ಗುಣಾತೀತನೆಂದು ಕರೆಸಿಕೊಳ್ಳುತ್ತಾನೆ.</p>
<p class="Text">ಸಿದ್ಧಪುರುಷನ ಸ್ವಾಭಾವಿಕ ಈ ಲಕ್ಷಣಗಳೇ ಸಾಧಕರಿಗಾಗಿಯೂ ಸಾಧನಗಳಾಗಿವೆ. ಆದ್ದರಿಂದ ಇವುಗಳನ್ನು ಗಮನದಲ್ಲಿಟ್ಟುಕೊಂಡು ಸಾಧಕ ಪುರುಷನು ಆ ಸಿದ್ಧಪುರುಷರ ಅಂತಿಮ ಸ್ಥಿತಿಯಲ್ಲಿ ದೃಢವಾಗಿ ನಿಂತು ಸಾಧನೆಯನ್ನು ಮಾಡಬೇಕು. ಈ ಎಲ್ಲ ಲಕ್ಷಣಗಳನ್ನು ತನ್ನಲ್ಲಿ ಹೊಂದಿರಬೇಕು. ಇದಕ್ಕಾಗಿ <span class="char-style-override-4">‘ಅಹಂ ಬ್ರಹ್ಮಾಸ್ಮಿ’ </span>ಈ ಪ್ರಕಾರವಾಗಿ ಅಹಂಭಾವದಿಂದ ಸಚ್ಚಿದಾನಂದ ಘನಬ್ರಹ್ಮದಲ್ಲಿ ಸ್ಥಿತನಾಗುವುದೂ ಸಹ ಸಾಧನವೇ ಆಗುತ್ತದೆ. ಅಂದರೆ, ಈ ದೇಹಕ್ಕೂ ನನಗೂ ಯಾವ ಸಂಬಂಧವೂ ಇಲ್ಲ. ದೇಹದಲ್ಲಿರುವ ಅಹಂಭಾವವು ಮತ್ತು ಇದಕ್ಕೆ ಸಂಬಂಧಿಸಿದ ವಸ್ತುಗಳಲ್ಲಿ ಹಾಗೂ ಪ್ರಾಣಿಗಳ ಮೇಲಿರುವ ಮಮಕಾರವು ಸ್ವಪ್ನವಿದ್ದಂತೆ ಮಾಯೆ ಮಾತ್ರವಾಗಿರುತ್ತದೆ. ನಾನು ವಿಜ್ಞಾನಾನಂದನ ಬ್ರಹ್ಮನಾಗಿರುತ್ತೇನೆ, ಶರೀರ ಮತ್ತು ಪ್ರಪಂಚದೊಂದಿಗೆ ನನ್ನ ಸಂಭಂದವೇನೂ ಇಲ್ಲ, ಈ ಪ್ರಕಾರವಾಗಿ ಒಂದು ವಿಜ್ಞಾನಾನಂದನ ಬ್ರಹ್ಮತ್ವದ ಭಾವನೆ ಮತ್ತು ಅದನ್ನು ಬಿಟ್ಟು ಪ್ರಪಂಚ ಮತ್ತು ಶರೀರದ ಅತ್ಯಂತ ಅಭಾವವನ್ನು ನೋಡುತ್ತಿರುವುದು - ಇದು ಅದ್ವೈತಪರವಾದ ಸಾಧನೆಯಾಗಿದೆ. ಈ ಸಾಧನವು ಯಾವಾಗಲೂ ಜಾಗ್ರತವಾಗಿರಬೇಕು.</p>
<p class="Text">ದೇಹದಲ್ಲಿ ಅಹಂಕಾರದ ಮತ್ತು ದೇಹಕ್ಕೆ ಸಂಬಂಧಿಸಿದ ವಸ್ತುಗಳಲ್ಲಿ ಮಮಕಾರದ ಅಭಾವವುಂಟಾದಾಗ ದೇಹದಲ್ಲಿ ನಾನು ಎಂಬ ಅಹಂ ಇರುವುದಿಲ್ಲ. ಈ ಅಹಂಭಾವ ರಹಿತವಾದ ರಾಗ - ದ್ವೇಷದ ಅಭಾವ ಉಂಟಾಗುತ್ತದೆ. ಆಗ ಇಚ್ಛೆ, ಕಾಮನೆ ಮುಂತಾದವುಗಳ ಅಸ್ತಿತ್ವವಿರುವುದಿಲ್ಲ. ಅವನ ಮನಸ್ಸು ಮತ್ತು ಬುದ್ಧಿಯಲ್ಲಿ ಸುಖ - ದುಃಖದ ಭಾವಗಳಲ್ಲಿ ಚಿನ್ನ - ಮಣ್ಣು ಮುಂತಾದ ಪದಾರ್ಥಗಳಲ್ಲಿ ಮತ್ತು ಮಾನಾಪವಾನ, ನಿಂದಾಸ್ತುತಿ ಮುಂತಾದ ಇನ್ನೊಬ್ಬರಿಂದಾಗುವ ಕ್ರಿಯೆಗಳಲ್ಲಿ ಮೇಲೆ ಹೇಳಿದ ಗೀತಾ ಅಧ್ಯಾಯ 14 ಶ್ಲೋಕ 24-25ರ ಅನುಸಾರವಾಗಿ ಪೂರ್ಣ ಸಮತೆಯುಂಟಾಗುತ್ತದೆ. ಆಗ ಮತ್ತೆ <span class="char-style-override-4">‘ಅಹಂ ಬ್ರಹ್ಮಾಸ್ಮಿ’ </span>ನಾನೇ ಬ್ರಹ್ಮನಾಗಿದ್ದೇನೆ. ಈ ಭಾವವೂ ಇರುವುದಿಲ್ಲ. ಏಕೆಂದರೆ ವಾಸ್ತವವಾಗಿ ಅವನು ಬ್ರಹ್ಮನೇ ಆಗಿರುತ್ತಾನೆ. ಬ್ರಹ್ಮನ ದೃಷ್ಟಿಯಲ್ಲಿ ಈ ಶರೀರವಾಗಲೀ, ಪ್ರಪಂಚವಾಗಲೀ ಇರುವುದಿಲ್ಲ ಅಂದಮೇಲೆ ಯಾರ ಜೊತೆ ಯಾರ ಸಂಬಂಧವಿರುತ್ತದೆ? ಅಲ್ಲಿ ಪೂರ್ಣವಾಗಿ ಸಂಬಂಧದ ಅಭಾವವಿರುತ್ತದೆ. ಅಥವಾ ಸಂಬಂಧವು ಪೂರ್ಣವಾಗಿ ವಿಚ್ಛೇದವಾಗಿರುತ್ತದೆ ಎಂದು ಹೇಳಬಹುದು.</p>
<p class="Text">ಈ ರೀತಿಯಾಗಿ ಜ್ಞಾನವಾರ್ಗದಲ್ಲಿ <span class="char-style-override-4">‘ಅಹಂ ಬ್ರಹ್ಮಾಸ್ಮಿ’ </span>ಮುಂತಾದ ಮಹಾವಾಕ್ಯಗಳ ಅನುಸಾರವಾಗಿ ಶುದ್ಧ ಅಹಂ ಭಾವವು ಮುಂದೆ ಇಲ್ಲವಾಗುತ್ತದೆ. ಆಗ ಮನುಷ್ಯನು ಮಮಕಾರ ರಹಿತನಾಗಿ ಸಚ್ಚಿದಾನಂದ ಘನ ಪರಮಾತ್ಮನನ್ನು ಪಡೆಯುತ್ತಾನೆ. ಭಗವಂತನು ಹೇಳಿದ್ದಾನೆ -</p>
<p class="Shlok">ಬ್ರಹ್ಮಭೂತಃ ಪ್ರಸನ್ನಾತ್ಮಾ ನ ಶೋಚತಿ ನ ಕಾಂಕ್ಷತಿ ।</p>
<p class="Shlok">ಸಮಃ ಸರ್ವೇಷು ಭೂತೇಷು ಮದ್ಭ ಕ್ತಿಂ ಲಭತೇ ಪರಾಮ್ ॥</p>
<p class="Shlok">ಭಕ್ತ್ಯಾ ವಾಮಭಿಜಾನಾತಿ ಯಾವಾನ್ಯಶ್ಚಾಸ್ಮಿ ತತ್ವತಃ ।</p>
<p class="Shlok">ತತೋ ವಾಂ ತತ್ತ್ವತೋ ಜ್ಞಾತ್ವಾ ವಿಶತೇ ತದನಂತರಮ್ ॥</p>
<p class="TXT-Right">(ಗೀತಾ 18/54-55)</p>
<p class="Text">ಮತ್ತೆ ಆ ಸಚ್ಚಿದಾನಂದ ಘನ ಬ್ರಹ್ಮನಲ್ಲಿ ಏಕೀಭಾವದಿಂದ ಸ್ಥಿತನಾದ ಪ್ರಸನ್ನ ಚಿತ್ತನಾದ ಯೋಗಿಯು ಇನ್ನೊಬ್ಬರಿಗಾಗಿ ಶೋಕಿಸುವುದೂ ಇಲ್ಲ, ಇನ್ನೊಂದರ ಆಕಾಂಕ್ಷೆಯನ್ನು ಮಾಡುವುದಿಲ್ಲ. ಇಂತಹ ಸಮಸ್ತ ಪ್ರಾಣಿಗಳಲ್ಲೂ ಸಮಭಾವವುಳ್ಳ ಯೋಗಿಯು ನನ್ನ ಪರಾಭಕ್ತಿಯನ್ನು ಪಡೆಯುತ್ತಾನೆ. ಆ ಪರಭಕ್ತಿಯ ಮೂಲಕ ಅವನು ನಾನು ಹೇಗಿರುವೆನೋ ಹಾಗೆಯೇ  ನನ್ನನ್ನು ತತ್ತ್ವದಿಂದ ಅರಿಯುತ್ತಾನೆ. ಆ ಭಕ್ತಿಯ ತತ್ತ್ವವನ್ನು ಅರಿತುಕೂಡಲೇ ನನ್ನಲ್ಲಿ ಪ್ರವೇಶಿಸುತ್ತಾನೆ.</p>
<p class="Text">ಅಹಂತೆಯ ಜೊತೆ ಮಮಕಾರವೂ ನಾಶವಾಗುತ್ತದೆ. ಮೊದಲು ಬ್ರಹ್ಮಸ್ವರೂಪದ ಸ್ಥಿತಿಯಲ್ಲಿದ್ದಾಗ ಅವನಲ್ಲಿ ಶುದ್ಧ ಅಹಂಕಾರವಿರುತ್ತದೆ. ನಾನು ಶರೀರವಲ್ಲ, ನಿರ್ಗುಣ ನಿರಾಕಾರ ನಿತ್ಯ ವಿಜ್ಞಾನಾನಂದನ ಬ್ರಹ್ಮನೆಂದು ಅವನು ಆ ಸ್ಥಿತಿಯಲ್ಲಿ ತಿಳಿದಿರುತ್ತಾನೆ. ಅಂದರೆ ಅವನ ದೇಹದ ಆತ್ಮಬುದ್ಧಿಯು ದೂರವಾಗಿ ಬ್ರಹ್ಮನಲ್ಲಿ ಆತ್ಮಬುದ್ಧಿಯುಂಟಾಗುತ್ತದೆ. ಆದರೆ ಅನಂತರ ಹೇಳಿದ ಸಾಧನದ ಮೂಲಕ ಅವನಿಗೆ ಪರಾಭಕ್ತಿ ರೂಪವಾದ ಪರಮ ಜ್ಞಾನವು ಪ್ರಾಪ್ತಿಯಾಗಿ ಅವನು ಬ್ರಹ್ಮನಲ್ಲಿ ವಿಲೀನ ಹೊಂದುತ್ತಾನೆ.</p>
<p class="Text">ಇದೇ ಪ್ರಕಾರ ಭಕ್ತಿಯೋಗ ಸಾಧಕರು ಅಹಂಕಾರ ಮಮಕಾರಗಳನ್ನು ತ್ಯಜಿಸಿ ಭಕ್ತಿಯೋಗದ ಸಾಧನೆಯನ್ನು ಮಾಡಬೇಕು. ಶರೀರವೇ ನಾನು, ಶರೀರಕ್ಕೆ ಸಂಬಂಧಿಸಿದ ಕುಟುಂಬ ಮತ್ತು ಪ್ರಾಪಂಚಿಕ ವಸ್ತುಗಳು ನನ್ನವು ಎನ್ನುವ ಅಭಿಮಾನವು ಸಾಧಕನಿಗೆ ಸಾಧನ ಮಾರ್ಗದಲ್ಲಿ ವಿಘ್ನವಾಗುತ್ತದೆ. ಮನುಷ್ಯನಿಗೆ ಜಾತಿ, ವರ್ಣ, ಆಶ್ರಮ, ಕುಟುಂಬ, ಬುದ್ಧಿ, ಬಲ ಗುಣ ಆಚರಣೆ ಮುಂತಾದ ಯಾವ ಪ್ರಕಾರದ ಅಭಿಮಾನವೂ ಇರಬಾರದು, ಹೇಗೆಂದರೆ - ನಾನು ಬ್ರಾಹ್ಮಣ, ಉಚ್ಚ ಜಾತಿಯವನು, ವಿದ್ವಾಂಸನು, ಸಾಧು, ಜ್ಞಾನಿ, ಭಕ್ತನು, ಮಹಾತ್ಮ, ಬುದ್ಧಿವಂತ, ಸದ್ಗುಣಿ - ಸದಾಚಾರಿ, ನನಗೆ ದೊಡ್ಡ ಕುಟುಂಬವಿದೆ, ನನ್ನ ಪತ್ನೀ ಪತಿವ್ರತೆ, ನನ್ನ ಮಗ ಮಾತೃ - ಪಿತೃ ಭಕ್ತನು, ನನಗೆ ದೊಡ್ಡ ದೊಡ್ಡ ಕಾರ್ಖಾನೆಗಳಿವೆ, ಅನೇಕ ಮನೆಗಳಿವೆ, ನನ್ನಂತಹ ಧನವಂತರು ಯಾರೂ ಇಲ್ಲ, ಶಕ್ತಿವಂತನಿಲ್ಲ, ಗುಣವಂತನಿಲ್ಲ, ಸದಾಚಾರಿಯಿಲ್ಲ, ಶ್ರೇಷ್ಠನಿಲ್ಲ ಹೀಗೆ ಯಾವ ಪ್ರಕಾರದ ಅಭಿಮಾನವಿದ್ದರೂ ಅದು ಸಾಧನಾ ಮಾರ್ಗದಲ್ಲಿ ದೊಡ್ಡ ವಿಘ್ನವೂ ಅಪಾಯಕಾರಿಯೂ ಅಗಿ ಪರಿಣಮಿಸುತ್ತದೆ. </p>
<p class="Text">ಇದಲ್ಲದೆ ಶುದ್ಧ ಅಹಂಕಾರ - ಮಮಕಾರಗಳಿದ್ದರೂ ಅವು ಅಂತ್ಯದಲ್ಲಿ ತ್ಯಜಿಸಲ್ಪಡುತ್ತವೆ. ಹೇಗೆಂದರೆ - ನಾನು ಭಕ್ತನು, ನಾನು ಸಾಧಕನು - ಇದು ಶುದ್ಧ ಅಹಂಕಾರ, ಹೇಗೆಂದರೆ -</p>
<p class="Shlok">ಅಸ ಅಭಿಮಾನ ಜಾಇ ಜನಿ ಭೋರೇ ।</p>
<p class="Shlok">ಮೈ ಸೇವಕ ರಘುಪತಿ ಮೋರೇ ॥</p>
<p class="Text">ಈ ರೀತಿಯಾಗಿ ನಾನು ಭಗವಂತನಿಗೆ ಸೇರಿದವನು, ಭಗವಂತನು ನನ್ನವನು - ಇದು ಶುದ್ಧವಾದ ಮಮಕಾರವಾಗಿದೆ. ಈ ಶುದ್ಧ ಅಹಂಕಾರ - ಮಮಕಾರಗಳೂ ಮುಂದೆ ಲುಪ್ತವಾಗುತ್ತವೆ. ಆದ್ದರಿಂದ ಸಾಧಕನಿಗೆ ನಾನು ಸಾಧಕನು, ಭಗವಂತನ ಭಕ್ತನು ಎಂಬ ಅಭಿಮಾನವು ಇರಬಾರದು, ಆದರೆ ಜನರು ಅವನನ್ನು ಭಕ್ತನೆಂದೂ, ಮಹಾತ್ಮನೆಂದೂ, ಧರ್ಮಾತ್ಮನೆಂದೂ ಕರೆಯುವರು. ಅದಕ್ಕಾಗಿ ಜನರ ದೃಷ್ಟಿಯಲ್ಲಿ ಅವರ ಮಾನ್ಯತೆಗೆ ತಕ್ಕಂತೆ ಅವರ ವಿಶ್ವಾಸಕ್ಕನುಸಾರವಾಗಿ ಆಚರಣೆ ಇರಬೇಕು. ಆಚರಣೆಯು ರಾಜಾಯುಧಿಷ್ಠಿರನು ಯಕ್ಷನ ಪ್ರಶ್ನೆಗೆ ಉತ್ತರಕೊಟ್ಟಂತೆ ಇರಬೇಕು. ಯಕ್ಷನು ಕೇಳಿದ ಎಲ್ಲ ಪ್ರಶ್ನೆಗಳಿಗೂ ಯುಧಿಷ್ಠಿರನು ಸಮಂಜಸವಾಗಿ ಉತ್ತರಕೊಟ್ಟನು. ಯಕ್ಷನು ಮತ್ತೆ ಕೇಳಿದನು - ರಾಜನೇ! ನೀನು ಮಹಾ ಬಲಶಾಲಿಗಳಾದ ಭೀಮಸೇನ ಮತ್ತು ಅರ್ಜುನರನ್ನು ಬಿಟ್ಟು ನಕುಲನನ್ನೇ ಏಕೆ ಬದುಕಿಸಲು ಇಷ್ಟಪಡುವೇ? ಇದಕ್ಕೆ ಉತ್ತರವಾಗಿ ಯುಧಿಷ್ಠಿರನು ಹೇಳಿದನು-</p>
<p class="Shlok">ಧರ್ಮಶೀಲಃ ಸದಾ ರಾಜಾ ಇತಿ ಮಾಂ ಮಾನವಾ ವಿದುಃ ।</p>
<p class="Shlok">ಸ್ವಧರ್ಮಾನ್ನ ಚಲಿಷ್ಯಾಮಿ ನಕುಲೋ ಯಕ್ಷ ಜೀವತು ॥</p>
<p class="TXT-Right">(ಮಹಾ. ವನ 313/130)</p>
<p class="Text">ಯಕ್ಷನೇ! ರಾಜಾ ಯುಧಿಷ್ಠಿರನು ಧರ್ಮಾತ್ಮನೆಂದು ಯಾವಾಗಲೂ ಜನರು ನನ್ನ ವಿಷಯದಲ್ಲಿ ಹೇಳುತ್ತಾರೆ. ಆದ್ದರಿಂದ ನಾನು ನನ್ನ ಧರ್ಮದಿಂದ ವಿಚಲಿತನಾಗುವುದಿಲ್ಲ. ಇದರಿಂದ ನನ್ನ ತಮ್ಮ ನಕುಲನು ಜೀವಂತನಾಗಲಿ, ಏಕೆಂದರೆ ನನ್ನ ತಂದೆಗೆ ಕುಂತಿ ಮತ್ತು ಮಾದ್ರಿಯರೆಂಬ ಇಬ್ಬರು ಪತ್ನಿಯರಿದ್ದರು-ಅವರಲ್ಲಿ ಕುಂತಿಯ ಪುತ್ರ ನಾನು ಬದುಕಿದ್ದೇನೆ, ಮಾದ್ರಿಯ ಮಗ ನಕುಲನು ಬದುಕಿದರೆ ಅವರಿಬ್ಬರೂ ಪುತ್ರವತಿಯರಾಗಿರುತ್ತಾರೆ. ನಾನು ಇಬ್ಬರು ತಾಯಂದಿರನ್ನು ಸಮಾನ ಭಾವದಿಂದ ಕಾಣುತ್ತೇನೆ. ಇದು ನನ್ನ ಧರ್ಮ.</p>
<p class="Text">ನಾನು ವಾಸ್ತವವಾಗಿ ಭಕ್ತ ಮತ್ತು ಉಚ್ಚಕೋಟಿಯ ಸಾಧಕನಲ್ಲ, ಆದರೆ, ಆಗಲು ಬಯಸುತ್ತೇನೆ. ಜನರು ನನ್ನನ್ನು ಭಕ್ತ ಅಥವಾ ಉಚ್ಛಕೋಟಿಯ ಸಾಧಕನೆಂದು ತಿಳಿಯುತ್ತಾರೆ. ಆದರೆ ನನ್ನಲ್ಲಿ ತುಂಬಾ ನ್ಯೂನತೆಗಳಿವೆ. ನಾನು ಹಾಗೆ ಆಗಬೇಕು, ಅದರಂತೆಯೇ ಆಚರಣೆ ಮಾಡಬೇಕು. ನಾನಂತೂ ಭಗವಂತನ ದಾಸಾನುದಾಸನಾಗಿದ್ದೇನೆ, ಅವನ ನಾಮ ಮಾತ್ರದ ಕಿಂಕರನಾಗಿದ್ದೇನೆ ಎನ್ನುವ ಭಾವ ಸಾಧಕನಲ್ಲಿರಬೇಕು. ಹನುಮಂತನು ಹೇಳಿದ್ದಾನೆ -</p>
<p class="Shlok">ಏಕು ಮೈ ಮಂದ ಮೋಹಬಸ ಕುಟಿಲ ಹೃದಯ ಅಗ್ಯಾನ ।</p>
<p class="Shlok">ಪುನಿ ಪ್ರಭು ಮೋಹಿ ಬಿಸಾರೇಉ ದೀನಬಂಧು ಭಗವಾನ ॥</p>
<p class="Shlok">ಜದಪಿ ನಾಥ ಬಹು ಅವಗುನ ಮೋರೇ<span class="char-style-override-6">ಂ</span> ।</p>
<p class="Shlok">ಸೇವಕ ಪ್ರಭುಹಿ ಪರೈ ಜನಿಭೋರೇ<span class="char-style-override-6">ಂ</span> ॥</p>
<p class="Shlok">ನಾಥ ಜೀವ ತಮ ವಾಯಾ ಮೋಹಾ ।</p>
<p class="Shlok">ಸೋ ನಿಸ್ತರಇ ತುವ್ಹಾರೇಹಿ<span class="char-style-override-6">ಂ</span> ಛೋಹಾ<span class="char-style-override-6">ಂ</span> ॥</p>
<p class="Shlok">ತಾ ಪರ ಮೈ ರಘುಬೀರ ದೋಹಾಈ ।</p>
<p class="Shlok">ಜಾನಉ<span class="char-style-override-6">ಂ</span> ನಹಿ ಕಛು ಭಜನ ಉಪಾಈ ॥</p>
<p class="Shlok">ಸೇವಕ ಸುತ ಪತಿ ವಾತು ಭರೋಸೇ<span class="char-style-override-6">ಂ  </span>।</p>
<p class="Shlok">ರಹಇ ಅಸೋಚ ಬನಇ ಪ್ರಭು ಪೋಸೇ<span class="char-style-override-6">ಂ</span> ॥</p>
<p class="TXT-Right">(ರಾ.ಚ.ಮಾ. ಕಿಷ್ಕಂದಾ 2/1-5)</p>
<p class="Text"> ಒಂದು ರೀತಿಯಲ್ಲಿ ನಾನು ದಡ್ಡನೂ, ಮೋಹವಶನೂ ಕುಟಿಲಹೃದಯನೂ, ಅಜ್ಞಾನಿಯೂ ಆಗಿದ್ದೇನೆ. ಹೇ ದೀನ ಬಂಧು ಭಗವಾನ್ ತಾವು ನನ್ನನ್ನು ಮರೆತಿರಾ!</p>
<p class="Text">ಹೇ ನಾಥಾ! ನನ್ನಲ್ಲಿ ಬಹಳಷ್ಟು ಅವಗುಣಗಳಿದ್ದರೂ ಸೇವಕ ಸ್ವಾಮಿಯಲ್ಲಿ ವಿಸ್ಮೃತಿಯಾಗುವುದು ಬೇಡ. ತಾವು ಸೇವಕನನ್ನು ಮರೆಯಬೇಡಿ. ಹೇ ನಾಥಾ! ಜೀವವು ತಮ್ಮ ಮಾಯೆಯಿಂದ ಮೋಹಿತವಾಗಿದೆ. ಅದು ತಮ್ಮ ಕೃಪೆಯಿಂದಲೇ ಮುಕ್ತಿಯನ್ನು ಪಡೆಯಬಲ್ಲದು.</p>
<p class="Text">ಹೇ ರಘುವೀರ! ನಾನು ತಮ್ಮ ಮೇಲೆ ಆಣೆಯಿಟ್ಟು ಹೇಳುತ್ತೇನೆ. ನನಗೆ ಭಜನೆಯಾಗಲೀ, ಸಾಧನವಾಗಲೀ ತಿಳಿಯದು. ಸೇವಕ ಸ್ವಾಮಿಯ ಮತ್ತು ಪುತ್ರ - ಮಾತೆಯ ಭರವಸೆಯಿಂದ ನಿಶ್ಚಿಂತನಾಗಿರುತ್ತಾನೆ. ಪ್ರಭುವಿಗೆ ಸೇವಕನ ಪಾಲನೆ ಪೋಷಣೆಯನ್ನು ಮಾಡುವ ಜವಾಬ್ದಾರಿ ಇದ್ದೇ ಇದೆ.</p>
<p class="Text">ಹನುಮಂತನು ಭರತನನ್ನು ಭೇಟಿಯಾದಾಗ ಭರತನು ಕೇಳುತ್ತಾನೆ -</p>
<p class="Shlok">ಕೋ ತುಮ್ಹ ತಾತ ಕಹಾ<span class="char-style-override-6">ಂ</span> ತೇ ಆಯೇ । </p>
<p class="Shlok">ಮೋಹಿ ಪರಮ ಪ್ರಿಯ ವಚನ ಸುನಾಯೇ ॥</p>
<p class="Text">ಪೂಜ್ಯರೇ! ತಾವು ಯಾರು? ಎಲ್ಲಿಂದ ಬಂದಿರಿ? ತಾವು ನನಗೆ ಪರಮ ಪ್ರಿಯವಾದ ಮಾತುಗಳನ್ನು ಹೇಳಿದಿರಿ. ಅದಕ್ಕೆ ಹನುಮಂತನು ಹೇಳಿದನು -</p>
<p class="Shlok">ಮಾರುತಸುತ ಮೈ ಕಪಿ ಹನುವಾನಾ । ನಾಮು ಮೋರ ಸುನು ಕೃಪಾನಿಧಾನಾ ॥</p>
<p class="Shlok">ದೀನಬಂದು ರಘುಪತಿ ಕರ ಕಿಂಕರ । ಸುನತ ಭರತ ಭೇ<span class="char-style-override-6">ಂ</span>ಟೇಉ ಉಠಿ ಸಾದರ ॥</p>
<p class="TXT-Right">(ರಾ.ಚ.ಮಾ.ಉತ್ತರ 1/4-5)</p>
<p class="Text">ಹೇ ಕೃಪಾ ಸಾಗರರೇ! ಕೇಳಿ, ನಾನು ವಾಯುಪುತ್ರ ಮತ್ತು ಜಾತಿಯಲ್ಲಿ ವಾನರ, ನನ್ನ ಹೆಸರು ಹನುಮಂತ ಎಂದು. ನಾನು ದೀನಬಂಧುವಾದ ಶ್ರೀರಾಮಚಂದ್ರನ ದಾಸ. ಆದ್ದರಿಂದ ನಾನು ಭಗವಂತನ ದಾಸಾನುದಾಸರ ಶ್ರೇಣಿಯಲ್ಲಿ ಬಂದರೆ ಅದು ನನ್ನ ದೊಡ್ಡ ಮಹಾಭಾಗ್ಯವೆಂದು ತಿಳಿಯಬೇಕು. ಅಂದರೆ ಹನುಮಂತನು ಭಗವಂತನ ದಾಸ. ನಾನು ಅವನ ದಾಸನಾಗಿರುವುದು ನನ್ನ ಮಹಾ ಪುಣ್ಯ, ಮತ್ತೆ ದಾಸನಾಗುವುದರಲ್ಲಿ ಹೇಳುವುದೇನಿದೆ? ಆದರೆ ನಾನು ಹಾಗಿಲ್ಲ, ನಾನು ದಾಸನಾಗಬೇಕೆಂದೇ ಬಯಸುತ್ತೇನೆ. ಜನರು ನನ್ನನ್ನು ಭಕ್ತನೆಂದು ಹೇಳಿದರೆ ಅದು ನನಗೆ ಲಜ್ಜೆಯ ವಿಷಯವಾಗಿದೆ, ಇದು ಆ ಭಕ್ತನ ಹೃದಯದ ಭಾವದ ಮಾತಾಯಿತು ಮತ್ತು ಬಹಿರಂಗದಲ್ಲಿ ಜನರು ಅವನನ್ನು ತಿಳಿದ ರೀತಿಯಲ್ಲಿಯೇ ಅವನು ಸದಾಚರಣೆಯನ್ನು ಇಟ್ಟುಕೊಂಡಿರುತ್ತಾನೆ. ಜನರು ನನ್ನನ್ನು ಹೇಗೆ ತಿಳಿದಿರುತ್ತಾರೋ ಅದನ್ನೇ ಅನುಕರಿಸಿ ಭಗವಂತನನ್ನು ಪ್ರಸನ್ನಗೊಳಿಸಲು ಅದೇ ರೀತಿ ನಡೆದುಕೊಳ್ಳಬೇಕು. ಆದರೆ ಎಲ್ಲೂ ಸಹ ಅವನಲ್ಲಿ ನಾನು ಬ್ರಾಹ್ಮಣ, ಕ್ಷತ್ರಿಯ, ವೈಶ್ಯ, ಸಾಧು, ಗೃಹಸ್ಥ, ಸದ್ಗುಣಿ - ಸದಾಚಾರಿ, ಶ್ರೇಷ್ಠ, ಭಕ್ತ ಎಂಬ ಅಭಿಮಾನವಿರಬಾರದು ಎಂಬುದಾಗಿ ತಿಳಿದಿರುತ್ತಾನೆ.</p>
<p class="Text">ನಾನು ಭಕ್ತ, ನನ್ನಂತಹ ಭಕ್ತನಿಲ್ಲ - ಇನ್ನೊಬ್ಬರಿಗಿಂತ ತನ್ನಲ್ಲಿ ಒಳ್ಳೆಯತನವಿದೆ ಎಂಬ ಅಭಿಮಾನ ಮನಸ್ಸಿನಲ್ಲಿ ಹುಟ್ಟಿದರೆ ಅದು ಸಾಧನೆಗೆ ಬಾಧಕವಾಗುತ್ತದೆ. ಭಗವಂತನು ನನ್ನ ಸ್ವಾಮಿ ಮತ್ತು ನಾನು ಅವನ ಸೇವಕ - ಈ ಭಾವವನ್ನು ಇಟ್ಟುಕೊಳ್ಳದೆ ಎಲ್ಲರೂ ಭಗವಂತನಿಗೆ ಸೇರಿದವರು ಮತ್ತೂ ಭಗವಂತನು ಎಲ್ಲರಿಗೂ ಸ್ವಾಮಿ - ಅವನು ನನಗೂ ಸ್ವಾಮಿಯೇ - ಈ ಭಾವನೆಯನ್ನು ಹೊಂದುವುದು ಒಳ್ಳೆಯದು. ಇದಕ್ಕಿಂತಲೂ ಎಲ್ಲರೂ ಭಗವಂತನ ಸ್ವರೂಪರೇ ಅಥವಾ ಭಗವಂತನು ಎಲ್ಲರಲ್ಲೂ ವಿರಾಜವಾನನಾಗಿದ್ದಾನೆ ಆದ್ದರಿಂದ ಎಲ್ಲರ ಸೇವೇಯೇ ಭಗವಂತನ ಸೇವೆ ಎಂದು ಅರಿಯುವುದು ಇನ್ನೂ ಹೆಚ್ಚು ಒಳ್ಳೆಯದು.</p>
<p class="Shlok">ಸೋ ಅನನ್ಯ ಜಾಕೆ ಮತಿ ನ ಟರಯಿ ಹನುಮಂತ ।</p>
<p class="Shlok">ಮೈ ಸೇವಕ ಸಚರಾಚರ ರೂಪ ಸ್ವಾಮಿ ಭಗವಂತ ॥</p>
<p class="TXT-Right">(ರಾ.ಚ.ವಾ. ಕಿಷ್ಕಿಂಧಾ ದೋಹಾ 3)</p>
<p class="Text">ಹೇ ಹನುಮಂತಾ! ನಾನು ಭಗವಂತನ ಸೇವಕನು, ಈ ಚರಾಚರ ಜಗತ್ತೆಲ್ಲವೂ ನನ್ನ ಸ್ವಾಮಿಯಾದ ಪರಮಾತ್ಮನ ಸ್ವರೂಪ ಎನ್ನುವಂತಹ ಸ್ಥಿರ ಬುದ್ದಿಯನ್ನು ಹೊಂದಿರುವವನೇ ಅನನ್ಯಭಕ್ತನು.</p>
<p class="Text">ಇದು ಅತ್ಯಂತ ಉತ್ತಮ ಭಾವವಾಗಿದೆ. ನಾನು ಎಲ್ಲರ ಸೇವಕನು ತುಚ್ಛನು, ಎಲ್ಲರೂ ನನ್ನ ಸ್ವಾಮಿಗಳು. ನಾನು ಇವರೆಲ್ಲರ ಚರಣದ ಧೂಳಿಗೆ ಸಮಾನ - ಈ ಭಾವವನ್ನು ಹೊಂದಿದ್ದರೆ ಶುದ್ಧ ಅಹಂಕಾರವು ನಾಶವಾಗುತ್ತದೆ. ನಾನೂ ಏನೂ ಅಲ್ಲ, ಕೇವಲ ಭಗವಂತನವನೇ ಆಗಿದ್ದಾನೆ ಎಂಬ ಭಾವವುಂಟಾಗುತ್ತದೆ. ಅವನಿಗೆ ತನ್ನ ಕುರಿತ ಜ್ಞಾನವು ಇರುವುದಿಲ್ಲ, ಕೇವಲ ಭಗವಂತನ ಜ್ಞಾನ ಮಾತ್ರವಿರುತ್ತದೆ. ಅದರಲ್ಲಿ ಅಹಂಕಾರ - ಮಮಕಾರದ ಭಾವನೆಗಳಿರುವುದಿಲ್ಲ. ಮತ್ತೆ ಅವನ ಎಲ್ಲಾ ಚೇಷ್ಟೆಗಳೂ ಭಗವಂತನ ಸಂಕೇತಕ್ಕೆ ಅನುಕೂಲವಾಗಿ ತನ್ನಿಂದ ತಾನೇ ಆಗುತ್ತಿರುತ್ತದೆ. ಅವನ ಮಾಡುವಿಕೆಯು ಆಗುವುದರಲ್ಲಿ ಪರಿವರ್ತನೆಯಾಗುತ್ತದೆ. ಉದಾಹರಣೆಗೆ ಸೂತ್ರಧಾರನು ಕುಣಿಸಿದಂತೆ ಸೂತ್ರದಬೊಂಬೆಯು ಕುಣಿಯುತ್ತದೆ, ಅದರಂತೆ ಅದರ ಎಲ್ಲ ಕ್ರಿಯೆಯೂ ನಡೆಯುತ್ತದೆ. ಸೂತ್ರದ ಗೊಂಬೆಯಲ್ಲಿ ಅಂತಃಕರಣ ಎಂಬುದಿರವುದಿಲ್ಲ, ಇವನಲ್ಲಿ ಅಂತಃಕರಣವಿದ್ದರೂ ಮರದ ಕೈ ಗೊಂಬೆಯಂತೆ ಚೇಷ್ಟೆಗಳಾಗುತ್ತವೆ. ಇಲ್ಲಿ ಕೈಗೊಂಬೆಗಿಂತಲೂ ಮನಸ್ಸು-ಬುದ್ಧಿ ವಿಶೇಷವಾಗಿರುವುದರಿಂದ ಮನಸ್ಸಿನಲ್ಲಿ ಪರಮಾತ್ಮನ ಚಿಂತನೆ ಮತ್ತು ಬುದ್ಧಿಯಲ್ಲಿ ಪರಮಾತ್ಮನೊಬ್ಬನೇ ಸತ್ಯವಸ್ತು ಎಂಬ ನಿಶ್ಚಯವು ವಿಶೇಷವಾಗಿರುತ್ತದೆ. ಇದೇ ನಿಜವಾದ ಭಕ್ತಿ, ಇದೇ ನಿಜವಾದ ಶರಣಾಗತಿಯಾಗಿದೆ. ಆ ಕೈಗೊಂಬೆಗೆ ತನ್ನ ಸೋಲು-ಗೆಲವುಗಳ ಬಗೆಗಿನ ಯಾವ ಸಂಬಂಧವೂ ಇರುವುದಿಲ್ಲ. ಅದೇ ರೀತಿ ಸಾಧಕನಾದವನಿಗೆ ಯಾವ ಸಾಧನೆಯ ಫಲದ ಜೊತೆಯೂ ಸಂಬಂಧವಿರಬಾರದು. ಅವನು ತನ್ನ ಸಂಪೂರ್ಣ ಕ್ರಿಯೆಗಳನ್ನೂ, ಅವುಗಳ ಫಲಗಳನ್ನೂ, ತನ್ನನ್ನೂ ಸಹ ಭಗವಂತನಿಗೆ ಅರ್ಪಿಸಿಕೊಳ್ಳಬೇಕು. ಶ್ರೀಕೃಷ್ಣಪರಮಾತ್ಮನು ಗೀತೆಯಲ್ಲಿ ಹೇಳಿದ್ದಾನೆ.</p>
<p class="Shlok">ಯೇ ತು ಸರ್ವಾಣಿ ಕರ್ಮಾಣಿ ಮಯಿ ಸಂನ್ಯಸ್ಯ ಮತ್ಪರಾಃ ।</p>
<p class="Shlok">ಅನನ್ಯೇನೈವ ಯೋಗೇನ ಮಾಂ ಧ್ಯಾಯಂತ ಉಪಾಸತೇ ॥</p>
<p class="Shlok">ತೇಷಾಮಹಂ ಸಮುದ್ಧರ್ತಾ ಮೃತ್ಯುಸಂಸಾರಸಾಗರಾತ್ ।</p>
<p class="Shlok">ಭವಾನಿ ನಚಿರಾತ್ಪಾರ್ಥ ಮಯ್ಯಾವೇಶಿತಚೇತಸಾಮ್ ॥</p>
<p class="TXT-Right">(12/6-7)</p>
<p class="Text">ಯಾವ ಭಕ್ತರು ನನ್ನಲ್ಲಿಯೇ ಪರಾಯಣರಾಗಿ ತಮ್ಮ ಸಂಪೂರ್ಣ ಕರ್ಮಗಳನ್ನು ನನಗೆ ಅರ್ಪಿಸಿ, ಸಗುಣರೂಪೀ ಪರಮಾತ್ಮನಾದ ನನ್ನನ್ನು ಅನನ್ಯ ಭಕ್ತಿಯೋಗದಿಂದ ನಿರಂತರವಾಗಿ ಚಿಂತಿಸುತ್ತಾ ಭಜಿಸುವರೋ, ಹೇ ಅರ್ಜುನ! ನನ್ನಲ್ಲಿಯೇ ಚಿತ್ತವಿಟ್ಟಿರುವ ಆ ಪ್ರೇಮೀ ಭಕ್ತರನ್ನೂ ನಾನು ಶೀಘ್ರವಾಗಿ ಈ ಮತ್ಯುರೂಪೀ ಸಂಸಾರವೆಂಬ ಸಮುದ್ರದಿಂದ ಉದ್ಧರಿಸುತ್ತೇನೆ.</p>
<p class="Text">ಅಂತಹ ಭಕ್ತನೂ ಸದಾ - ಸರ್ವದಾ ಕರ್ಮಮಾಡುತ್ತಾ ಇದ್ದರೂ, ಏನೂ ಮಾಡದೆ ಪರಮಾತ್ಮನ ಕೃಪೆಯಿಂದ ಭಗವಂತನನ್ನು ಪಡೆಯುತ್ತಾನೆ-</p>
<p class="Shlok">ಸರ್ವಕರ್ಮಾಣ್ಯಪಿ ಸದಾ ಕುರ್ವಾಣೋ ಮದ್ವ್ಯಪಾಶ್ರಯಃ ।</p>
<p class="Shlok">ಮತ್ಪ್ರಸಾದಾದವಾಪ್ನೋತಿ ಶಾಶ್ವತಂ ಪದಮವ್ಯಯಮ್ ॥</p>
<p class="TXT-Right">(ಗೀತಾ 18/56)</p>
<p class="Text">ನನ್ನ ಪಾರಾಯಣನಾದ ಕರ್ಮಯೋಗಿ ಭಕ್ತನು ಸಂಪೂರ್ಣ ಕರ್ಮಗಳನ್ನು ಮಾಡುತ್ತಲೇ ನನ್ನ ಕೃಪೆಯಿಂದ ಸನಾತನ ಅವಿನಾಶಿಯಾದ ಪರಮಪದವನ್ನು ಪಡೆಯುತ್ತಾನೆ. ಅದಕ್ಕಾಗಿ ಭಗವಾನ್ ಶ್ರೀಕೃಷ್ಣನು ಅರ್ಜುನನಿಗೆ ಹಾಗೆಯೇ ಆಗುವಂತೆ ಆಜ್ಞೆ ಮಾಡುತ್ತಾನೆ -</p>
<p class="Shlok">ಚೇತಸಾ ಸರ್ವಕರ್ಮಾಣಿ ಮಯಿ ಸಂನ್ಯಸ್ಯ ಮತ್ಪರಃ ।</p>
<p class="Shlok">ಬುದ್ಧಿಯೋಗಮುಪಾಶ್ರಿತ್ಯ ಮಚ್ಚಿತ್ತಃ ಸತತಂ ಭವ ॥</p>
<p class="TXT-Right">(ಗೀತಾ 18/57)</p>
<p class="Text">ಮನಸ್ಸಿನಿಂದ ಎಲ್ಲ ಕರ್ಮಗಳನ್ನೂ ನನಗೆ ಅರ್ಪಿಸಿ ಸಮಬುದ್ಧಿ ರೂಪೀ ಯೋಗವನ್ನು ಅವಲಂಬಿಸಿ, ನನಗೆ ಪರಾಯಣನಾಗಿ ನಿರಂತರವೂ ನನ್ನಲ್ಲಿಯೇ ಚಿತ್ತವುಳ್ಳವನಾಗು, ಮೇಲೆ ಹೇಳಿದ ಪ್ರಕಾರ ಸಾಧನೆಯನ್ನು ಮಾಡುತ್ತಾ ಮನುಷ್ಯನು ಭಗವಂತನಿಗೆ ಪೂರ್ಣ ಶರಣಾಗತನಾದಾಗ ಅವನ ಅಹಂಕಾರ-ಮಮಕಾರಗಳು ಪೂರ್ಣ ಇಲ್ಲದಂತಾಗಿ ಅವನು ಪರಮಾತ್ಮನನ್ನು ಪಡೆಯುತ್ತಾನೆ. ಅವನು ಮತ್ತೆ ಪೂರ್ಣವಾಗಿ ಗೀತೆ 12ನೇ ಅಧ್ಯಾಯದ 13-14ನೇ ಶ್ಲೋಕದಲ್ಲಿ ಹೇಳಿರುವಂತೆ ಭಗವಂತನ ಜ್ಞಾನಿ ಭಕ್ತನಾಗುತ್ತಾನೆ-</p>
<p class="Shlok">ಅದ್ವೇಷ್ಟಾ ಸರ್ವಭೂತಾನಾಂ ಮೈತ್ರಃ ಕರುಣ ಏವ ಚ ।</p>
<p class="Shlok">ನಿರ್ಮಮೋ ನಿರಹಂಕಾರಃ ಸಮದುಃಖಸುಖಃ ಕ್ಷಮೀ ।</p>
<p class="Shlok">ಸಂತುಷ್ಟಃ ಸತತಂ ಯೋಗೀ ಯತಾತ್ಮಾ ದೃಢನಿಶ್ಚಯಃ ।</p>
<p class="Shlok">ಮಯ್ಯರ್ಪಿತ ಮನೋಬುದ್ಧಿರ್ಯೋ ಮದ್ಭಕ್ತಃ ಸ ಮೇ ಪ್ರಿಯಃ ॥</p>
<p class="Text">ಸರ್ವಭೂತಗಳಲ್ಲಿಯೂ ದ್ವೇಷ ಭಾವರಹಿತವಾದವನೂ, ಸ್ವಾರ್ಥರಹಿತನಾಗಿ ಎಲ್ಲರಲ್ಲೂ ಪ್ರೇಮ ಉಳ್ಳವನೂ, ನಿರ್ವ್ಯಾಜವಾಗಿ ದಯೆತೋರುವವನೂ, ಮಮತಾ ರಹಿತನೂ, ಅಹಂಕಾರರಹಿತನೂ, ಸುಖ-ದುಃಖಗಳಲ್ಲಿ ಸಮಭಾವ ತೋರುವವನೂ, ಕ್ಷಮಾಶೀಲನೂ, ಅರ್ಥಾತ್ ಅಪರಾಧಿಗಳಿಗೂ ಅಭಯವನ್ನು ನೀಡುವವನೂ ಮತ್ತು ನಿರಂತರವಾಗಿ ಸಂತುಷ್ಟನಾಗಿರುವ ಯೋಗಿಯೂ ಮನಸ್ಸು - ಇಂದ್ರಿಯಗಳ ಸಹಿತ ಶರೀರವನ್ನು ವಶದಲ್ಲಿಟ್ಟುಕೊಂಡಿರುವವನೂ ನನ್ನಲ್ಲಿ ದೃಢ ನಿಶ್ಚಯವುಳ್ಳವನೂ ಮತ್ತು ಮನಸ್ಸು - ಬುದ್ಧಿಯಿಂದ ತನ್ನನ್ನು ನನಗೆ ಸಮರ್ಪಿಸಿಕೊಂಡಿರುವ ನನ್ನ ಭಕ್ತನು ನನಗೆ ಪರಮಪ್ರಿಯನು.</p>
<p class="Text">ಇದು ಭಗವಂತನನ್ನು ಪಡೆದಿರುವ ಪುರುಷನ ಒರೆಗಲ್ಲಾಗಿದೆ. ಈ ಪ್ರಕಾರವಾಗಿ ಪರಮಾತ್ಮನ ಸಾಧಕ ಭಕ್ತನು ಅನನ್ಯ ಭಕ್ತಿಯಿಂದ ನೇತ್ರಗಳಿಂದ ಭಗವಂತನ ಸಾಕ್ಷಾತ್ ದರ್ಶನ ಪಡೆದು ಶುದ್ಧ (ಪವಿತ್ರ) ಬುದ್ಧಿಯಿಂದ ಭಗವಂತನ ಯಥಾರ್ಥ ರೂಪವನ್ನು ತತ್ತ್ವಶಃ ತಿಳಿದುಕೊಂಡು ಭಗವಂತನಲ್ಲಿ ಪ್ರವೇಶಿಸುತ್ತಾನೆ. ಭಗವದ್ಗೀತೆಯಲ್ಲಿ ಪರಮಾತ್ಮನು ಹೇಳುತ್ತಾನೆ.</p>
<p class="Shlok">ಭಕ್ತ್ಯಾ ತ್ವನನ್ಯಯಾ ಶಕ್ಯ ಅಹಮೇವಂವಿಧೋರ್ಜುನ ।</p>
<p class="Shlok">ಜ್ಞಾತುಂ ದ್ರಷ್ಟುಂ ಚ ತತ್ತ್ವೇನ ಪ್ರವೇಷ್ಟುಂ ಚ ಪರಂತಪ ।</p>
<p class="Shlok">ಮತ್ಕರ್ಮಕೃನ್ಮತ್ಪರಮೋ ಮದ್ಭಕ್ತಃ ಸಂಗವರ್ಜಿತ ।</p>
<p class="Shlok">ನಿರ್ವೈರಃ ಸರ್ವಭೂತೇಷು ಯಃ ಸ ವಾಮೇತಿ ಪಾಂಡವ ॥</p>
<p class="TXT-Right">(11/54-55)</p>
<p class="Text">ಹೇ ಪರಂತಪ ಅರ್ಜುನನೇ! ಅನನ್ಯ ಭಕ್ತಿಯ ಮೂಲಕ ಈ ಪ್ರಕಾರ ರೂಪವುಳ್ಳ ನಾನು ಪ್ರತ್ಯಕ್ಷವಾಗಿ ನೋಡಲು, ತತ್ತ್ವದಿಂದ ತಿಳಿಯಲು ಹಾಗೂ ಪ್ರವೇಶಿಸಲು ಅರ್ಥಾತ್ ಏಕೀಭಾವದಿಂದ ಹೊಂದಲೂ ಸಹ ಶಕ್ಯನಾಗಿದ್ದೇನೆ. ಎಲೈ ಅರ್ಜುನ! ಯಾವ ಪುರುಷನು ಕೇವಲ ನನಗಾಗಿ ಸಂಪೂರ್ಣ ಕರ್ತವ್ಯ ಕರ್ಮಗಳನ್ನು ಮಾಡುವವನಾಗಿರುವನೋ, ನನ್ನ ಪರಾಯಣನೋ, ನನ್ನ ಭಕ್ತನೋ, ಆಸಕ್ತಿ ರಹಿತನಾಗಿ ಎಲ್ಲ ಭೂತ ಪ್ರಾಣಿಗಳಲ್ಲಿ ನಿರ್ವೈರ ಭಾವವನ್ನು ಹೊಂದಿರುವವನೋ ಅಂತಹ ಅನನ್ಯ ಭಕ್ತಿಯುಳ್ಳ ಪುರುಷನು ನನ್ನನ್ನು ಪಡೆಯುತ್ತಾನೆ.</p>
<p class="Text">ಈ ರೀತಿಯಾಗಿ ಜ್ಞಾನ ಮಾರ್ಗದಲ್ಲಿ ‘ನಾನು ಸಾಕ್ಷಾತ್ ಪೂರ್ಣಬ್ರಹ್ಮ ಪರಮಾತ್ಮನಾಗಿದ್ದೇನೆ’ ಹೀಗೆ ದೊಡ್ಡವನಲ್ಲಿ ದೊಡ್ಡವನಾಗಿ ಅಹಂಕಾರವನ್ನು ನಾಶಮಾಡಬೇಕು. ಭಕ್ತಿ ಮಾರ್ಗದಲ್ಲಿ, ‘ನಾನು ಎಲ್ಲರ ಸೇವಕನು, ದಾಸಾನುದಾಸನು, ಕಿಂಕರನು, ಎಲ್ಲರ ಪಾದದ ಧೂಳು ನಾನು, ನಾನು ಏನೂ ಅಲ್ಲ’ ಹೀಗೆ ಚಿಕ್ಕವನಲ್ಲಿ ಚಿಕ್ಕವನಾಗಿ ಅಹಂಕಾರವನ್ನು ದೂರಮಾಡಬೇಕು. ಎಲ್ಲಕ್ಕಿಂತ ಮೊದಲು ದೇಶ, ಜಾತಿ, ವರ್ಣ, ಆಶ್ರಮ ಮುಂತಾದ ಪ್ರಾಪಂಚಿಕ ಅಹಂಕಾರಗಳು ನಾಶವಾಗಬೇಕು. ಮತ್ತೆ ಕೊನೆಗೆ ನಾನು ಭಕ್ತನು, ಸಾಧಕನು, ಎನ್ನುವ ಈ ಶುದ್ಧ ಅಹಂಕಾರವೂ ನಾಶವಾಗುತ್ತದೆ. ಜ್ಞಾನದ ಮಾರ್ಗದಲ್ಲಿ ಯಥಾರ್ಥ ಜ್ಞಾನವುಂಟಾದಾಗ ಎಲ್ಲ ರೀತಿಯ ಅಹಂಕಾರಗಳೂ ನಾಶವಾಗುತ್ತವೆ. ಭಕ್ತಿಮಾರ್ಗದಲ್ಲಿ ಭಗವಂತನ ಕೃಪೆಯಿಂದ ಎಲ್ಲ ರೀತಿಯ ಅಹಂಕಾರಗಳಿಂದಲೂ ಮುಕ್ತಿ ದೊರೆಯುತ್ತದೆ. ಈ ಎರಡು ಸಾಧನಗಳಿಂದ ಅಹಂಭಾವ - ಮಮತ್ವದ ನಾಶವಾಗಿ ಆ ಪುರುಷನ ಕರ್ಮಗಳು ಅಕರ್ಮವಾಗುತ್ತವೆ. ಅವನು ಮಾಡುವುದೆಲ್ಲವು ತನ್ನಿಂದ ತಾನೇ ಅಗುತ್ತವೆ ಹಾಗೂ ಎರಡು ಬಗೆಯ ಸಾಧಕರಿಗೂ ಪರಮಾತ್ಮನ ಪ್ರಾಪ್ತಿಯಾಗುತ್ತದೆ. ಅಂತಿಮವಾಗಿ ಎರಡರ ಫಲವೂ ಒಂದೇ ಆಗುತ್ತದೆ. (ನೋಡಿ ಗೀತಾ 18/54-55 ಹಾಗೂ 11/54-55)</p>
<p class="Text">ಆದರೆ ಬಹಿರಂಗದಲ್ಲಿ ಅವನ ವ್ಯವಹಾರವೂ ಉಚ್ಚಕೋಟಿಯ ಸಾತ್ವಿಕ ಸಾಧಕನ ವ್ಯವಹಾರದಂತೆಯೇ ಇರುತ್ತದೆ. ಲೌಕಿಕ ದೃಷ್ಟಿಯಿಂದ ಅವನು ‘ಬ್ರಹ್ಮಚಾರಿ’ ಅಥವಾ ಶ್ರೇಷ್ಠ ಸಾಧು ಅಥವಾ ಶ್ರೇಷ್ಠ ಗೃಹಸ್ಥ ಯಾರೇ ಅಗಿರಲಿ, ಆ ಸ್ಥಿತಿಗೆ ತಕ್ಕಂತೆ ಶ್ರೇಷ್ಠಬ್ರಹ್ಮಚಾರಿಯಂತೆ, ಶ್ರೇಷ್ಠಸಾಧುವಿನಂತೆ ಅಥವಾ ಶ್ರೇಷ್ಠ ಗೃಹಸ್ಥನಿಗೆ ಇರುವಂತಹ ವ್ಯವಹಾರವಿರುತ್ತದೆ. ಅವನಲ್ಲಿ ಸ್ವಾಭಾವಿಕವಾಗಿ ಯಾವ ದೋಷವೂ ಉಂಟಾಗುವುದಿಲ್ಲ. ಅವನು ತನ್ನ ನಡುವಳಿಕೆಗೆ ಲಜ್ಜೆಪಟ್ಟುಕೊಳ್ಳುವುದಿಲ್ಲ. ಈ ವಿಷಯದಲ್ಲಿ ಒಂದು ಸಣ್ಣ ಕಥೆಯಿದೆ -</p>
<p class="Text">ಅನೇಕ ವೇಷಗಳನ್ನು ಧರಿಸಬಲ್ಲಂತಹ ಒಬ್ಬ ನಟನಿದ್ದನು. ತನ್ನ ವಿದ್ಯೆಯಲ್ಲಿ ನಿಪುಣನಾಗಿದ್ದು ಅದರಲ್ಲಿ ಎಳ್ಳಷ್ಟೂ ದೋಷವು ಕಂಡುಬರುತ್ತಿರಲಿಲ್ಲ. ಅವನು ಒಂದು ದಿನ ಬಹುಮಾನ ಪಡೆಯಲು ರಾಜನ ಹತ್ತಿರ ಬಂದು ಹೇಳಿದನು - ಮಹಾರಾಜ! ತಾವು ಯಾವ ವೇಷವನ್ನು ನೋಡಲು ಬಯಸುವಿರಿ? ರಾಜನು ಹೇಳಿದನು - ನೀನು ಕೇಸರೀ ಸಿಂಹದ ರೂಪವನ್ನು ಹೊಂದಿ ತೋರಿಸು. ಆ ಬಹುರೂಪಿಯು ನಿವೇದಿಸಿಕೊಂಡನು - ಸಿಂಹದ ರೂಪವನ್ನು ಧರಿಸಲು ಹೇಳಬೇಡಿ, ಅದು ಬಹಳ ಕ್ರೂರವಾದುದು. ನಾನು ಸಿಂಹದ ರೂಪದಲ್ಲಿ ಬಂದರೆ ನನ್ನ ಸ್ವಭಾವವೂ ಸಿಂಹಕ್ಕೆ ತಕ್ಕಂತೆ ಇರುತ್ತದೆ. ಅದರಲ್ಲಿ ಯಾವ ದೋಷವೂ, ಕೊರತೆಯೂ ಉಂಟಾಗದಂತೆ ನೋಡಿಕೊಳ್ಳುತ್ತೇನೆ. ವೇಷಕ್ಕೆ ಅವಮಾನ ಮಾಡುವುದಿಲ್ಲ. ಆ ಸಮಯದಲ್ಲಿ ಅದರ ವೇಷದ ರಕ್ಷಣೆಯಲ್ಲಿ ನನ್ನಿಂದ ಯಾವುದಾದರೂ ಅಪರಾಧ ಘಟಿಸಿದರೆ ತಾವು ನನ್ನನ್ನು ಕ್ಷಮಿಸಬೇಕು. ರಾಜನು ಹೇಳಿದನು - ಒಳ್ಳೆಯದು, ನೀವು ತೋರಿಸುವ ರೂಪದ ರಕ್ಷಣೆಗಾಗಿ ನಿನ್ನಿಂದ ಏನು ಅಪರಾಧವಾದರೂ ಅದು ಕ್ಷಮ್ಯ ಎಂದು ತಿಳಿಯಲಾಗುತ್ತದೆ. ನೀನು ಸಿಂಹದ ರೂಪವನ್ನು ಧರಿಸು ರಾಜನು ಹೇಳಿದ ಈ ಮಾತುಗಳು ನಗರದಲ್ಲೆಲ್ಲಾ ಹರಡಿತು. ನಗರ ವಾಸಿಗಳೆಲ್ಲರೂ ಜಾಗ್ರತರಾದರು.</p>
<p class="Text">ಮಾರನೆಯ ದಿನ ಅವನು ಸಿಂಹದ ರೂಪವನ್ನು ಧರಿಸಿ ಗರ್ಜಿಸುತ್ತಾ ಪೇಟೆಯನ್ನು ದಾಟಿ ರಾಜನ ಆಸ್ಥಾನಕ್ಕೆ ಬಂದನು. ನಗರವಾಸಿಗಳು ಮತ್ತು ಸಭಾಸದರೂ ಮೌನದಿಂದ ಸ್ತಂಭೀಭೂತರಾಗಿ ನೋಡುತ್ತಿದ್ದರು. ಆದರೆ ರಾಜನ ಒಬ್ಬ ಸಣ್ಣ ಮಗನು ತಾನು ರಾಜಕುಮಾರ ಎಂಬ ಅಹಂಕಾರದಿಂದ ಸಿಂಹದ ಗುದದ್ವಾರಕ್ಕೆ ಒಂದು ಹಲ್ಲುಜ್ಜುವ ಕಡ್ಡಿಯಿಂದ ಚುಚ್ಚಿದನು. ಆಗ ಸಿಂಹವು ತನ್ನ ಎರಡೂ ಪಂಜಗಳಿಂದ ಪ್ರಹಾರ ಮಾಡಿದ್ದರಿಂದ ಆ ರಾಜಕುಮಾರನು ಸತ್ತು ಹೋದನು. ಸಿಂಹವೂ ಭಯಂಕರವಾಗಿ ಗರ್ಜಿಸುತ್ತಾ ಹೊರಟುಹೋಯಿತು.</p>
<p class="Text">ರಾಜಕುಮಾರನ ಮರಣದಿಂದ ರಾಜಪರಿವಾರದವರಿಗೂ, ರಾಜಸಭೆಯ ಸದಸ್ಯರಿಗೂ ಬಹಳ ದುಃಖವುಂಟಾಯಿತು. ಮಾರನೆಯ ದಿನ ಆ ಬಹುರೂಪಿಯು ತನ್ನ ನಿಜರೂಪದಲ್ಲಿ ಸಭೆಗೆ ಬಂದನು. ಅವನು ಅತ್ಯಂತ ದುಃಖಿತನಾಗಿ ನಿವೇದಿಸಿಕೊಂಡನು - ‘ಮಹಾರಾಜರೇ! ಈ ಕಾರಣದಿಂದಲೇ ತಾವು ಸಿಂಹದ ರೂಪವನ್ನು ಧರಿಸಲು ನನಗೆ ಹೇಳಬೇಡಿ ಎಂದು ತಮ್ಮನ್ನು ನಾನು ಕೇಳಿಕೊಂಡೆ. ನನ್ನಿಂದ ದೊಡ್ಡ ಅಪರಾಧವಾಯಿತು. ಅದು ರಾಜಕುಮಾರನ ಮತ್ಯುವಿಗೆ ಕಾರಣವಾಯಿತು. ಈಗ ನಾನು ಬಹುರೂಪಿಯಾಗಿದ್ದೇನೆ. ಈಗ ತಾವು ನನಗೆ ಎಷ್ಟುಬೇಕಾದರೂ ಅವಮಾನ ಮಾಡಿ, ದಂಡಿಸಿ, ಆದರೆ ಸ್ವಭಾವಕ್ಕನುಗುಣವಾಗಿ ನಾನು ವರ್ತಿಸಿದೆ. ನೀವೇ ಹೇಳಿ, ಯಾರಾದರೂ ಸಿಂಹದ ಗುದಕ್ಕೆ ಹಲ್ಲುಜ್ಜುವ ಕಡ್ಡಿಯಿಂದ ಚುಚ್ಚಿದರೆ ಅದನ್ನು ಕೇಸರಿ ಸಿಂಹವು ಹೇಗೆ ಸಹಿಸುತ್ತದೆ? ನಾನು ಧರಿಸಿದ ರೂಪಕ್ಕೆ ಅಪಮಾನ ಮಾಡಲಾರೆ. ಹಾಗೆ ಯಾವುದೇ ರೂಪದ ಸ್ವಭಾವಕ್ಕೆ ತಕ್ಕಂತೆ ವರ್ತಿಸದೇ ಹೋದರೆ ನಾನು ಅದರಲ್ಲಿ ಸಾಫಲ್ಯವನ್ನು ಪಡೆಯಲು ಸಾಧ್ಯವಿಲ್ಲ. ಹಾಗೆಯೇ ನಾನು ಬದುಕಿರಲೂ ಸಾಧ್ಯವಿಲ್ಲ. ನಾನು ಭಗವಂತನ ಉಪಾಸಕನಾಗಿದ್ದೇನೆ. ಅವನ ಕೃಪೆಯಿಂದಲೇ ನಾನು ಯಾವ ವೇಷ ಹಾಕಿದರೂ ಅದರಲ್ಲಿ ಸಫಲತೆಯನ್ನು ಪಡೆಯುತ್ತೇನೆ. ಅದರಲ್ಲಿ ನನಗೆ ಜಯವು ದೊರೆಯುತ್ತದೆ’ ರಾಜನು ಇವೆಲ್ಲವನ್ನೂ ಕೇಳುತ್ತಿದ್ದರೂ ಅವನ ಹೃದಯದಲ್ಲಿ ಪುತ್ರಶೋಕವು ಅಸಹನೀಯವಾಗಿತ್ತು. ಆದರೆ ಅವನು ವಚನ ಬದ್ಧನಾದ್ದರಿಂದ ಏನೂ ಮಾಡಲಾಗದೆ ಮೌನವಾಗಿದ್ದನು. ಬಹುರೂಪಿಯು ಕೇಳಿದನು-ಮಹಾರಾಜರೇ! ಈಗ ಯಾವ ರೂಪಧರಿಸಲೀ? ರಾಜಕುಮಾರನ ದುಃಖದಿಂದ ಪೀಡಿತನಾಗಿದ್ದ ಮಂತ್ರಿಯು ಹೇಳಿದನು - ಈಗ ನೀನು ಮಹಾತ್ಮ ಶುಕದೇವನ ರೂಪವನ್ನು ಧರಿಸು. ಬಹುರೂಪಿಯು ಹೊರಟುಹೋದನು.</p>
<p class="Text">ಹದಿನೈದು ದಿನಗಳಮೇಲೆ ಶ್ರೀ ಶುಕದೇವನಂತೆಯೇ ಶ್ರೇಷ್ಠ ಜ್ಞಾನಿ ಮಹಾತ್ಮನ ರೂಪವನ್ನು ಧರಿಸಿ ಬಂದು ನಗರದ ಕೊನೆಯಲ್ಲಿದ್ದ ಉತ್ತರದ ಕಡೆಯ ಒಂದು ಮರಳಿನ ರಾಶಿಯ ಮೇಲೆ ಹೋಗಿ ಕುಳಿತುಕೊಂಡನು. ಒಬ್ಬ ಶ್ರೇಷ್ಠ ಜ್ಞಾನೀ ಮಹಾತ್ಮರು ಬಂದು ಮರಳಿನ ರಾಶಿಯ ಮೇಲೆ ಕುಳಿತಿದ್ದಾರೆಂಬ ಸುದ್ದಿ ನಗರದಲ್ಲಿ ಎಲ್ಲ ಕಡೆಯೂ ಬೇಗನೆ ಹರಡಿತು. ಆ ಸ್ಥಳದಲ್ಲಿ ಮಹಾತ್ಮರ ದರ್ಶನಾಕಾಂಕ್ಷಿಗಳು ಸೇರಿದರು. ಮಂತ್ರಿಗೆ ಈ ಸಮಾಚಾರ ತಿಳಿದಾಗ ಅವನು ರಾಜನಲ್ಲಿ ಅರಿಕೆ ಮಾಡಿದನು - ರಾಜನ್! ಬಹುರೂಪಿ ಮನುಷ್ಯನೇ ಈ ವೇಷವನ್ನು ಧರಿಸಿ ಬಂದಿದ್ದಾನೆಂದು ನನಗೆ ಅನ್ನಿಸುತ್ತದೆ. ರಾಜಕುಮಾರರ ಮರಣದ ದುಃಖ ಇನ್ನೂ ನನ್ನ ಮನಸ್ಸಿನಲ್ಲಿ ತೀವ್ರವಾಗಿದೆ. ಅದರಿಂದಲೇ ನಾನು ಅವನಿಗೆ ಶುಕದೇವನ ರೂಪವನ್ನು ಧರಿಸಿ ಬರಲು ಹೇಳಿದ್ದೆ. ಈ ರೂಪ ಧರಿಸುವುದು ಬಹು ಕಠಿಣವಾದುದು. ಇದರಲ್ಲಿ ಸ್ವಲ್ಪದೋಷವು ಕಂಡುಬಂದರೂ ಅವನನ್ನು ದಂಡನೆಗೆ ಗುರಿಮಾಡಬಹುದು. ಆದ್ದರಿಂದ ತಾವೂ ಅವನ ದರ್ಶನಕ್ಕೆ ನನ್ನ ಜೊತೆಗೆ ಬನ್ನಿ. ಅವನಿಗೆ ವಿಶೇಷ ಲೋಭ ತೋರಿಸಿ ಅವನನ್ನು ಈ ರೂಪದಿಂದ ವಿಚಲಿತನನ್ನಾಗಿ ಮಾಡುವಾ. ಹೀಗೆ ಮಾತಾಡಿಕೊಂಡು ಅವರಿಬ್ಬರೂ ಅಲ್ಲಿಗೆ ಹೋದರು. ಮಂತ್ರೀ ಮತ್ತು ಮಹಾರಾಜರಿಬ್ಬರೂ ಮಹಾತ್ಮರಿಗೆ ನಮಸ್ಕರಿಸಿ ಅವನ ಚರಣಗಳಲ್ಲಿ ರತ್ನ ಮತ್ತು ಚಿನ್ನದ ನಾಣ್ಯಗಳಿಂದ ಕೂಡಿದ ಒಂದು ಚೀಲವನ್ನು ಇಟ್ಟರು. ಮಹಾತ್ಮರು ಆ ಚೀಲವನ್ನು ತಿರಸ್ಕರಿಸಿ ಅಲ್ಲಿಂದ ಎದ್ದು ಕಾಡಿನ ಕಡೆಗೆ ಹೊರಟುಹೋದರು. ಮಂತ್ರಿಯೂ ಅವನ ಹಿಂದೆ ಹಿಂದೆಯೇ ಹೋದನು. ಅಲ್ಲಿ ಏಕಾಂತದಲ್ಲಿ ಅವನು ಮಹಾತ್ಮರ ಕಿವಿಯಲ್ಲಿ ಹೇಳಿದನು - ನೀನು ಬಹುರೂಪಿ ಎಂದು ನನಗೆ ಗೊತ್ತು. ಮಹಾತ್ಮಾ ಶುಕದೇವರ ರೂಪಧರಿಸಿ ಬಂದ್ದಿದ್ದೀಯೇ. ಈ ಚೀಲಗಳಲ್ಲಿ ಲಕ್ಷಾಂತರ ಹಣವಿದೆ. ನೀನು ಇದನ್ನು ಸ್ವೀಕರಿಸು, ಆಮೇಲೆ ನಾವಿಬ್ಬರೂ ಅರ್ಧ ಅರ್ಧ ಹಂಚಿಕೊಳ್ಳೋಣ ಮಹಾತ್ಮರ ರೂಪದಲ್ಲಿದ್ದ ಆ ಬಹುರೂಪಿಯು ಮಂತ್ರಿಯ ಮಾತಿಗೆ ಕಿವಿಗೊಡದೆ ವಿರಕ್ತಿಯ ಭಾವನೆಯಿಂದ ಕಾಡಿಗೆ ಹೊರಟು ಹೋದನು. ರಾಜನೂ, ಮಂತ್ರಿಯೂ ಹಿಂದುರುಗಿ ಬಂದರು.</p>
<p class="Text">ಎರಡು ದಿನಗಳ ಮೇಲೆ ಆ ಬಹುರೂಪಿಯು ರಾಜಭವನಕ್ಕೆ ಬಂದು ಹೇಳಿದನು - ಮಹಾರಾಜರೇ! ಶುಕದೇವರ ವೇಶ ಹೇಗಿತ್ತು? ರಾಜನು ಹೇಳಿದನು - ಬಹಳ ಚೆನ್ನಾಗಿತ್ತು ಆಗ ಬಹುರೂಪಿಯು ಮತ್ತೆ ಕೇಳಿದನು ಈಗ ಯಾವ ರೂಪಧರಿಸಲಿ. ಅಲ್ಲಿ ರಾಜನ ಒಬ್ಬ ಕ್ಷೌರಿಕನಿದ್ದನು. ಅವನು ಇವನು ರಾಜಕುಮಾರನನ್ನು ಕೊಂದಿದ್ದಾನೆ. ಈ ಗುರುತರವಾದ ಅಪರಾಧಕ್ಕೆ ಕಠಿಣವಾದ ದಂಡನೆಯೇ ಆಗಬೇಕು ಎಂದು ಯೋಚಿಸಿ ಅವನು ಹೇಳಿದನು - ಸಹಗಮನ ಮಾಡುವ ಪತಿವ್ರತೆಯ ರೂಪವನ್ನು ಧರಿಸಿ ಬಾ ರಾಜ ಮಂತ್ರಿಗಳಿಬ್ಬರೂ ಅದನ್ನೇ ಸಮರ್ಥಿಸಿದರು. ಬಹುರೂಪಿಯು ಸಂತೋಷದಿಂದ ಒಪ್ಪಿಕೊಂಡು ತನ್ನ ಮನೆಗೆ ಹೋದನು.</p>
<p class="Text">ಕೆಲವು ದಿನಗಳ ಮೇಲೆ ಅ ಬಹುರೂಪಿಯು ಒಂದು ಹೆಣವು ತೇಲುತ್ತಾ ನದಿ ದಡಕ್ಕೆ ಬಂದು ಬಿದ್ದಿರುವುದನ್ನು ನೋಡಿದನು. ಅವನು ಅದನ್ನು ಮನೆಗೆ ತಂದನು. ಅವನು ಆ ಶವಕ್ಕೆ ತಮ್ಮ ಪತಿಯಂತೆ ಅಲಂಕಾರಮಾಡಿ ಸ್ವತಃ ತಾನು ಷೋಡಶ ಶೃಂಗಾರಗಳಿಂದ ಅಲಂಕೃತನಾಗಿ ಸಹಗಮನ ಮಾಡುವ ಪತಿವ್ರತೆಯಂತೆ ರೂಪಧರಿಸಿದನು. ಪತಿಯ ಶವವನ್ನು ತೊಡೆಯ ಮೇಲಿಟ್ಟುಕೊಂಡು ಪಲ್ಲಕ್ಕಿಯಲ್ಲಿ ಕುಳಿತನು. ಈ ಶವಯಾತ್ರೆಯ ಮೆರವಣಿಗೆಯನ್ನು ವಾದ್ಯವೃಂದದೊಂದಿಗೆ ವಿಜೃಂಭಣೆಯಿಂದ ಪೇಟೆಯ ಮೂಲಕ ಸ್ಮಶಾನಕ್ಕೆ ಹೋಗುವಂತೆ ವ್ಯವಸ್ಥೆಮಾಡಿದನು. ಈ ಸಮಾಚಾರವು ನಗರದೆಲ್ಲೆಡೆ ಹರಡಿತು. ಸಾವಿರಾರು ಸ್ತ್ರೀ-ಪುರುಷರು ಶವದ ಜೊತೆ ಹೊರಟು ಸ್ಮಶಾನಕ್ಕೆ ಹೋದರು. ಮಂತ್ರಿಗೆ ಈ ವಿಚಾರ ಗೊತ್ತಾದಾಗ ಅವನು ರಾಜನಿಗೆ ಹೇಳಿದನು. - ಇವನು ಅದೇ ಬಹುರೂಪಿ ಪುರುಷನು ಪತಿವ್ರತೆಯ ರೂಪಧರಿಸಿ ಬಂದಿದ್ದಾನೆ. ಇವನ್ನನ್ನು ಸುಟ್ಟು ಹಾಕುವ ವ್ಯವಸ್ಥೆ ಮಾಡಲು ನಾನೇ ಸ್ವತಃ ಹೋಗುತ್ತಿದ್ದೇನೆ. ಹೀಗೆ ಹೇಳಿ ಮಂತ್ರಿಯು ತನ್ನ ಕಡೆಯ ಜನಗಳನ್ನು ಕರೆದುಕೊಂಡು ಸ್ಮಶಾನಕ್ಕೆ ಬಂದನು.</p>
<p class="Text">ಸುಮಾರು ನೂರು ಮಣಗಳಷ್ಟು ಸೌದೆಯನ್ನು ಒಟ್ಟಿ ಚಿತೆಯನ್ನು ಮಾಡಲಾಗಿತ್ತು. ಆ ಪತಿವ್ರತಾ ಸತಿ ಸ್ತ್ರೀಯು ತನ್ನ ಪತಿಯ ಶವವನ್ನು ತೊಡೆಯ ಮೇಲಿಟ್ಟುಕೊಂಡು ಭಸ್ಮವಾಗಲು ಚಿತೆಯಲ್ಲಿ ಕುಳಿತಳು. ಚಿತೆಯ ಸುತ್ತಲೂ ಬೆಂಕಿಯನ್ನಿಡಲಾಯಿತು. ಅದೇ ಸಮಯಕ್ಕೆ ಸರಿಯಾಗಿ ದೊಡ್ಡ ಬಿರುಗಾಳಿ ಎದ್ದಿತು. ಆ ಕಾರಣದಿಂದ ಮಂತ್ರಿ ಮತ್ತು ಮಂತ್ರಿಯ ಸೇವಕರು, ನಗರವಾಸಿ ಸ್ತ್ರೀ ಪುರುಷರೆಲ್ಲರೂ ಅಲ್ಲಿಂದ ಓಡಿಹೋದರು. ಬಿರುಗಾಳಿಯ ಜೊತೆ ಜೋರಾಗಿ ಉರಿಯುತ್ತಿದ್ದ ಅಗ್ನಿಯ ಜ್ವಾಲೆಯು ಶಾಂತವಾಯಿತು. ಆಗ ಬಹುರೂಪಿಯು ಇನ್ನೂ ಬೆಂಕಿಯು ಹತ್ತಿಲ್ಲದ ಆ ಕಡೆಯ ಚಿತೆಯಿಂದ ಇಳಿದು ಬಂದನು. ಮತ್ತೆ ಚಿತೆಯ ಎಲ್ಲ ಕಡೆಯೂ ಬೆಂಕಿಪ್ರಜ್ವಲಿಸುವಂತೆ ಮಾಡಿದನು. ತದನಂತರ ಅವನು ಮನೆಗೆ ಹಿಂದಿರುಗಿ ಬಂದನು. ಆ ಶವವು ಉರಿದು ಬೂದಿಯಾಯಿತು. ಮಾರನೆಯದಿನ ಮಂತ್ರಿ ಮತ್ತು ರಾಜರಿಬ್ಬರೂ ಹೋಗಿ ನೋಡಿದಾಗ ಅಲ್ಲಿ ಬೂದಿ ಮತ್ತು ಶವದ ಅಸ್ಥಿಯಲ್ಲದೇ ಇನ್ನೇನೂ ಇರಲಿಲ್ಲ.</p>
<p class="Text">ಕೆಲವು ದಿನಗಳ ನಂತರ ಬಹುರೂಪಿಯು ತನ್ನ ನಿಜರೂಪದಲ್ಲಿ ರಾಜಭವನಕ್ಕೆ ಬಂದು ರಾಜನಲ್ಲಿ ಅರಿಕೆ ಮಾಡಿಕೊಂಡನು - ಮಹಾರಾಜಾ! ಸತಿಯ ರೂಪ ಹೇಗಿತ್ತು? ರಾಜನು ಮತ್ತೆ ಹೇಳಿದನು ತುಂಬಾ ಚೆನ್ನಾಗಿತ್ತು. ನೀನು ಹೇಗೆ ಬದುಕಿ ಬಂದೆ? ಅವನು ಹೇಳಿದನು - ಮಹಾರಾಜಾ! ನಾನು ಹಾಕಿದ ಸೋಗಿನ ರೂಪಕ್ಕೆ ತಕ್ಕಂತೆ ವರ್ತನೆ ಇರುತ್ತದೆ. ಅದಕ್ಕೆ ಯಾವ ಕೊರತೆಯೂ ಇರುವುದಿಲ್ಲ. ಆದ್ದರಿಂದ ಭಗವಂತನು ನನ್ನನ್ನು ಕಾಪಾಡುತ್ತಾನೆ. ನಾನು ಸ್ವರ್ಗಕ್ಕೆ ಹೋಗಿದ್ದೆ, ಅಲ್ಲಿ ನಿಮ್ಮ ತಾತ ಮುತ್ತಾತಂದಿರ ಜೊತೆ ಭೇಟಿಮಾಡಿದೆ. ಅವರ ಗಡ್ಡ - ಮೀಸೆ -ಉಗುರುಗಳು ಉದ್ದುದ್ದವಾಗಿ ಬೆಳೆದಿವೆ ನಾನು ಅವರನ್ನು ತಾವುಗಳು ಕುಶಲವಾಗಿರುವಿರಾ? ಏನೂ ಕಷ್ಟವಿಲ್ಲವೇ? ತಮ್ಮ ಏನಾದರೂ ಸಂದೇಶವನ್ನು ಮಹಾರಾಜರಿಗೆ ಮುಟ್ಟಿಸಬೇಕೇ? ಎಂದು ಕೇಳಿದಾಗ, ಅವರು ಹೇಳಿದರು - ಇಲ್ಲಿ ಎಲ್ಲವೂ ಚೆನ್ನಾಗಿದೆ ಕೇವಲ ಕ್ಷೌರಿಕನ ಕೊರತೆ ಇದೆ. ಅಲ್ಲಿಂದ ಒಬ್ಬ ಕ್ಷೌರಿಕನನ್ನು ಕಳಿಸುವಂತೆ ರಾಜನಿಗೆ ಹೇಳಿ. ಈ ಮಾತುಗಳನ್ನು ಕೇಳಿ ರಾಜನು ಆ ಕ್ಷೌರಿಕನಿಗೆ ಹೇಳಿದನು - ನೀನು ಹೋಗಿ ಅವರೆಲ್ಲರ ಸೇವೆಮಾಡು ಮಂತ್ರಿಯು ಕ್ಷೌರಿಕನಿಗೆ ಹೇಳಿದನು ಇವನು ಸ್ವರ್ಗಕ್ಕೆ ಹೋದ ಹಾಗೆಯೇ  ನೀನು ನಾಳೆ ಸ್ವರ್ಗಕ್ಕೆ ಹೋಗು. ಆಗ ಆ ಕ್ಷೌರಿಕನು ಬಹುರೂಪಿಯನ್ನು ಬೇರೆಯಾಗಿ ಕರೆದು ಹೇಳಿದನು ನೀನು ನನ್ನನ್ನು ಏಕೆ ಕೊಲ್ಲಿಸುತ್ತಿರುವೆ? ಬಹುರೂಪಿಯು ಹೇಳಿದನು ನೀನೇ ನನಗೆ ಕೇಡು ಬಯಸಿದ್ದೆ. ನನ್ನನ್ನು ಕೊಲ್ಲಲು ಸತಿಯ ರೂಪದಲ್ಲಿ ಬರಲು ಹೇಳಿದ್ದೆ. ಅದಕ್ಕೆ ನಾನು ನಿನ್ನನ್ನು ಕಳಿಸುತ್ತಿದ್ದೇನೆ. ಇನ್ನೊಬ್ಬರಿಗೆ ಕೇಡನ್ನು ಬಗೆದರೆ ಅದು ತನಗೂ ಒದಗಿಬರುತ್ತದೆ. ಕ್ಷೌರಿಕನು ಹೇಳಿದನು - ನನ್ನ ಅಪರಾಧವನ್ನು ಕ್ಷಮಿಸು, ನಾನು ನಿನಗೆ ಶರಣು ಬಂದಿದ್ದೇನೆ. ಈ ಘೋರ ವಿಪತ್ತಿನಿಂದ ನನ್ನನ್ನು ಕಾಪಾಡು. ಆಗ ಬಹುರೂಪಿಯು ರಾಜಸಭೆಗೆ ಬಂದು ರಾಜನ ಎದುರಿಗೆ ಮೊದಲಿಂದ ಕೊನೆಯವರೆಗೂ ಘಟಿಸಿದ ಎಲ್ಲ ಸತ್ಯವಿಚಾರಗಳನ್ನೂ ಹೇಳಿದನು - ನಾನು ಯಾವ ರೂಪದ ಸೋಗು ಹಾಕಿದರೂ, ಅದಕ್ಕೆ ಅನ್ಯಾಯ ಮಾಡುವುದಿಲ್ಲ. ಆ ಕಾರಣದಿಂದ ಭಗವಂತನು ನನ್ನನ್ನು ಸರ್ವ ವಿಧದಿಂದಲೂ ರಕ್ಷಿಸುತ್ತಾನೆ. ನೀವೆಲ್ಲರೂ ಚಿತೆಗೆ ಬೆಂಕಿಯಿಟ್ಟು ಬಿರುಗಾಳಿ ಮಳೆಯಿಂದ ಭಯಗೊಂಡು ಹೊರಟುಹೋದಿರಿ. ಜಡಿ ಮಳೆಯಿಂದಾಗಿ ಚಿತೆಯ ಬೆಂಕಿ ಆರಿಹೋಗಿ ನಾನು ಬದುಕಿದೆ. ಅನಂತರ ನಾನೇ ಚಿತೆಗೆ ನಾಲ್ಕು ಕಡೆಯಿಂದಲೂ ಬೆಂಕಿಯಿಟ್ಟು ಶವವನ್ನು ಸುಟ್ಟು ಬೂದಿಯಾಗುವಂತೆ ಮಾಡಿದೆ. ಸ್ವರ್ಗಕ್ಕೆ ಹೋದವರು ಯಾರೂ ಹಿಂದಕ್ಕೆ ಬರುವುದಿಲ್ಲ. ನಾನು ಭಗವಂತನ ಕೃಪೆಯಿಂದ ಬದುಕುಳಿದೆ. ಈ ಬಡಪಾಯಿ ಕ್ಷೌರಿಕನ ಪ್ರಾಣಹರಣ ಮಾಡುವುದು ಬೇಡ.</p>
<p class="Text"> ಈ ಮಾತಿಗೆ ರಾಜನು ಬಹುರೂಪಿಗೆ ಹೇಳಿದನು - ನಿನ್ನ ಸೋಗಿನ ವೇಷಕ್ಕೆ ನಾನು ಸಂತುಷ್ಟನಾಗಿದ್ದೇನೆ. ನಡೆಯಬೇಕಾದ ಘಟನೆಯು ನಡೆದು ಹೋಯಿತು. ಈಗ ಅದರ ಬಗೆಗೆ ಶೋಕಿಸಬೇಡ. ಹೀಗೆ ಹೇಳಿ ರಾಜನು ಆ ಬಹುರೂಪಿಗೆ ಸಂತೋಷದಿಂದ ಸಾವಿರಾರು ರೂಪಾಯಿಗಳ ಬಹುಮಾನವನ್ನು ಕೊಟ್ಟು ಅವನನ್ನು ಕಳಿಸಿದನು.</p>
<p class="Text">ಈ ಕಥೆಯಿಂದ ಕಲಿಯಬೇಕಾದುದೇನೆಂದರೆ, ಬ್ರಹ್ಮಚರ್ಯ, ಗೃಹಸ್ಥ, ವಾನಪ್ರಸ್ಥ, ಸಂನ್ಯಾಸ - ಯಾವ ಆಶ್ರಮದಲ್ಲಾಗಲೀ ಮತ್ತು ಬ್ರಾಹ್ಮಣ, ಕ್ಷತ್ರಿಯ, ವೈಶ್ಯ, ಶೂದ್ರ - ಯಾವ ವರ್ಣದ ಮನುಷ್ಯನೇ ಅಗಲೀ ಸ್ಥಾನದ ಮರ್ಯಾದೆಗೆ, ಧರ್ಮಕ್ಕೆ ಚ್ಯುತಿ ತರಬಾರದು. ನಾಚಿಕೆಗೊಳ್ಳುವಂತೆ ಮಾಡಬಾರದು. ಹಾಗೆ ಯಾರು ಸ್ಥಾನದ, ಧರ್ಮದ ಮರ್ಯಾದೆಯನ್ನು ರಕ್ಷಿಸುವನೋ ಅವನನ್ನು ಭಗವಂತನು ಸರ್ವಪ್ರಕಾರದಿಂದಲೂ ಬಹುರೂಪಿಯನ್ನು ಕಾಪಾಡಿದಂತೆ ಕಾಪಾಡುತ್ತಾನೆ. ಇದರಿಂದ ದೊರೆಯುವ ಇನ್ನೊಂದು ಶಿಕ್ಷಣವೆಂದರೆ ಇನ್ನೊಬ್ಬರಿಗೆ ಎಂದೂ ಕೇಡನ್ನು ಬಯಸಬಾರದು. ಹಾಗೆ ಕೇಡು ಬಯಸಿದರೆ ಕ್ಷೌರಿಕನಿಗೆ ಆದ ಭಯದ ಸ್ಥಿತಿಯೇ ಉಂಟಾಗುತ್ತದೆ.</p>
<p class="Text">ಆದ್ದರಿಂದ ಮೇಲೆ ಹೇಳಿದ ವಿವೇಚನೆಯಿಂದ ತಿಳಿದು ಬರುವುದೇನೆಂದರೆ ಜ್ಞಾನಿಗಳಾದ ಮಹಾತ್ಮರು ಲೋಕ ಸಂಗ್ರಹದ ಸೋಗಿಗೆ, ತಕ್ಕಂತೆ ಕೆಲಸ ಮಾಡುತ್ತಾರೆ. ಜನರು ಅವರನ್ನು ಯಾವ ವರ್ಣ ಅಥವಾ ಆಶ್ರಮವೆಂದು ತಿಳಿಯುವರೋ ಅವರೆದುರಿಗೆ ಅ ಮಹಾತ್ಮರು ಅದಕ್ಕೆ ತಕ್ಕಂತೆಯೇ ಆಚರಣೆಯನ್ನು ಮಾಡುತ್ತಾರೆ. ತಮ್ಮ ನಿಜವಾದ ರೂಪವನ್ನು, ಪರಿಚಯವನ್ನು ತಮ್ಮ ಅಂತರಂಗದ ಆತ್ಮೀಯರಿಗಲ್ಲದೆ ಅನ್ಯರಿಗೆ ಮಾಡಿಕೊಡುವುದಿಲ್ಲ. ಆದರೆ ಯಾವ ವ್ಯಕ್ತಿ, ತಾನೇ ತನ್ನನ್ನು ಜ್ಞಾನಿ, ಮಹಾತ್ಮಾ, ಯೋಗಿ, ಮಹಾಪುರುಷ, ಅಧಿಕಾರೀ ಪುರುಷನೆಂದು ತಿಳಿಯುತ್ತಾನೋ ವಾಸ್ತವವಾಗಿ ಅವನು ಯೋಗಿ ಜ್ಞಾನಿ, ಮಹಾತ್ಮ ಏನೂ ಆಗಿರುವುದಿಲ್ಲ. ಅಂತಹವರು ಕೇವಲ ತಮ್ಮ ದೊಡ್ಡಸ್ಥಿಕೆ, ಸ್ವಪ್ರತಿಷ್ಟೆ-ಸೇವೆಯ ದಾಸರಾಗಿ, ಡಾಂಭಿಕರೂ, ಕಪಟಿಗಳೂ, ಆಗಿರುತ್ತಾರೆ. ಶ್ರೇಷ್ಠ ಪುರುಷರಾದವರು ಕಾಮಿನಿ-ಕಾಂಚನಗಳ ಲೋಭದಿಂದ ಅಥವಾ ತಮ್ಮ ಮಾನ-ದೊಡ್ಡಸ್ಥಿಕೆ-ಸ್ವಪ್ರತಿಷ್ಠೆಗಳನ್ನು ಹೆಚ್ಚಿಸಿಕೊಳ್ಳಲು, ಬೇರೆಯವರು ತಮಲ್ಲಿ ಶ್ರದ್ಧೆ ತೋರಿಸಲೆಂಬ ಭಾವನೆಯಿಂದ ಕೆಲಸಮಾಡುವುದಿಲ್ಲ, ಏಕೆಂದರೆ ಅವರಿಗೆ ಏನನ್ನಾದರೂ ಮಾಡುವುದರಿಂದಲಾಗಲೀ, ಮಾಡದೇ ಇರುವುದರಿಂದಲಾಗಲೀ ಏನೂ ಪ್ರಯೋಜನವಿರುವುದಿಲ್ಲ. ಅವರಲ್ಲಿ ಕಿಂಚಿನ್ಮಾತ್ರವೂ ಸ್ವಾರ್ಥ ಇರುವುದಿಲ್ಲ. ಗೀತೆಯಲ್ಲಿ ಶ್ರೀಕೃಷ್ಣ ಪರಮಾತ್ಮನು ಹೇಳಿದ್ದಾನೆ - </p>
<p class="Shlok">ನೈವ ತಸ್ಯ ಕತೇನಾರ್ಥೋ ನಾಕೃತೇನೇಹ ಕಶ್ಚನ ।</p>
<p class="Shlok">ನ ಚಾಸ್ಯ ಸರ್ವಭೂತೇಷು ಕಶ್ಚಿದರ್ಥವ್ಯಪಾಶ್ರಯಃ ॥</p>
<p class="Text para-style-override-2">ಈ ಪ್ರಪಂಚದಲ್ಲಿ ಅಂತಹ ಮಹಾತ್ಮರಾದವರಿಗೆ ಕರ್ಮ ಮಾಡುವುದರಿಂದಲಾಗಲೀ, ಕರ್ಮಮಾಡದೇ ಇರುವುದರಿಂದಲಾಗಲೀ ಏನೂ ಪ್ರಯೋಜನವಿರುವುದಿಲ್ಲ. ಸಂಪೂರ್ಣ ಪ್ರಾಣಿಗಳೆಲ್ಲರಲ್ಲಿ ಇವರಿಗೆ ಕಿಂಚಿನ್ಮಾತ್ರವೂ ಸ್ವಾರ್ಥದ ಸಂಬಂಧವಿರುವುದಿಲ್ಲ. ಆದ್ದರಿಂದ ಪರಮಾತ್ಮನ ಪ್ರಾಪ್ತಿಗಾಗಿ ಮನುಷ್ಯನು ಜ್ಞಾನ ಅಥವಾ ಭಕ್ತಿ ಸಾಧನದ ಮೂಲಕ ಅಹಂಕಾರ ಮಮಕಾರಗಳನ್ನು ಸಂಪೂರ್ಣವಾಗಿ ತ್ಯಜಿಸಬೇಕು.<span></span></p>


<p class="Page-Break"> </p>
<p class="Chapter-Heading" id="toc_marker-8">6. ಸರ್ವ ಭೂತಹಿತೇ ರತಾಃ</p>
<p class="Text">ಭಗವಂತನ ಪ್ರಾಪ್ತಿಗೆ ಅನೇಕ ಮಾರ್ಗಗಳಿವೆ. ಸಕಲ ಜೀವರಾಶಿಗಳ ಬಗೆಗೆ ಹಿತವಾದ ಭಾವನೆಯು ಎಲ್ಲ ಮಾರ್ಗಗಳಲ್ಲಿಯೂ ಅವಶ್ಯವಾಗಿರಬೇಕು. ಭಗವಂತನು ಸಕಲ ಪ್ರಾಣಿಗಳಲ್ಲಿಯೂ ಇದ್ದಾನೆ, ಆದ್ದರಿಂದ ಪ್ರತಿಯೊಂದು ಪ್ರಾಣಿಯ ಹಿತವನ್ನು ಬಯಸುವುದು, ಅವುಗಳ ಹಿತಕ್ಕಾಗಿ ಕೆಲಸಮಾಡುವುದು ಭಗವಂತನಿಗೆ ಸೇವೆ ವಾಡಿದಂತಾಗುತ್ತದೆ. ಪ್ರಾಣಿ ಜಗತ್ತಿನಲ್ಲಿ ಎಲ್ಲಿ ಯಾವ ವಸ್ತುಗಳಿಗೆ ಅಭಾವವಿರುತ್ತದೋ ಅಲ್ಲಿ ಭಗವಂತನು ಆ ವಸ್ತುಗಳಿಂದಲೇ ತನ್ನ ಪೂಜೆಯನ್ನು ಅಪೇಕ್ಷಿಸುತ್ತಾನೆ. ಆ ಪೂಜೆಯಲ್ಲಿ ಭಗವತ್ ಪ್ರಾಪ್ತಿಯಲ್ಲದೆ ಮತ್ತೇನೊ ಕಾಮನೆಯಿರುವುದಿಲ್ಲ. ಆ ನಿಃಸ್ವಾರ್ಥ ಸೇವೆಯಿಂದಲೇ ಆತ್ಮೋದ್ಧಾರ ಮತ್ತು ಅನಾಯಾಸವಾಗಿ ಭಗವತ್ಪ್ರಾಪ್ತಿಯಾಗುತ್ತದೆ.</p>
<p class="Text">ಶ್ರೀ ತುಲಸೀದಾಸರು ಹೇಳಿದ್ದಾರೆ -</p>
<p class="Shlok">ಪರಹಿತ ಬಸ ಜಿನ್ಹ ಕೇ ಮನ ಮಾಹಿ ।</p>
<p class="Shlok">ತಿನ್ಹ ಕಹು ಜಗ ದುರ್ಲಭ ಕಛು ನಾಹೀ ॥</p>
<p class="Text">ಯಾರ ಹೃದಯದಲ್ಲಿ ಪರರಿಗೆ ಹಿತ ಬಯಸುವ ಭಾವನೆ ಇರುವುದೋ ಅವರಿಗೆ ಜಗತ್ತಿನಲ್ಲಿ ದುರ್ಲಭವಾದುದೂ ಯಾವುದೂ ಇರುವುದಿಲ್ಲ. ಸ್ಕಂದ ಪುರಾಣದಲ್ಲಿ ಹೀಗೆ ಹೇಳಿದೆ -</p>
<p class="Shlok">ಪರೋಪಕರಣಂ ಯೇಷಾಂ ಜಾಗರ್ತಿ ಹೃದಯೇ ಸತಾಮ್ ।</p>
<p class="Shlok">ನಶ್ಯಂತಿ ವಿಪದಸ್ತೇಷಾಂ ಸಂಪದಃ ಸ್ಯುಃ ಪದೇ ಪದೇ ॥</p>
<p class="Shlok">ತೀರ್ಥಸ್ನಾನೈರ್ನ ಸಾ ಶುದ್ದಿರ್ಬಹುದಾನೈರ್ನ ತತ್ ಫಲಮ್ ।</p>
<p class="Shlok">ತಪೋಭಿರುಗ್ರ್ಯಸ್ತನ್ನಾಪ್ಯ ಮುಪಕೃತ್ಯಾ ಯದಾಪ್ಯತೇ ॥</p>
<p class="TXT-Right">(ಕಾಶೀ 6/4-5)</p>
<p class="Text">ಯಾವ ಸಜ್ಜನರ ಹೃದಯದಲ್ಲಿ ಪರೋಪಕಾರ ಭಾವನೆಯು ಜಾಗ್ರತವಾಗಿರುತ್ತದೋ ಅವರ ಎಲ್ಲ ಆಪತ್ತುಗಳೂ ನಷ್ಟವಾಗುತ್ತವೆ. ಅವರಿಗೆ ಹೆಜ್ಜೆ ಹೆಜ್ಜೆಗೂ ಸಂಪತ್ತು ಪ್ರಾಪ್ತವಾಗುತ್ತದೆ. ಪರೋಪಕಾರ ಮಾಡುವುದರಲ್ಲಿ ಸಿಗುವ ಪವಿತ್ರ ಫಲವು ಅನೇಕ ತೀರ್ಥಗಳಲ್ಲಿ ಸ್ನಾನಮಾಡುವುದರಿಂದಲಾಗಲೀ ಅಥವಾ ಪ್ರಚುರವಾಗಿ ದಾನಮಾಡುವುದರಿಂದಲಾಗಲೀ, ಅಥವಾ ಉಗ್ರತಪಸ್ಸನ್ನಾಚರಿಸುವುದರಿಂದಲಾಗಲೀ, ಲಭ್ಯವಾಗುವುದಿಲ್ಲ.</p>
<p class="Text">ಬೇರೆ ವಸ್ತುಗಳ ಮಾತು ಹಾಗಿರಲಿ, ನಿಷ್ಕಾಮ ಭಾವನೆಯಿಂದ ಪರೋಪಕಾರ ಮಾಡವವನಿಗೆ ಪರಮಾತ್ಮನೇ ಸಕ್ಷಾತ್ತಾಗಿ ದೊರೆಯುತ್ತಾನೆ. ಶ್ರೀಮದ್ಭಗವದ್ಗೀತೆಯ 5ನೇ ಅಧ್ಯಾಯದ 25ನೇ ಶ್ಲೋಕದಲ್ಲಿ ಸ್ವತಃ ಭಗವಾನ್ ಶ್ರೀಕೃಷ್ಣನೇ ಹೇಳಿದ್ದಾನೆ-</p>
<p class="Shlok">ಲಂಭತೇ ಬ್ರಹ್ಮನಿರ್ವಾಣಮೃಷಯಃ ಕ್ಷಿಣಕಲ್ಮಷಾಃ ।</p>
<p class="Shlok">ಛಿನ್ನದ್ವೈದಾ ಯತಾತ್ಮಾನಃ ಸರ್ವಭೂತಹಿತೇ ರತಾಃ ॥</p>
<p class="Text">ಯಾರ ಎಲ್ಲ ಪಾಪಗಳೂ ನಷ್ಟವಾಗಿರುವವೋ, ಜ್ಞಾನವನ್ನು ಪಡೆದು ಎಲ್ಲ ಸಂಶಯಗಳಿಂದಲೂ ಯಾರು ನಿವೃತ್ತರಾಗಿರುವರೋ, ಎಲ್ಲ ಪ್ರಾಣಿಗಳ ಹಿತದಲ್ಲಿ ಯಾರು ಸದಾ ನಿರತರಾಗಿರುವರೋ ಮತ್ತು ಯಾರ ಮನಸ್ಸು ಸ್ಥಿರವಾಗಿ ಪರಮಾತ್ಮನಲ್ಲಿಯೇ ನೆಲೆಸಿರುವುದೋ ಆ ಬ್ರಹ್ಮವೇತ್ತ ಪುರುಷನು ಸಚ್ಚಿದಾನಂದ ಪರಬ್ರಹ್ಮವನ್ನು ಹೊಂದುತ್ತಾರೆ.</p>
<p class="Text">ಇದರಿಂದ ಮೇಲೆ ಹೇಳಿದ ಲಕ್ಷಣಗಳನ್ನು ಹೊಂದಿರುವ ಪಾಪರಹಿತ ಋಷಿಜನರು ಸಕಲ ಜೀವಿಗಳ ಹಿತರಕ್ಷಣೆಯಲ್ಲಿ ತೊಡಗಿರುವ ಪ್ರಭಾವದಿಂದ ನಿರ್ವಾಣ ಬ್ರಹ್ಮವನ್ನು ಪಡೆಯುತ್ತಾರೆ ಎಂಬುದು ಸಿದ್ಧವಾಗುತ್ತದೆ. ಅದಕ್ಕಾಗಿ ಮನುಷ್ಯನು ಸ್ವಾರ್ಥವನ್ನು ಪೂರ್ಣವಾಗಿ ಪರಿತ್ಯಾಗ ಮಾಡಿ ತನ್ನ ತನು-ಮನ-ಧನದಿಂದ ದುಃಖಿತರೂ, ಅನಾಥರೂ ಮತ್ತು ಅಗತ್ಯವಿರುವ ಪ್ರಾಣಿಗಳ ಸೇವೆಯನ್ನು ಮಾಡಬೇಕು. ಅರ್ಥಾತ್ ತನ್ನ ಮತ-ಧನವನ್ನು ಅಭಾವಗ್ರಸ್ತ ದುಃಖಿತ ಪ್ರಾಣಿಗಳ ದುಃಖನಾಶ ಮತ್ತು ಅವರ ಹಿತಸಾಧನೆಯಲ್ಲಿಯೇ ಸದಾ ತೊಡಗಿಸಬೇಕಾದುದು ಉಚಿತವಾಗಿದೆ. ನನ್ನ ಜೀವನದ ಸರ್ವಸ್ವವೂ ದೀನದುಃಖಿಗಳಿಗಾಗಿ, ಅನಾಥ ಪೀಡಿತರಿಗಾಗಿಯೇ ಇದೆ ಎಂದು ಯಾವ ಮಹಾನುಭಾವರು ಉದ್ದೇಶ್ಯ ಹೊಂದಿರುವರೋ ಅವರದೇ ಧನ್ಯ ಜೀವನ, ಇದರ ಬಗೆಗೆ ಒಂದು ಕಥೆ ಹೀಗಿದೆ.</p>
<p class="Text">ಓರ್ವ ಉಚ್ಚ ಕೋಟಿಯ ವಿರಕ್ತ ಜ್ಞಾನೀ ಮಹಾತ್ಮರಿದ್ದರು. ಅವರಲ್ಲಿ ಗೀತೆಯ ಶ್ಲೋಕದಲ್ಲಿ ಮೇಲೆ ಹೇಳಿರುವ ಎಲ್ಲ ಲಕ್ಷಣಗಳೂ ಇದ್ದವು. ಆ ಸಮದರ್ಶೀ ಮಹಾತ್ಮರ ಸತ್ಸಂಗಕ್ಕೆ ದೊಡ್ಡ ದೊಡ್ಡ ರಾಜ ಮಹಾರಾಜರಿಂದ ಹಿಡಿದು ಬಡವರಲ್ಲಿ ಬಡವರೂ ಸಹ ಬರುತ್ತಿದ್ದರು. ಮಹಾತ್ಮರು ಬರುವ ಸತ್ಸಂಗಿಗಳೆಲ್ಲರಿಗೂ ಇದೇ ಶ್ಲೋಕವನ್ನು ಆಧರಿಸಿ ಉಪದೇಶ ಕೊಡುತ್ತಿದ್ದರು. ನಿಷ್ಕಾಮಭಾವದಿಂದ ದುಃಖಿತರು ಮತ್ತು ಅವಶ್ಯಕತೆ ಇರುವ ಪ್ರಾಣಿಗಳಿಗೆ ಸುಖವನ್ನುಂಟು ಮಾಡುವುದರಿಂದ ಪರಮಾತ್ಮನು ಲಭ್ಯವಾಗುತ್ತಾನೆಂಬುದು ಅವರ ಉಪದೇಶ ಪ್ರಧಾನ ಸಾರಾಂಶವಾಗಿರುತ್ತಿತ್ತು.</p>
<p class="Text">ಒಂದು ದಿನ ಆ ನಗರದ ರಾಜನು ಆ ಮಹಾತ್ಮರಲ್ಲಿಗೆ ಬಂದನು. ರಾಜನು ಮಹಾತ್ಮರ ಚರಣಗಳಿಗೆ ನಮಸ್ಕರಿಸಿ ಕೇಳಿದನು - ಈ ಯುಗದಲ್ಲಿಯೂ ಭಗವಂತನ ಪ್ರಾಪ್ತಿಯಾಗುವುದೆ? ಒಂದು ವೇಳೆ ಆಗುವುದಾದರೆ ಅದಕ್ಕಿರುವ ಸರಳ ಉಪಾಯ ಯಾವುದು? ಮಹಾತ್ಮರು ಉತ್ತರಿಸಿದರು - ಪರಮಾತ್ಮನು ಪ್ರಾಣಿಗಳೆಲ್ಲರ ಹೃದಯದಲ್ಲಿಯೂ ಉಪಸ್ಥಿತನಾಗಿದ್ದಾನೆ. ಆದ್ದರಿಂದ ಸಕಲಜೀವಿಗಳನ್ನು ನಿಷ್ಕಾಮಭಾವದಿಂದ. ತತ್ಪರತೆಯಿಂದ ಸೇವಿಸಿದರೆ ಪರಮಾತ್ಮನು ಲಭ್ಯವಾಗುತ್ತಾನೆ. ಪ್ರಾಣಿಗಳಲ್ಲಿಯೂ ದುಃಖಿಗಳು ಅನಾಥರು ಮತ್ತು ಅವಶ್ಯಕತೆ ಇರುವವರನ್ನು ಸೇವಿಸಿದರೆ ಬಹಳ ಬೇಗನೆ ಶ್ರೇಯಸ್ಸಾಗಬಹುದು. ಈ ಉಪದೇಶವನ್ನು ಕೇಳಿ ರಾಜನು ಹಿಂದಿರುಗಿದನು. ಅವನು ಆ ದಿವಸದಿಂದಲೇ ತನು ಮನ ಧನದಿಂದ ನಿಷ್ಕಾಮ ಭಾವನೆಯನ್ನು ಹೊಂದಿ ಸಕಲ ಜೀವಿಗಳನ್ನೂ, ದುಃಖಿತರನ್ನೂ, ಅವಶ್ಯಕಗೆ ಇರುವವನ್ನೂ ಸೇವಿಸಲು ವಿಶೇಷವಾಗಿ ಪ್ರಾರಂಭಿಸಿದನು.</p>
<p class="Text">ಒಂದು ವರ್ಷ ಕಳೆದ ಮೇಲೆ ರಾಜನು ಒಂದು ದಿನ ಪುನಃ ಮಹಾತ್ಮರಲ್ಲಿಗೆ ಹೋಗಿ ಕೇಳಿದನು - ತಮ್ಮ ಅಪ್ಪಣೆಯಂತೆ ನಾನು ಅನುಷ್ಠಾನ ಪ್ರಾರಂಭಿಸಿ ಒಂದು ವರ್ಷವಾಯಿತು. ಆದರೆ ಇನ್ನೂ ಪರಮಾತ್ಮನ ಪ್ರಾಪ್ತಿಯಾಗಿಲ್ಲ. ಮಹಾತ್ಮರು ಹೇಳಿದರು - ರಾಜನೇ! ಧ್ಯರ್ಯದಿಂದಿರು. ನಿಷ್ಕಾಮ ಭಾವನೆಯಿಂದ ದುಃಖಿತರ ಸೇವೆಯನ್ನು ಉತ್ಸಾಹದಿಂದ ವಿಶೇಷವಾಗಿ ಮಾಡುತ್ತಾ ಮಾಡುತ್ತಾ ನಿನ್ನ ಅಂತಃಕರಣ ಶುದ್ಧವಾಗಿ ಪರಮಾತ್ಮನನ್ನು ಖಂಡಿತ ಪಡೆಯುವೆ. ಈ ಮಾತುಗಳನ್ನು ಕೇಳಿ ರಾಜನು ಅರಮನೆಗೆ ಬಂದನು. ಮೊದಲಿಗಿಂತಲೂ ವಿಶೇಷ ಉತ್ಸಾಹದಿಂದ ದುಃಖಿತರ ಸೇವೆಯನ್ನು ಶ್ರದ್ಧೆಯಿಂದ ಮಾಡತೊಡಗಿದನು.</p>
<p class="Text">ಈ ಪ್ರಕಾರವಾಗಿ ಸೇವೆ ಮಾಡುತ್ತಾ ಮತ್ತೆ ಒಂದು ವರ್ಷ ಕಳೆಯಿತು. ಆದರೆ ಪರಮಾತ್ಮನು ದೊರೆಯಲಿಲ್ಲ. ರಾಜನು ಮತ್ತೆ ಮಹಾತ್ಮರಲ್ಲಿ ಹೋಗಿ ಪ್ರಾರ್ಥಿಸಿದನು ಪೂಜ್ಯರೇ, ತಮ್ಮ ಆದೇಶಕ್ಕನುಸಾರವಾಗಿ ಸೇವಾನುಷ್ಠಾನದ ಕಾರ್ಯ ನಡೆಯುತ್ತಿದೆ. ನಾನು ತಮ್ಮ ಆಜ್ಞೆಯಂತೆ ನನ್ನ ತನು, ಮನ, ಧನವೆಲ್ಲವನ್ನೂ ಸೇವೆಗಾಗಿಯೇ ಅರ್ಪಿಸಿದ್ದೇನೆ. ಇಲ್ಲಿಯವರೆಗೆ ರಾಜ್ಯದ ಅಧಿಕಾಂಶ ಧನರಾಶಿಯು ಪರೋಪಕಾರಕ್ಕಾಗಿಯೇ ವ್ಯಯವಾಗಿದೆ. ಆದರೂ ಪರಮಾತ್ಮನು ಲಭ್ಯವಾಗುವ ಯಾವ ಲಕ್ಷಣಗಳೂ ನನಗೆ ಕಂಡುಬರುತ್ತಿಲ್ಲ. ಇದಕ್ಕೆ ಮಹಾತ್ಮರು ಹೇಳಿದರು-ನೀನು ದೃಢ ವಿಶ್ವಾಸವಿಡು, ಸ್ವಲ್ಪವೂ ಸಂಶಯ ಪಡಬೇಡ, ನಿನಗೆ ನಿಶ್ಚಯವಾಗಿಯೂ ಪರಮಾತ್ಮನ ಪ್ರಾಪ್ತಿಯಾಗುತ್ತದೆ. ನೀನು ಬಹಳ ಶ್ರದ್ಧೆಯಿಂದ, ಶುದ್ಧಭಾವದಿಂದ ದೀನ ದುಃಖಿಗಳ ಸೇವೆ ಮಾಡುತ್ತಿರುವೆ, ಆದರೆ ವಾಸ್ತವವಾಗಿ ಯಾವ ರೀತಿಯ ದುಃಖಿಗಳ ಅನಾಥರ ಮತ್ತು ಆತುರವಿರುವವರ ಸೇವೆಯಾಗಬೇಕಿತ್ತೋ, ಹಾಗೆ ಇಲ್ಲಿಯವರೆಗೂ ನಿನ್ನಿಂದ ಆಗಿಲ್ಲ. ಆದರೆ ಪರಮ ಉಲ್ಲಾಸದಿಂದಲೂ ಶ್ರದ್ದೇಯಿಂದಲೂ ಸದಾ-ಸರ್ವದಾ ಮಾಡುತ್ತಿದ್ದರೆ ಎಂದಾದರೂ ಈ ರೀತಿಯ ಸೇವೆಯ ಸಿದ್ಧಿಯಾಗುತ್ತದೆ. ಆದ್ದರಿಂದ ನೀನು ಮನಸ್ಸು, ಬುದ್ಧಿ, ಇಂದ್ರಿಯಗಳನ್ನು ನಿಗ್ರಹಿಸಿ ನಿಃಸ್ವಾರ್ಥ ಭಾವನೆಯಿಂದ ಕೇವಲ ಭಗವಂತನ ಪ್ರೀತ್ಯರ್ಥವಾಗಿ ದುಃಖಿಗಳ ಸೇವೆಯಲ್ಲಿ ಚೆನ್ನಾಗಿ ತೊಡಗಿಸು.</p>
<p class="Text">ಮಹಾತ್ಮರ ಅಮೃತಮಯ ವಚನಗಳನ್ನು ಕೇಳಿ ರಾಜನು ಸಂತುಷ್ಟನಾದನು ಅರಮನೆಗೆ ಬಂದು ಅವರ ಆದೇಶಾನುಸಾರ ಮತ್ತೆ ಅತ್ಯಂತ ಉತ್ಸಾಹದಿಂದ ಎಲ್ಲರ ಹಿತಕ್ಕಾಗಿ ಕಾರ್ಯದಲ್ಲಿ ಮಗ್ನನಾದನು. ಅವನು ಈಗ ದೀನರು, ದುಃಖಿಗಳು, ದರಿದ್ರರು ಮತ್ತು ಅನಾಥರನ್ನೂ ನಾರಾಯಣನ ರೂಪದಲ್ಲಿ ಕಂಡು ಸೇವೆ ಮಾಡಲು ಪ್ರಾರಂಭಿಸಿದನು.</p>
<p class="Text">ಅದೇ ನಗರದಲ್ಲಿ ದುಃಖಿಯೂ, ಅನಾಥಳೂ ಅದ ಓರ್ವ ವಿಧವೆಯಿದ್ದಳು. ಅವಳು ಪ್ರತಿದಿನವೂ ಕಾಡಿನಿಂದ ಸೌದೆಯನ್ನು ತಂದು ಮಾರುತ್ತಿದ್ದಳು. ಆ ಹಣದಿಂದ ಅವಳು ತನ್ನ ಮತ್ತು ತನ್ನ ಏಕಮಾತ್ರ ಪುಟ್ಟ ಐದುವರ್ಷದ ಬಾಲಕನ ಜೀವನ ನಿರ್ವಹಣೆ ಮಾಡುತ್ತಿದ್ದಳು. ಅವಳೂ ಸಂಪಾದಿಸುತ್ತಿದ್ದ ಹಣದಿಂದ ಬಹು ಕಷ್ಟಕರವಾಗಿ ಅವರಿಬ್ಬರ ಉದರ ಪೂರ್ತಿಯಾಗುತ್ತಿತ್ತು. ಆದ್ದರಿಂದ ಅವಳ ಹತ್ತಿರ ಒಂದು ಕಾಸೂ ಉಳಿಯುತ್ತಿರಲಿಲ್ಲ. ಒಂದು ದಿನ ಅವಳು ತನ್ನ ಮಗನ ಜೊತೆಯಲ್ಲಿ ಕಾಡಿಗೆ ಸೌದೆ ತರಲು ಹೋಗುತ್ತಿರುವಾಗ ದಾರಿಯಲ್ಲಿ ಒಬ್ಬ ಶ್ರೀಮಂತನ ಪುತ್ರನು ಬುಗುರಿ ಮುಂತಾದ ಆಟದ ವಸ್ತುಗಳನ್ನಿಟ್ಟುಕೊಂಡು ಆಡುತ್ತಿರುವುದನ್ನು ಅವಳ ಮಗನು ನೋಡಿದನು. ಅವನು ತನ್ನ ತಾಯಿಗೆ ಅವುಗಳನ್ನು ತನಗೂ ತೆಗೆದುಕೊಡೆಂದು ಹಟ ಮಾಡಿದನು. ಮಗನ ಬೇಡಿಕೆಯನ್ನು ಕೇಳಿ ತಾಯಿ ಹೇಳಿದಳು - ಮಗು! ನಾವು ಬಡವರು, ನನ್ನ ಹತ್ತಿರ ಹಣವೆಲ್ಲಿದೆ? ನಾನು ಸೌದೆ ಮಾರಿ ತರುವ ಹಣವು ಹೊಟ್ಟೆಗೆ ಸಾಕಾಗುವುದಿಲ್ಲ. ಇನ್ನು ಅವುಗಳನ್ನು ಎಲ್ಲಿಂದ ಕೊಡಿಸಲಿ? ಆ ಮುಗ್ಧ ಬಾಲಕನಿಗೆ ಬಡವ-ಶ್ರೀಮಂತರಲ್ಲಿರುವ ಅಂತರ ಗೊತ್ತಿರಲಿಲ್ಲ. ಅವನಿಗೆ ಆಟದ ಸಾಮಾನು ಬೇಕಾಗಿತ್ತು. ಅವನು ಅಲ್ಲಿಯೇ ನೆಲದ ಮೇಲೆ ಹೊರಳಾಡುತ್ತಾ ಅಳಲಾರಂಭಿಸಿದನು. ಅವಳು ಹೇಗೋ ಉಪಾಯದಿಂದ ಮನೆಗೆ ಅವನನ್ನು ಎತ್ತಿಕೊಂಡು ಬಂದಳು. ಅವನಿಗೆ ಅವಳು ಸಾಕಷ್ಟು ತಿಳಿಹೇಳಿದಳು. ಆದರೆ ಹುಡುಗನು ತನ್ನ ಹಟವನ್ನು ಬಿಡಲಿಲ್ಲ. ಈ ಕಾರಣದಿಂದ ಅವಳು ಆ ದಿನ ಸೌದೆಯನ್ನೂ ತರಲಾಗದೆ ಆ ದಿನವೆಲ್ಲಾ ಅವರಿಬ್ಬರು ಹಸಿದುಕೊಂಡೇ ಇರಬೇಕಾಯಿತು.</p>
<p class="Text">ಬಾಲಕನು ತನ್ನ ಹಟವನ್ನು ಬಿಡದೆ ರೋದಿಸುತ್ತಲೇ ಇದ್ದನು. ಮಗುವಿನ ದುಃಖವನ್ನು ನೋಡಲಾರದೆ ತಾಯಿಯೂ ಅಳಲು ತೊಡಗಿದಳು. ಮಗುವಿನ ಆಸೆಯನ್ನು ಪೂರೈಸಲು ಅವಳ ಹತ್ತಿರ ಹಣವಿರಲಿಲ್ಲ. ಅದು ಅರ್ಧ ರಾತ್ರಿಯ ಸಮಯವಾಗಿ ಎಲ್ಲ ಕಡೆಯೂ ನಿಶ್ಯಬ್ಧತೆ ಹರಡಿತ್ತು. ಲೋಕವೆಲ್ಲ ಮಲಗಿತ್ತು, ಆದರೆ ಗುಡಿಸಲಿನ ಮೂಲೆಯಲ್ಲಿ ತಾಯಿ - ಮಗು ಇಬ್ಬರೂ ಅಳುತ್ತಾ ಕುಳಿತಿದ್ದರು. ಬಾಲಕನ ಅಳುವು ತೀವ್ರವಾಗಿತ್ತು. ಅರಮನೆಯು ಹತ್ತಿರವೇ ಇದ್ದದ್ದರಿಂದ ಮಲಗಿದ್ದ ರಾಜನ ಕಿವಿಗೆ ಬಾಲಕನ ರೋದನದ ಧ್ವನಿ ಕೇಳಿಸಿತು. ಆ ಕರುಣಾ ಪೂರ್ಣವಾದ ರೋದನವು ಅವನ್ನನ್ನು ಬೆಚ್ಚಿ ಬೀಳುವಂತೆ ಮಾಡಿತು. ರಾಜನು ಕೂಡಲೇ ಕೊತ್ವಾಲನನ್ನು ಕರೆದು ಹೇಳಿದನು-ನೋಡು, ಯಾರೋ ತೊಂದರೆಯಲ್ಲಿರುವ ವ್ಯಕ್ತಿಯ ಅಳು ಕೇಳಿಸುತ್ತಿದೆ. ನೀನು ಬೇಗನೆ ಹೋಗಿ ಆಶ್ವಾಸನೆ ಕೊಟ್ಟು ಅವರನ್ನು ಕರೆದುಕೊಂಡು ಬಾ. ಕೊತ್ವಾಲನು ಅಲ್ಲಿಗೆ ಹೋಗಿ ನಡೆಯಿರಿ! ಮಹಾರಾಜರು ನಿಮ್ಮನ್ನು ಕರೆಯುತ್ತಿದ್ದಾರೆ ಎಂದು ಅವರಿಗೆ ಹೇಳಿದನು. ಬಡಪಾಯಿಯಾದ ಸೌದೆ ಮಾರಿ ಜೀವಿಸುತ್ತಿದ್ದ ಸ್ತ್ರೀ ಕೊತ್ವಾಲನನ್ನು ನೊಡಿದ ಕೂಡಲೇ ಹೆದರಿ ನಡುಗುತ್ತಾ ಹೇಳಿದಳು ಸ್ವಾಮಿ! ಇವನು ಚಿಕ್ಕವನು, ಆಳುತ್ತಿದ್ದಾನೆ, ಈ ಅಪರಾಧವನ್ನು ಕ್ಷಮಿಸಿ. ಕೊತ್ವಾಲನು ಧೈರ್ಯ ತುಂಬುತ್ತಾ ಹೇಳಿದನು - ನೀವು ಹೆದರಬೇಡಿ, ನನ್ನ ಜೊತೆ ಹೊರಡಿರಿ, ಮಹಾರಾಜರು ದಯೆಯಿಂದ ನಿಮ್ಮನ್ನು ಬರಹೇಳಿದ್ದಾರೆ. ಆದರೆ ಅವಳ ಹೆದರಿಕೆ ದೂರವಾಗಲಿಲ್ಲ. ಅವಳು - ಆ ಮಗು ಅಳುತ್ತಿದ್ದರಿಂದ ಮಹಾರಾಜರಿಗೆ ನಿದ್ರಾಭಂಗವಾಗಿದೆ ಅದ್ದರಿಂದ ದಂಡನೆಗೆ ಒಳಗಾಗಬೇಕು, ಅದರೆ ಬೇರೆ ಉಪಾಯವಿಲ್ಲ. ಅವರು ಕರೆಯುತ್ತಿರುವುದರಿಂದ ಹೋಗಲೇಬೇಕು ಎಂದು ಯೋಚಿಸಿ ಅವನ ಜೊತೆ ಹೊರಟಳು. ಕೊತ್ವಾಲನ ಮಾತುಗಳಿಂದ ಅವಳ ಅಳು ನಿಂತರೂ ಹೆದರಿಕೆ ಮಾತ್ರ ಹೋಗಲಿಲ್ಲ. ನಡುಗುತ್ತಲೇ ಹೊರಟಳು. ಹುಡುಗನು ಅಳುತ್ತಲೇ ತಾಯಿಯ ಹಿಂದೆ ಹೊರಟನು.</p>
<p class="Text">ಅವರಿಬ್ಬರೂ ಕೊತ್ವಾಲನ ಜೊತೆ ಅರಮನೆಗೆ ಬಂದರು. ರಾಜನು ಭಯಗೊಂಡಿದ್ದ ಆ ಸ್ತ್ರೀಗೆ ಆಶ್ವಾಸನೆ ಇತ್ತು ಹೇಳಿದನು - ಮಗಳೇ! ಹೆದರಬೇಡ. ಹೇಳು ಈ ಬಾಲಕ ಏಕೆ ಅಳುತ್ತಿದ್ದಾನೆ? ಇದಕ್ಕೆ ಕಾರಣವನ್ನು ನಾನು ತಿಳಿಯಬೇಕು. ಆ ಸ್ತ್ರೀಯು ಎಲ್ಲವನ್ನೂ ಇದ್ದದ್ದು ಇದ್ದ ಹಾಗೆಯೇ ಹೇಳಿದಳು. ಮಹಾರಾಜರೇ! ನಾನು ಕಾಡಿನಿಂದ ಒಣಗಿದ ಕಟ್ಟಿಗೆಯನ್ನು ತಂದು ಮಾರಿ ಅದರಿಂದ ನಮ್ಮಿಬ್ಬರ ಹೊಟ್ಟೆಯನ್ನೂ ತುಂಬಿಸುತ್ತಿದ್ದೇನೆ. ಈ ದಿನ ಹಾಗೆ ಕಾಡಿಗೆ ಹೋಗುತ್ತಿರುವಾಗ ದಾರಿಯಲ್ಲಿ ಒಬ್ಬ ಶ್ರೀಮಂತರ ಹುಡುಗನು ಬುಗುರಿ ಇಟ್ಟುಕೊಂಡು ಆಡುತ್ತಿರುವುದನ್ನು ಕಂಡು ನನಗೂ ಬುಗುರಿಬೇಕೆಂದು ಇವನು ಹಟಮಾಡಿ ಆಳುತ್ತಿದ್ದಾನೆ. ಈ ಕಾರಣದಿಂದ ಈ ದಿನ ಸೌದೆ ತರಲು ಕಾಡಿಗೆ ಹೋಗಲಾಗದೆ ಇವನು ಹಸಿವಿನಿಂದ ಕಂಗಾಲಾಗಿದ್ದಾನೆ. ಅರ್ಧರಾತ್ರಿಯಾದರೂ ಹೇಳುವುದನ್ನು ಕೇಳದೆ ಒಂದೇ ಸಮನೆ ಅಳುತ್ತಿದ್ದಾನೆ. ನಾನೆಷ್ಟು ಪ್ರಯತ್ನ ಪಟ್ಟರೂ ಅಳು ನಿಲ್ಲಿಸುತ್ತಿಲ್ಲ. ಚಿಕ್ಕ ಬಾಲಕ, ತಿಳಿವಳಿಕೆಯಿಲ್ಲ ಏನು ಮಾಡಲಿ.</p>
<p class="Text">ರಾಜನು ಕೂಡಲೇ ಅರಮನೆಯ ಒಳಗಿಂದ ಪೂರಿ-ಸಾಗು ಮಿಠಾಯಿಗಳನ್ನು ತರಿಸಿಕೊಟ್ಟು ಹೇಳಿದನು - ನಾನೀಗಲೇ ಆಟದ ಸಾವಾನುಗಳನ್ನು ತರಿಸುತ್ತೇನೆ. ಇದನ್ನು ಮಗುವಿಗೆ ತಿನ್ನಿಸು. ತಾಯಿಯು ಮಗುವಿಗೆ ತಿನ್ನಿಸಲು ಪ್ರಯತ್ನಿಸಿದಳು. ಆದರೆ ಆ ಹಠಮಾರಿ ಬಾಲಕನು ತನ್ನ ಇಚ್ಛೆ ಪೂರ್ಣವಾಗದೇ ಇದ್ದ ಕಾರಣದಿಂದ ಅವನು ತಿನ್ನಲಿಲ್ಲ. ಮಗುವಿಗೆ ತಿನ್ನಿಸದೆ ತಾಯಿ ಹೇಗೆ ತಿನ್ನುತ್ತಾಳೆ. ರಾಜನು ಕೊತ್ವಾಲನಿಗೆ ಹೇಳಿದನು - ಈಗಲೇ ಪೇಟೆಗೆ ಹೋಗಿ ಬಾಲಕ ಕೇಳುವ ಎಲ್ಲ ಆಟದ ಸಾಮಾನುಗಳನ್ನು ಅವು ಎಲ್ಲಿಯೇ ಸಿಗಲಿ ಹೆಡಿಗೆಯಲ್ಲಿ ತುಂಬಿಕೊಂಡು ತೆಗೆದುಕೊಂಡು ಬಾ. ಕರ್ತವ್ಯ ಪರಾಯಣನಾದ ಕೊತ್ವಾಲನು ಕೂಡಲೇ ಆಟದ ಸಾಮಾನಿನ ಅಂಗಡಿಯ ಮಾಲೀಕನ ಮನೆಗೆ ಹೋಗಿ, ಅವನನ್ನು ಎಬ್ಬಿಸಿ ಹೆಡಿಗೆ ತುಂಬಾ ಆಟದ ಸಾಮಾನುಗಳನ್ನು ಕೊಡಲು ಹೇಳಿದನು ಆಟದ ಸಾಮಾನುಗಳಿಗೆ ಉಚಿತ ಮೌಲ್ಯವನ್ನು ಕೊಟ್ಟು ರಾಜನ ಮುಂದಿಟ್ಟನು. ರಾಜನು ಅವೆಲ್ಲವನ್ನೂ ಆ ಬಾಲಕನಿಗೆ ಕೊಟ್ಟನು. ಆ ಬಾಲಕನು ತನ್ನ ಎರಡು ಕೈಗಳಿಂದಲೂ ಎಷ್ಟು ಸಾಧ್ಯವೋ ಅಷ್ಟು ಆಟದ ವಸ್ತುಗಳನ್ನು ಹಿಡಿದು ಸಂತೋಷದಿಂದ ಕುಣಿದು ಕುಪ್ಪಳಿಸಿದನು. ಬಾಲಕನು ಸಂತೋಷ ಹೊಂದಿದ್ದನ್ನು ನೋಡಿ ತಾಯಿಯ ಆನಂದಕ್ಕೆ ಪಾರವೇ ಇರಲಿಲ್ಲ.</p>
<p class="Text">ಅನಂತರ ರಾಜನು ಅವರಿಬ್ಬರಿಗೂ ತೃಪ್ತಿಯಾಗುವಷ್ಟು ಊಟ ಹಾಕಿಸಿ ಉಳಿದ ಆಹಾರ ಮತ್ತು ಆಟದ ಸಾಮಾನುಗಳನ್ನು ಆ ತಾಯಿ - ಮಗನಿಗೆ ಕೊಟ್ಟು ಕಳುಹಿಸಿದನು. ತಾಯಿ - ಮಗ ಇಬ್ಬರೂ ಅತ್ಯಂತ ಸಂತೋಷದಿಂದ ತಮ್ಮ ಗುಡಿಸಲಿಗೆ ಬಂದರು. ರಾಜನ ಆಜ್ಞೆಯಂತೆ ಕೊತ್ವಾಲನೂ ಸಹ ತನ್ನ ಸ್ಥಾನಕ್ಕೆ ಹಿಂದಿರುಗಿದನು. ಅದೇ ಸಮಯದಲ್ಲಿ ರಾಜನಿಗೆ ವಿಜ್ಞಾನಾನಂದನ ಪರಮಾತ್ಮನ ಪ್ರಾಪ್ತಿಯಾಯಿತು. ಅದರಿಂದ ಅವನಿಗೆ ಆನಂದವೂ ಶಾಂತಿಯೂ ಲಭಿಸಿದವು.</p>
<p class="Text">ಪ್ರಾತಃಕಾಲದ ಮೇಲೆ ರಾಜನು ಮಹಾತ್ಮರ ಹತ್ತಿರ ಹೋದನು. ಅವರಿಗೆ ದೀರ್ಘದಂಡ ಪ್ರಣಾಮ ಮಾಡಿ ಆದ್ಯೋಪಾಂತವಾಗಿ ರಾತ್ರಿ ನಡೆದ ಘಟನೆಯೆಲ್ಲವನ್ನೂ ವಿವರಿಸಿದನು. ಆಗ ಮಹಾತ್ಮರು ಹೇಳಿದರು - ರಾಜನೇ! ನೀನು ಬಹಳವಾಗಿ ಜನರ ಸೇವೆ ಮಾಡಿದೆ. ಮತ್ತು ಪರೋಪಕಾರಕ್ಕಾಗಿ ಬಹಳ ಧನವನ್ನು ವ್ಯಯಿಸಿದೆ. ಆದರೆ ಹಿಂದಿನ ರಾತ್ರಿ ನೀನು ಮಾಡಿದ ಸೇವೆಗೆ ಸಮನಾಗಿ ಈ ಮೊದಲು ಮಾಡಿದ ಯಾವ ಸೇವೆಯೂ ನಿಲ್ಲುವುದಿಲ್ಲ. ಮಹಾತ್ಮರ ವಚನವನ್ನು ಕೇಳಿ ರಾಜನು ಸಂತೋಷಹೊಂದಿ ತನ್ನ ಅರಮನೆಗೆ ಬಂದನು.</p>
<p class="Text">ಮಹಾತ್ಮರಿಗೆ ಮಹಾರಾಜನು ತನಗೆ ಪರಮಾತ್ಮನು ಪ್ರಾಪ್ತಿಯಾದ ಘಟನೆಯನ್ನು ಹೇಳುತ್ತಿರುವಾಗ ಮಹಾತ್ಮರ ಸನ್ನಿಧಿಗೆ ನಗರದಿಂದ ನಾಲ್ಕು ಮೈಲಿ ದೂರದಲ್ಲಿ ವಾಸ ಮಾಡುತ್ತಿದ್ದ ಹಳ್ಳಿಯ ನಿರ್ಧನನಾದ ಒಬ್ಬ ತಿಂಡಿ ಮಾರುವವನು ಬಂದು ಕುಳಿತಿದ್ದನು. ಅವನು ಮಹಾತ್ಮರನ್ನು ಕೇಳಿದನು - ಪೂಜ್ಯರೇ! ನನ್ನಂತಹ ದರಿದ್ರ ಮನುಷ್ಯನಿಗೂ ಭಗವಂತನು ದೊರೆಯುತ್ತಾನೆಯೇ? ಮಹಾತ್ಮರು ಹೇಳಿದರು ಏಕೆ ಸಿಗುವುದಿಲ್ಲ, ಭಗವಂತನಲ್ಲಿ ಬಡವ ಬಲ್ಲಿದರೆಂಬ ಭೇದಭಾವವಿರುದಿಲ್ಲ. ಅವನು ಭಕ್ತಿಯನ್ನು ಅಪೇಕ್ಷಿಸುತ್ತಾನೆ. ಒಂದು ಸಲ ರಾಜ ಚೋಳ ಮತ್ತು ವಿಷ್ಣುದಾಸನೆಂಬ ಒಬ್ಬ ಬಡ ಬ್ರಾಹ್ಮಣನ ಮಧ್ಯೆ ಭಕ್ತಿವಿಷಯ ಕುರಿತು ಭಗವಂತನ ದರ್ಶನಕ್ಕಾಗಿ ಸ್ಪರ್ಧೆಯುಂಟಾಯಿತು. ಕೊನೆಯಲ್ಲಿ ಈ ವಿಚಾರದಲ್ಲಿ ಬಡವ ವಿಷ್ಣುದಾಸನಿಗೇ ಜಯವಾಯಿತು. ಭಗವಂತನು ಮೊದಲು ಆ ಬಡ ಬ್ರಾಹ್ಮಣನಿಗೆ ದರ್ಶನವನ್ನಿತ್ತನು.</p>
<p class="Text">ಈ ವಿಷಯವನ್ನು ಕೇಳಿ ತಿಂಡಿಮಾರುವ ಆ ಹಳ್ಳಿಯವನು ಕೇಳಿದನು- ಪೂಜ್ಯರೇ! ಆ ರಾಜಾ ಚೋಳನು ಯಾರು? ಬಡವನಾದ ವಿಷ್ಣುದಾಸನು ಯಾರು? ಅವರಿಬ್ಬರಲ್ಲೂ ಸ್ಪರ್ಧೆಯು ಹೇಗೆ ನಡೆಯಿತು? ಭಗವಂತನು ರಾಜನಿಗಿಂತ ಮೊದಲು ಬ್ರಾಹ್ಮಣನಿಗೆ ಯಾವ ರೀತಿ ದರ್ಶನಕೊಟ್ಟನು? ಕೃಪೆಯಿಟ್ಟು ಎಲ್ಲ ಕಥೆಯನ್ನು ನನಗೆ ಹೇಳಿರಿ.</p>
<p class="Text">ಮಹಾತ್ಮರು ಹೇಳಿದರು - ಹಿಂದೆ ಕಾಂಚೀಪುರದಲ್ಲಿ ಚೋಳ ಎಂಬ ಹೆಸರಿನ ಒಬ್ಬ ಚಕ್ರವರ್ತಿ ಮಹಾರಾಜರು ಆಗಿಹೋದರು, ಅವನ ಅಧೀನದಲ್ಲಿದ್ದ ದೇಶಗಳೆಲ್ಲವೂ ಚೋಳಮಂಡಲವೆಂಬ ಹೆಸರಿನಿಂದ ಪ್ರಖ್ಯಾತವಾಗಿದ್ದುವು. ರಾಜಾ ಚೋಳನು ಭೂಮಂಡಲವನ್ನು ಆಳುತ್ತಿದ್ದಾಗ ಆ ಸಮಯದಲ್ಲಿ ದರಿದ್ರರಾಗಲೀ, ದುಃಖಿಗಳಾಗಲೀ, ಪಾಪಿ ಅಥವಾ ರೋಗಿಯಾಗಲೀ ಯಾರೊಬ್ಬರೂ ಇರಲಿಲ್ಲ. ಅವನು ಅಸಂಖ್ಯಯಜ್ಞ - ಯಾಗಾದಿಗಳನ್ನು ಮಾಡಿದ್ದನು.</p>
<p class="Text">ಒಂದುಬಾರಿ ರಾಜಾ ಚೋಳನು ‘ಅನಂತಶಯನ’ವೆಂಬ ತೀರ್ಥಕ್ಷೇತ್ರಕ್ಕೆ ಹೋದನು ಅಲ್ಲಿ ಜಗದೀಶ್ವರನಾದ ವಿಷ್ಣುವು ಶೇಷಶಾಯಿಯ ರೂಪದಲ್ಲಿ ಪವಡಿಸಿರುವನು. ಅಲ್ಲಿ ರಾಜನು ಶ್ರೀ ವಿಷ್ಣುಪರಮಾತ್ಮನ ವಿಗ್ರಹವನ್ನು ವಿಧಿಪೂರ್ವಕವಾಗಿ ಪೂಜೆ ಮಾಡಿದನು. ಅವನು ಸ್ವರ್ಣದಿಂದ ತಯಾರಿಸಿದ, ಅದೇ ಹೂವುಗಳಿಂದಲೂ, ಮಣಿ-ಮುತ್ತುಗಳಿಂದಲೂ ಭಗವಂತನನ್ನು ಪೂಜಿಸಿ ನಮಸ್ಕರಿಸಿದನು. ರಾಜನು ದೇವರಿಗೆ ನಮಸ್ಕರಿಸಿ ಕುಳಿತುಕೊಂಡ. ಅದೇ ಸಮಯಕ್ಕೆ ಸರಿಯಾಗಿ ಕಾಂಚೀ ನಗರವಾಸಿ ಬ್ರಾಹ್ಮಣ ವಿಷ್ಣುದಾಸನು ಪರಮಾತ್ಮನ ಪೂಜೆಗಾಗಿ ಕೈಯಲ್ಲಿ ತುಳಸೀದಳ ಮತ್ತು ಪಾತ್ರೆಯಲ್ಲಿ ಜಲವನ್ನು ತುಂಬಿಕೊಂಡು ಅಲ್ಲಿಗೆ ಬಂದನು. ಆ ಬ್ರಹ್ಮರ್ಷಿಯು ವಿಷ್ಣುಸೂಕ್ತವನ್ನು ಪಠಿಸುತ್ತಾ ಶ್ರೀವಿಷ್ಣುವಿಗೆ ಸ್ನಾನ ಮಾಡಿಸಿ, ತುಳಸೀ ಹಾರ ಮತ್ತು ದಳಗಳಿಂದ ಭಗವಂತನನ್ನು ವಿಧಿಪೂರ್ವಕವಾಗಿ ಪೂಜಿಸಿದನು. ರಾಜಾ ಚೋಳನು ಮೊದಲು ಪರಮಾತ್ಮನನ್ನು ಪೂಜಿಸಿದ್ದ ಮುತ್ತು ರತ್ನಗಳೆಲ್ಲವೂ ತುಳಸೀ ದಳಗಳಿಂದ ಮುಚ್ಚಿಹೋದವು. ಇದ್ನನು ಕಂಡು ರಾಜಾ ಚೋಳನು ಕುಪಿತನಾಗಿ ಹೇಳಿದನು - ವಿಷ್ಣುದಾಸಾ! ನಾನು ನವರತ್ನಗಳಿಂದಲೂ, ಚಿನ್ನದಿಂದಲೂ, ಭಗವಂತನನ್ನು ಪೂಜಿಸಿದ್ದೆ, ಅದು ಎಷ್ಟು ಶೋಭಾಯಮಾನವಾಗಿ ಕಾಣುತ್ತಿತ್ತು. ಆದರೆ ನೀನು ತುಳಸೀದಳವನ್ನು ಅರ್ಪಿಸಿ ಅವೆಲ್ಲವನ್ನು ಮುಚ್ಚಿಬಿಟ್ಟೆ. ಏಕೆ ಹಾಗೆ ಮಾಡಿದೆ? ನೀನು ಮೂರ್ಖನಾಗಿರುವಂತೆ ಕಂಡುಬರುತ್ತಿದೆ. ಭಗವಂತನಲ್ಲಿ ಭಕ್ತಿಯೆಂದರೇನು? ಎಂಬುದು ನಿನಗೆ ತಿಳಿದಿಲ್ಲ. ಆದ್ದರಿಂದಲೇ ನೀನು ಅತ್ಯಂತ ಸುಂದರವಾಗಿ ಸಿಂಗರಿಸಿ ಪೂಜೆಮಾಡಿದ್ದ ಬೆಲೆಬಾಳುವ ವಸ್ತುವನ್ನು ತುಳಸೀದಳದಿಂದ ಮುಚ್ಚಿಹಾಕಿದೆ. ನಿನ್ನ ಈ ನಡವಳಿಕೆಯಿಂದ ನನಗೆ ಬಹಳ ಆಶ್ಚರ್ಯವಾಗುತ್ತಿದೆ.</p>
<p class="Text">ವಿಷ್ಣುದಾಸನು ಹೇಳಿದನು-ರಾಜರೇ! ತಮಗೆ ಭಕ್ತಿಯ ವಿಚಾರ ಏನೇನು ತಿಳಿದಿಲ್ಲ. ಕೇವಲ ರಾಜ್ಯ ಲಕ್ಷ್ಮಿಯ ಕಾರಣದಿಂದ ತಾವು ಗರ್ವ ಪಡುತ್ತಿದ್ದೀರಿ. ಈ ಹಿಂದೆ ತಾವು ಎಷ್ಟು ವೈಷ್ಣವ ವ್ರತವನ್ನು ಆಚರಿಸಿದ್ದೀರಿ? ಹೇಳಿ ನೋಡೋಣ.</p>
<p class="Text">ರಾಜನು ಹೇಳಿದನು - ಬ್ರಾಹ್ಮಣ! ನೀನು ವಿಷ್ಣು ಭಕ್ತಿಯ ಅತ್ಯಂತ ಗರ್ವದಿಂದ ಈ ಮಾತನ್ನು ಆಡುವುದಾದರೆ ನಿನ್ನಲ್ಲಿ ಎಷ್ಟು ಭಕ್ತಿ ಇದೆ ಹೇಳು ನೋಡೋಣ. ನೀನು ದರಿದ್ರನೂ, ನಿರ್ಧನನೂ ಅಗಿರುವೆ. ನೀನು ಶ್ರೀವಿಷ್ಣುವನ್ನು ಸಂತುಷ್ಟಗೊಳಿಸಲು ಯಜ್ಞ-ಯಾಗಾದಿಗಳನ್ನು ಎಂದೂ ಮಾಡಿಲ್ಲ. ಈ ಮೊದಲೆಂದೂ ನೀನು ಯಾವ ದೇವಾಲಯವನ್ನು ಕಟ್ಟಿಸಿಲ್ಲ. ಇಂತಹ ಸ್ಥಿತಿಯಲ್ಲಿ ನಿನ್ನ ಭಕ್ತಿಯ ಮೇಲೆ ನಿನಗೆ ಇಷ್ಟು ಗರ್ವವೆ? ಒಳ್ಳೆಯದು, ಇಲ್ಲಿ ನೆರೆದಿರುವ ಎಲ್ಲಾ ಬ್ರಾಹ್ಮಣ ಶ್ರೇಷ್ಠರೂ ಕಿವಿಗೊಟ್ಟು ನನ್ನ ಮಾತನ್ನು ಕೇಳಲಿ, ನಾನು ಮೊದಲು ವಿಷ್ಣುವಿನ ದರ್ಶನವನ್ನು ಪಡೆಯುವೆನೋ ಅಥವಾ ಇವನು ಪಡೆಯುತ್ತಾನೋ, ನೋಡೇಬಿಡೋಣ. ಇದರಿಂದ ಜನರಿಗೆ ನಮ್ಮಿಬ್ಬರಲ್ಲಿ ಯಾರಲ್ಲಿ ಎಷ್ಟು ಭಕ್ತಿ ಇದೆ ಎಂದು ಗೊತ್ತಾಗಲಿ. ಇಷ್ಟು ಹೇಳಿ ರಾಜಾ ಚೋಳನು ತನ್ನ ಅರಮನೆಗೆ ಹೋರುಟುಹೋದನು. ಅವನು ಮಹರ್ಷಿ ಮುದ್ಗಲರನ್ನು ಆಚಾರ್ಯರನ್ನಾಗಿ ಮಾಡಿ ವೈಷ್ಣವ ಯಾಗದ ಅನುಷ್ಠಾನವನ್ನು ಪ್ರಾರಂಭಿಸಿದನು. ಆ ಯಾಗದಲ್ಲಿ ಬಹಳ ಜನ ಋಷಿಗಳು ಭಾಗವಹಿಸಿದರು. ಅಲ್ಲಿ ಅನ್ನ ಸಂತರ್ಪಣೆ ಮತ್ತು ದಾನದಕ್ಷಿಣೆಯನ್ನು ಕೊಟ್ಟು ಚೋಳರಾಜನು ಋಷಿ ಮುನಿಗಳನ್ನು ಸಂತುಷ್ಟಗೊಳಿಸಿದನು.</p>
<p class="Text">ಆ ಕಡೆ ವಿಷ್ಣುದಾಸನೂ ಸಹ ಅಲ್ಲಿಯೇ ದೇವಾಲಯದಲ್ಲಿ ಉಳಿದು ಶ್ರೀವಿಷ್ಣುವನ್ನು ಸಂತುಷ್ಟಗೊಳಿಸುವ ಶಾಸ್ತ್ರೋಕ್ತ ವಿಧಿ ವಿಧಾನಗಳನ್ನು ಚೆನ್ನಾಗಿ ನಿಷ್ಠೆ ಮತ್ತು ಶ್ರದ್ಧೆಯಿಂದ ಪ್ರಾರಂಭಿಸಿದನು. ಅವನು ಮಾಘ ಮಾಸದ ವ್ರತ, ಕಾರ್ತಿಕಮಾಸದ ವ್ರತ, ತುಳಸೀ ತೋಟವನ್ನು ಚೆನ್ನಾಗಿ ಬೆಳೆಸುವುದು, ಏಕಾದಶಿವ್ರತ, ‘‘ಓಂ ನಮೋ ಭಗವತೇ ವಾಸುದೇವಾಯ-’’ ಈ ದ್ವಾದಶಾಕ್ಷರ ಮಂತ್ರದ ಜಪವನ್ನು ನಿಷ್ಠೆಯಿಂದ ತಪ್ಪದೆ ಮಾಡಿದನು. ಇವುಗಳೇ ಅವನ ಜೀವನ ಚರ್ಯೆಯಾಗಿದ್ದವು. ಯಾವಾಗಲೂ ಈ ವ್ರತಗಳನ್ನೇ ಆಚರಿಸುತ್ತಾ ನಡೆದಾಡುವಾಗ, ಊಟವಾಡುವಾಗ, ಮಲಗುವಾಗಲೂ ಸಹ ಅವನು ನಿರಂತರವಾಗಿ ಶ್ರೀವಿಷ್ಣುವಿನ ಸ್ಮರಣೆ ಮಾಡುತ್ತಿದ್ದನು. ಅವನು ಸಮದರ್ಶಿಯಾಗಿ ಸಮಸ್ತ ಪ್ರಾಣಿಗಳಲ್ಲೂ ಶ್ರೀವಿಷ್ಣುವಿನ ರೂಪವನ್ನೇ ಕಾಣುತ್ತಿದ್ದನು. ಅವನು ಭಗವಾನ್ ಶ್ರೀವಿಷ್ಣುವಿನ ರೂಪವನ್ನೇ ಕಾಣುತ್ತಿದ್ದನು. ಅವನು ಭಗವಾನ್ ಶ್ರೀವಿಷ್ಣುವನ್ನು ಸಂತುಷ್ಟಗೊಳಿಸಲು ಉದ್ಯಾಪನೆವಿಧಿಸಹಿತ ಮಾಘ ಮತ್ತು ಕಾರ್ತಿಕದ ವಿಶೇಷ ನಿಯಮಗಳ ಪಾಲನೆಯನ್ನು ಯಾವಾಗಲೂ ಮಾಡುತ್ತಿದ್ದನು.</p>
<p class="Text">ಈ ರೀತಿಯಾಗಿ ರಾಜಾ ಚೋಳ ಮತ್ತು ವಿಷ್ಣುದಾಸರಿಬ್ಬರೂ ಪರಸ್ಪರ ಸ್ಪರ್ಧಿಸುತ್ತಾ ಶ್ರೀವಿಷ್ಣುವಿನ ಆರಾಧನೆಯನ್ನು ಮಾಡುತ್ತಿದ್ದರು. ಇಬ್ಬರೂ ತಮ್ಮತಮ್ಮ ವ್ರತದಲ್ಲಿ ಸ್ಥಿತರಾಗಿದ್ದು ತಮ್ಮ ಇಂದ್ರಿಯಗಳನ್ನು ಕರ್ಮಗಳನ್ನು ಪರವಾತ್ಮನಲ್ಲಿಯೇ ಲೀನಗೊಳಿಸಿದ್ದರು.</p>
<p class="Text">ಒಂದು ದಿನ ವಿಷ್ಣುದಾಸನು ನಿತ್ಯಕರ್ಮಗಳನ್ನು ನೆರವೇರಿಸಿದ ನಂತರ ಭೋಜನವನ್ನು ಸಿದ್ಧಗೊಳಿಸಿದನು. ಆದರೆ ಅದನ್ನು ಯಾರೋ ಕದ್ದುಬಿಟ್ಟರು. ಕದ್ದವರನ್ನು ಯಾರೂ ನೋಡಲಿಲ್ಲ. ಭೋಜನ ಕಳ್ಳತನವಾದರೂ ಅವನು ಮತ್ತೆ ಅಡುಗೆ ಮಾಡಲಿಲ್ಲ. ಏಕೆಂದರೆ ಹಾಗೆ ಮಾಡುವುದರಿಂದ ಸಂಜೆಯ ಪೂಜೆಗೆ ಸಮಯ ಸಿಕ್ಕುತ್ತಿರಲಿಲ್ಲ. ಆದ್ದರಿಂದ ಪ್ರತಿದಿನ ನಿಯಮಕ್ಕೆ ಭಂಗವುಂಟಾಗಬಹುದೆಂಬ ಭಯವಿತ್ತು. ಮಾರನೆಯ ದಿನ ಅದೇ ಸಮಯದಲ್ಲಿ ಭೋಜನ ಸಿದ್ಧಗೊಳಿಸಿ ಶ್ರೀ ವಿಷ್ಣುವಿಗೆ ನೈವೇದ್ಯ ಮಾಡಲು ಹೋದಾಗ ಮತ್ತೆ ಯಾರೋ ಭೋಜನವನ್ನು ಕದ್ದರು. ಈ ರೀತಿಯಾಗಿ ಏಳು ದಿನದವರೆಗೂ ಒಂದೇ ರೀತಿಯಾಗಿ ಯಾರೋ ಬಂದು ಭೋಜನವನ್ನು ಅಪಹರಿಸಿಕೊಂಡು ಹೋಗುತ್ತಿದ್ದರು. ಇದರಿಂದ ವಿಷ್ಣುದಾಸನಿಗೆ ತುಂಬಾ ವಿಸ್ಮಯವಾಯಿತು. ಅವನು ಮನಸ್ಸಿನಲ್ಲಿ - ‘ಪ್ರತಿದಿನವೂ ಯಾರು ಬಂದು ನನ್ನ ಅಡುಗೆಯನ್ನು ಅಪಹರಿಸುತ್ತಿದ್ದಾರೆ? ನಾನು ಕ್ಷೇತ್ರ - ಸಂನ್ಯಾಸವನ್ನು ಪಾಲಿಸುತ್ತಿರುವುದರಿಂದ ಈ ಸ್ಥಳವನ್ನು ಪರಿತ್ಯಾಗ ಮಾಡುವ ಹಾಗೂ ಇಲ್ಲ. ಎರಡನೆಯ ಬಾರಿ ಅಡುಗೆ ಮಾಡಿದರೆ ಸಂಜೆಯ ಪೂಜೆ ಮಾಡಲು ಸಮಯ ದೊರೆಯುವುದಿಲ್ಲ. ಎಲ್ಲ ವಸ್ತುಗಳನ್ನು ಭಗವಂತನಿಗೆ ಅರ್ಪಿಸದೆ ನಾನು ಊಟ ಮಾಡುವ ಹಾಗೆ ಇಲ್ಲ. ಪ್ರತಿದಿನ ಉಪವಾಸ ಮಾಡುವುದರಿಂದ ವ್ರತಸಮಾಪ್ತಿಯಾಗುವವರೆಗೆ ತಾನು ಬದುಕಿರುವೆನೋ ಇಲ್ಲವೋ ತಿಳಿಯದು. ಇರಲಿ, ಈ ದಿನ ನಾನು ಅಡುಗೆಯನ್ನು ಚೆನ್ನಾಗಿ ಕಾಪಾಡುತ್ತೇನೆ’ ಎಂದು ವಿಚಾರ ಮಾಡಿದನು.</p>
<p class="Text">ಹೀಗೆ ಯೋಚಿಸಿ ಅಡುಗೆ ಮಾಡಿದ ಮೇಲೆ ವಿಷ್ಣುದಾಸನು ಅಲ್ಲಿಯೇ ಅಡಗಿ ಕುಳಿತನು. ಇಷ್ಟರಲ್ಲಿ ಆಹಾರವನ್ನು ಕದಿಯಲು ಬಂದ ಒಬ್ಬ ಚಾಂಡಾಲನು ಕಂಡನು. ಹಸಿವಿನಿಂದ ಅವನ ಶರೀರವೆಲ್ಲವೂ ದುರ್ಬಲವಾಗಿತ್ತು. ಮುಖವು ಅತ್ಯಂತ ದೀನವಾಗಿತ್ತು. ಶರೀರದಲ್ಲಿ ಮೂಳೆ-ಚರ್ಮ ಬಿಟ್ಟು ಇನ್ನೇನೂ ಇರಲಿಲ್ಲ. ಅವನನ್ನು ನೋಡಿ ಬ್ರಾಹ್ಮಣ ಶ್ರೇಷ್ಠನಾದ ವಿಷ್ಣು ದಾಸನಿಗೆ ಕರುಣೆ ಉಕ್ಕಿ ಹರಿಯಿತು. ದುಃಖಿತನಾಗಿ ಅವನು ಹೇಳಿದನು-ಅಯ್ಯಾ! ಸ್ವಲ್ಪ ನಿಲ್ಲು, ನಿಲ್ಲು! ಒಣಗಿದ ಶಷ್ಕ ಆಹಾರವನ್ನು ಏಕೆ ತಿನ್ನುವೆ? ಈ ತುಪ್ಪವನ್ನು ತೆಗೆದುಕೋ ಎಂದು ಹೇಳಿ ಆ ವಿಪ್ರವರ ವಿಷ್ಣುದಾಸನು ತನ್ನ ಹತ್ತಿರ ಬರುವುದನ್ನು ನೋಡಿ ಆ ಚಾಂಡಾಲನು ಹೆದರಿ ವೇಗವಾಗಿ ಓಡಿದನು. ಆದರೆ ಓಡಲಾರದೆ ಅಲ್ಲಿಯೇ ಬಿದ್ದು ಮೂರ್ಚಿತನಾದನು. ವಿಷ್ಣುದಾಸನು ತ್ವರೆಯಿಂದ ಅವನ ಹತ್ತಿರ ಬಂದು ದಯೆಯಿಂದ ತನ್ನ ವಸ್ತ್ರದಿಂದ ಗಾಳಿ ಬೀಸಿದನು ಸ್ವಲ್ಪ ಹೊತ್ತಿನ ಮೇಲೆ ಅವನು ಎಚ್ಚರಗೊಂಡು ಎದ್ದು ನಿಂತಾಗ ವಿಷ್ಣುದಾಸನು ನೋಡಿದರೆ ಅವನು ಚಾಂಡಲಾನಲ್ಲ, ಸಾಕ್ಷಾತ್ ವಿಷ್ಣುವೇ ಶಂಖ, ಚಕ್ರ, ಗದಾಧರನಾಗಿ ಎದುರಿಗೆ ವಿರಾಜಮಾನನಾಗಿದ್ದಾನೆ. ಪೀತಾಂಬರ ಧಾರಿಯಾಗಿ, ನಾಲ್ಕು ಭುಜಗಳನ್ನೂ, ಹೃದಯದಲ್ಲಿ ಶ್ರೀವತ್ಸವನ್ನೂ ಮಸ್ತಕದಲ್ಲಿ ಕಿರೀಟವನ್ನೂ ಹೊಂದಿ ಶೋಭಾಯಮಾನನಾಗಿದ್ದಾನೆ. ಅತಸೀಪುಷ್ಪದಂತೆ ಶ್ಯಾಮಸುಂದರ ಶರೀರನೂ, ವಕ್ಷಸ್ಥಲದಲ್ಲಿ ಜಾಜ್ವಲ್ಯಮಾನವಾದ ಕೌಸ್ತುಭಮಣಿಯನ್ನು ಹೊಂದಿದವನೂ ಆಗಿ ಅಪೂರ್ವ ಶೋಭೆಯಿಂದ ನಿಂತಿದ್ದಾನೆ. ತನ್ನ ಪ್ರಭುವನ್ನು ಪ್ರತ್ಯಕ್ಷವಾಗಿ ತನ್ನ ಸಮ್ಮುಖದಲ್ಲಿ ಕಂಡು ದ್ವಿಜ ಶ್ರೇಷ್ಠ ವಿಷ್ಣುದಾಸನು ರೋಮಾಂಚನ, ಅಶ್ರುಪಾತ ಮುಂತಾದ ಸಾತ್ವಿಕಭಾವಗಳಿಂದ ಕೂಡಿ ಮೈ ಮರೆತನು. ಅವನು ಎಷ್ಟೊಂದು ಪರವಶನಾದನೆಂದರೆ ಪರಮಾತ್ಮನ ಸ್ತುತಿ-ನಮಸ್ಕಾರಗಳನ್ನು ಮಾಡಲೂ ಅಸಮರ್ಥನಾದನು. ಅದೇ ಸಮಯಕ್ಕೆ ಅಲ್ಲಿಗೆ ಇಂದ್ರಾದಿ ದೇವತೆಗಳೂ, ಋಷಿ-ಮಹರ್ಷಿಗಳೂ ಬಂದು ಸೇರಿದರು. ಭಗವಾನ್ ಶ್ರೀ ವಿಷ್ಣುವು ಸಾತ್ವಿಕ ವ್ರತವನ್ನು ನಿಷ್ಠೆಯಿಂದ ಆಚರಿಸಿದ ತನ್ನ ಭಕ್ತ ವಿಷ್ಣುದಾಸನನ್ನು ಆಲಂಗಿಸಿಕೊಂಡು ಅವನಿಗೆ ತನ್ನಂತೆಯೇ ರೂಪವನ್ನು ಕೊಟ್ಟು ವೈಕುಂಠ ಧಾಮಕ್ಕೆ ಕರೆದುಕೊಂಡು ಹೋದನು.</p>
<p class="Text">ಯಜ್ಞ ದೀಕ್ಷೆಯಲ್ಲಿದ್ದ ರಾಜಾ ಚೋಳನು, ವಿಷ್ಣುದಾಸನು ಒಂದು ಸುಂದರ ವಿಮಾನದಲ್ಲಿ ಕುಳಿತು ವೈಕುಂಠಧಾಮಕ್ಕೆ ಹೋಗುವುದನ್ನು ನೋಡಿದನು. ರಾಜನು ಕೂಡಲೇ ತನ್ನ ಗುರು ಮಹರ್ಷಿ ಮುದ್ಗಲರನ್ನು ಕರೆಸಿ ಹೇಳಿದನು-ಯಾರ ಜೊತೆ ನಾನು ಸ್ಪರ್ಧೆಗೆ ಇಳಿದು ಯಜ್ಞ-ದಾನ ಮುಂತಾದ ಕರ್ಮಗಳ ಅನುಷ್ಠಾನವನ್ನು ಮಾಡಿದೆನೋ, ಆ ಬ್ರಾಹ್ಮಣನು ಈಗ ಭಗವಾನ್ ಶ್ರೀ ವಿಷ್ಣುವಿನ ರೂಪಧರಿಸಿ ನನಗಿಂತ ಮೊದಲೇ ವೈಕುಂಠಧಾಮಕ್ಕೆ ಹೋಗುತ್ತಿದ್ದಾನೆ. ನಾನು ಈ ವೈಷ್ಣವ ಯಾಗದಲ್ಲಿ ಚೆನ್ನಾಗಿ ದೀಕ್ಷೆ ಹೊಂದಿ ಅಗ್ನಿಯಲ್ಲಿ ಹವನ ಮಾಡಿದೆ, ದಾನ-ಧರ್ಮಗಳಿಂದ ಬ್ರಾಹ್ಮಣರನ್ನು ತೃಪ್ತಿಪಡಿಸಿದೆ. ಆದರೂ ಭಗವಂತನು ಇಲ್ಲಿಯವರೆವಿಗೂ ನನಗೆ ಕೃಪೆತೋರಲಿಲ್ಲ. ಆದರೆ ಈ ಬ್ರಾಹ್ಮಣನಿಗೆ ಕೇವಲ ಭಕ್ತಿಯ ಕಾರಣದಿಂದಲೇ ಶ್ರೀ ಹರಿಯು ಪ್ರತ್ಯಕ್ಷನಾಗಿ ದರ್ಶನಕೊಟ್ಟನು. ಭಗವಂತನು ಕೇವಲ ದಾನ-ಯಜ್ಞಾದಿಗಳಿಂದ ಒಲಿಯುವುದಿಲ್ಲ ಅವನ ದರ್ಶನ ಸಿಗಬೇಕಾದರೆ ಭಕ್ತಿಯೇ ಪ್ರಧಾನ ಕಾರಣವೆಂದು ಇದರಿಂದ ತಿಳಿದುಬರುತ್ತದೆ.</p>
<p class="Text">ರಾಜಾ ಚೋಳನು ಬಾಲ್ಯದಿಂದಲೂ ಯಜ್ಞದೀಕ್ಷೆಯನ್ನು ಪಡೆದು ಅದರಲ್ಲಿಯೇ ಮಗ್ನನಾಗಿದ್ದನು. ಆದ್ದರಿಂದ ಅವನಿಗೆ ಪುತ್ರ ಸಂತಾನವಾಗಲಿಲ್ಲ ಅವನು ತನ್ನ ಸಹೋದರಿಯ ಮಗನನ್ನು ಸಿಂಹಾಸನದ ಮೇಲೆ ಕುಳ್ಳಿರಿಸಿ ರಾಜ್ಯಾಭಿಷೇಕ ಮಾಡಿದನು. ಅನಂತರ ಅವನು ಯಜ್ಞಶಾಲೆಗೆ ಹೋಗಿ ಯಜ್ಞಕುಂಡದ ಎದುರಿಗೆ ನಿಂತು ಮೂರು ಬಾರಿ ಉಚ್ಛಸ್ವರದಲ್ಲಿ ಈ ಕೆಳಗಿನ ಮಾತುಗಳನ್ನು ಹೇಳಿದನು - ‘ಭಗವಾನ್ ವಿಷ್ಣುವೇ! ನೀನು ನನಗೆ ಮನಸ್ಸು, ವಾಣಿ, ಶರೀರ ಮತ್ತು ಕ್ರಿಯೆಯ  ನಿಶ್ಚಲ ಭಕ್ತಿಯನ್ನು ನೀಡು’ ಇಷ್ಟು ಹೇಳಿ ಎಲ್ಲರೂ ನೋಡುತ್ತಿರುವಂತೆಯೇ ಅಗ್ನಿಗೆ ಹಾರಿದನು. ಅವನು ಹಾರಿದ ತಕ್ಷಣ ಭಕ್ತವತ್ಸಲನಾದ ವಿಷ್ಣುವು ಪ್ರತ್ಯಕ್ಷನಾಗಿ ರಾಜನನ್ನು ಅಲಂಗಿಸಿ ಅವನನ್ನು ಒಂದು ಶ್ರೇಷ್ಠ ವಿವಾನದಲ್ಲಿ ಕುಳ್ಳಿರಿಸಿದನು, ಮತ್ತು ತನ್ನಂತಹ ರೂಪವನ್ನೇ ಅವನಿಗೆ ಕೊಟ್ಟು ಆ ದೇವೇಶ್ವರನು ದೇವತೆಗಳ ಸಹಿತ ವೈಕುಂಠಕ್ಕೆ ಪ್ರಸ್ಥಾನ ಮಾಡಿದನು.<span class="char-style-override-7">*</span><span class="char-style-override-8"></span></p>
<p class="Footnotes"><span class="char-style-override-6">* </span>ಈ ಕಥೆಯು ಪದ್ಮಪುರಾಣದಲ್ಲಿ ಉತ್ತರ ಖಂಡದ 110-111ನೇ ಅಧ್ಯಾಯದಲ್ಲಿ ವರ್ಣಿತವಾಗಿದೆ.</p>
<p class="Text">ಕಥೆಯನ್ನು ಕೇಳಿ ತಿಂಡಿ ಮಾರುವವನಿಗೆ ಬಹಳ ಸಂತೋಷವಾಯಿತು. ಅವನು ಉತ್ಸಾಹಪೂರ್ವಕ ಮಹಾತ್ಮರನ್ನು ಕೇಳಿದನು - ನನ್ನಂತಹ ದೀನನಿಗೆ ಬೇಗನೆ ಪರಮಾತ್ಮನು ಹೇಗೆ ದೊರೆಯುತ್ತಾನೆ? ಮಹಾತ್ಮರು ಹೇಳಿದರು ನೀನು ಎಲ್ಲ ಪ್ರಾಣಿಗಳಲ್ಲೂ ಪರಮಾತ್ಮನು ವ್ಯಾಪಕನಾಗಿ ಇದ್ದಾನೆಂದು ತಿಳಿದು ನಿನ್ನ ಕರ್ಮದಿಂದ ಅವರನ್ನು ಸೇವಿಸು. ಗೀತೆಯಲ್ಲಿ ಶ್ರೀಕೃಷ್ಣ ಪರಮಾತ್ಮನು ಹೇಳಿದ್ದಾನೆ. </p>
<p class="Shlok">ಯತಃ ಪ್ರವೃತ್ತಿರ್ಭೂತಾನಾಂ ಯೇನ ಸರ್ವಮಿದಂ ತತಮ್ ।</p>
<p class="Shlok">ಸ್ವಕರ್ಮಣಾ ತಮಭ್ಯರ್ಚ ಸಿದ್ದಿಂ ವಿಂದತಿ ಮಾನವಃ ॥</p>
<p class="Text">ಯಾವ ಪರಮೇಶ್ವರನಿಂದ ಸಂಪೂರ್ಣ ಪ್ರಾಣಿಗಳ ಉತ್ಪತ್ತಿಯಾಗಿದೆಯೋ, ಯಾರಿಂದ ಈ ಸಮಸ್ತ ಜಗತ್ತು ವ್ಯಾಪ್ತವಾಗಿದೆಯೋ ಆ ಪರಮೇಶ್ವರನನ್ನು ತನ್ನ ಸ್ವಾಭಾವಿಕ ಕರ್ಮಗಳಿಂದ ಪೂಜಿಸಿ ಮನುಷ್ಯನು ಪರಮಸಿದ್ಧಿ (ಪರಮಾತ್ಮನನ್ನು)ಯನ್ನು ಪಡೆಯುತ್ತಾನೆ.</p>
<p class="Text">ಮಹಾತ್ಮರ ಅಪ್ಪಣೆ ಪಡೆದು ತಿಂಡಿ ಮಾರುವವನು ತನ್ನ ಹಳ್ಳಿಗೆ ಹಿಂದಿರುಗಿದನು. ಅವರ ಉಪದೇಶದಂತೆ ಸಾಧನೆಯನ್ನು ಮಾಡಲು ಪ್ರಾರಂಭಿಸಿದನು. ಅವನು ತನ್ನ ವ್ಯಾಪಾರದಿಂದ ಪ್ರತಿದಿನ ಎರಡು ರೂಪಾಯಿಗಳನ್ನು ಸಂಪಾದಿಸುತ್ತಿದ್ದನು. ಅದರಲ್ಲಿ ಒಂದೂವರೆ ರೂಪಾಯಿಗಳನ್ನು ತನ್ನ ಕುಟುಂಬದ ನಿರ್ವಹಣೆಗೆ ಉಪಯೋಗಿಸಿ, ಉಳಿದ ಎಂಟಾಣೆಯನ್ನು ದುಃಖಿಗಳಿಗೆ, ಅನಾಥರಿಗೆ, ಅಸಹಾಯಕರಿಗೆ, ಅಗತ್ಯವಿರುವವರಿಗೆ ಮತ್ತೂ ಹಸಿದ ಪ್ರಾಣಿಗಳ ಸೇವೆಗಾಗಿ ಉಪಯೋಗಿಸುತ್ತಿದ್ದನು. ಹೀಗೆ ಸೇವೆ ಮಾಡುತ್ತಾ ಮೂರು ವರ್ಷಗಳು ಕಳೆದು ಹೋದವು. ಆದರೆ ಭಗವತ್ಪ್ರಾಪ್ತಿ ಚಿಹ್ನೆಯು ಅವನಿಗೆ ಕಂಡು ಬರಲಿಲ್ಲ. ಒಂದು ದಿನ ಅವನು ಮಹಾತ್ಮರಲ್ಲಿಗೆ ಬಂದು ಹೇಳಿದನು - ಪೂಜ್ಯರೇ! ನಾನು ನಿತ್ಯವೂ ಎರಡು ರೂಪಾಯಿಗಳನ್ನು ಸಂಪಾದಿಸುತ್ತೇನೆ. ಒಂದೂವರೆ ರೂಪಾಯಿಗಳನ್ನು ನನ್ನ ಕುಟುಂಬದ ಪೋಷಣೆಗೆ ಉಪಯೋಗಿಸಿ ಉಳಿದ ಎಂಟು ಆಣೆಗಳನ್ನು ದುಃಖಿತರ ಸೇವೆಗಾಗಿ ಖರ್ಚು ಮಾಡುತ್ತೇನೆ. ಆದರೆ ಇಲ್ಲಿಯವರೆಗೂ ಭಗವಂತನ ಸಾಕ್ಷಾತ್ಕಾರವಾಗುವ ಯಾವ ಲಕ್ಷಣವೂ ಕಾಣಿಸುತ್ತಿಲ್ಲ. ಶೀಘ್ರವಾಗಿ ಭಗವಂತನ ಪ್ರಾಪ್ತಿಯಾಗಲೂ ನಾನೇನು ಮಾಡಬೇಕೆಂಬುದನ್ನು ತಿಳಿಸಿ. ಮಹಾತ್ಮರು ಹೇಳಿದರು - ನೀನು ಮಾಡುತ್ತಿರುವುದು ಸರಿಯಾಗಿಯೇ ಇದೆ. ಇನ್ನೂ ಉತ್ಸಾಹ ಮತ್ತು ಉಲ್ಲಾಸದಿಂದ ಹಾಗೂ ವಿಶ್ವಾಸ ಪೂರ್ವಕವಾಗಿ ಬಡವರು, ದೀನರು, ದುಃಖಿಗಳು, ಅಗತ್ಯವಿರುವ ದರಿದ್ರ ನಾರಾಯಣರ ಸೇವೆಯನ್ನು ವಿಶೇಷವಾಗಿ ಮಾಡುತ್ತಿರು. ಈ ಮಾತಿಗೆ ಆ ತಿಂಡಿ ಮಾರುವವನು ‘ಒಳ್ಳೆಯದು’ ಎಂದು ಹೇಳಿ ಮನೆಗೆ ಹೋಗಿ ಮಹಾತ್ಮರ ಅನುಜ್ಞೆಯಂತೆ ಮತ್ತೆ ವಿಶೇಷ ಉತ್ಸಾಹ ಪೂರ್ವಕವಾಗಿ ದೀನ-ದುಃಖಿಗಳ ಸೇವೆಯನ್ನು ಮಾಡುತ್ತಿದ್ದನು.</p>
<p class="Text">ಅದೇ ನಗರದಲ್ಲಿ ಗುಡಿಸಲು ಕಟ್ಟಿಕೊಂಡು ಒಬ್ಬ ಸೌದೆ ಮಾರುವವನು ವಾಸಿಸುತ್ತಿದ್ದನು. ಅವನು ಕಾಡಿನಿಂದ ಒಣಗಿದ ಕಟ್ಟಿಗೆಯನ್ನು ತಂದುಮಾರಿ ಬಹಳ ಕಷ್ಟದಿಂದ ಜೀವನ ಮಾಡುತ್ತಿದ್ದನು. ಒಂದು ದಿನ ಅವನಿಗೆ ಸಮೀಪದ ಕಾಡಿನಲ್ಲಿ ಸೌದೆ ಸಿಗಲಿಲ್ಲ. ಅವನು ಹಾಗೆಯೇ ಸ್ವಲ್ಪ ದೂರ ಹೋದದ್ದರಿಂದ ಹಿಂದಿರುಗಿ ಬರಲು ವಿಳಂಬವಾಯಿತು. ಅವನು ಕಟ್ಟಿಗೆ ತರುವ ಹೊತ್ತಿಗೆ ಮಧ್ಯಾಹ್ನ ಹನ್ನೆರಡು ಗಂಟೆಯಾಗಿತ್ತು. ಗ್ರೀಷ್ಮ ಕಾಲದ ತೀಕ್ಷ್ಣವಾದ ಬಿಸಿಲಿಗೆ ಬೆವರಿನಿಂದ ತೊಯ್ದು ಹೋದನು. ನಗರವು ಇನ್ನೂ ಒಂದು ಮೈಲು ದೂರವಿತ್ತು. ಅವನು ಬಿಸಿಲಿನ ಝಳವನ್ನು ಸೈರಿಸಲಾರದೆ ತಲೆತಿರುಗಿ ಅಲ್ಲಿಯೇ ಬಿದ್ದುಬಿಟ್ಟನು. ತಲೆಯ ಮೇಲಿದ್ದ ಕಟ್ಟಿಗೆಯ ಹೊರೆಯು ಒಂದು ಕಡೆ ಬಿದ್ದು ಹೋಯಿತು. ಅವನು ಮೂರ್ಛಿತನಾದನು.</p>
<p class="Text">ಇದೇ ಸಮಯದಲ್ಲಿ ಆ ತಿಂಡಿ ಮಾರುವವನು ತನ್ನ ಹಳ್ಳಿಯಿಂದ ವ್ಯಾಪಾರ ಮಾಡಲು ನಗರಕ್ಕೆ ಬರುತ್ತಿದ್ದನು. ರಸ್ತೆಯಲ್ಲಿ ಬಿದ್ದಿದ್ದ ಸೌದೆ ಮಾರುವವನನ್ನು ನೋಡಿ ಅವನಿಗೆ ದಯೆ ಬಂದಿತು. ಅವನ ಹತ್ತಿರ ಬೇಯಿಸಿದ ಕಡಲೇ ಗುಗ್ಗರಿ ಮತ್ತು ನೀರು ಸಾಕಷ್ಟು ಇದ್ದಿದ್ದರಿಂದ ಅವನು ಕೂಡಲೇ ಬೊಗಸೆಯಲ್ಲಿ ನೀರು ತೆಗೆದುಕೊಂಡು ಸೌದೆ ಮಾರುವವನ ಮುಖದ ಮೇಲೆ ಚಿಮುಕಿಸಿದನು. ಸ್ವಲ್ಪ ನೀರನ್ನು ಅವನ ಬಾಯಿಗೆ ಹಾಕಿ ತನ್ನ ಬಟ್ಟೆಯ ಅಂಚಿನಿಂದ ಗಾಳಿ ಬೀಸಿದನು. ಇದರಿಂದ ಸೌದೆ ಮಾರುವವನಿಗೆ ಎಚ್ಚರವಾಗಿ ಕಣ್ಣುಬಿಟ್ಟು ಎದ್ದು ಕುಳಿತನು. ತಿಂಡಿ ಮಾರುವವನು ಅವನನ್ನು ಒಂದು ಮರದ ನೆರಳಿನಲ್ಲಿ ಕುಳ್ಳಿರಿಸಿದನು. ಅವನು ಕಡುಬಡವ, ದುಃಖಿತ ಮತ್ತು ಹಸಿದವನೆಂದು ಅರಿವಾಗಿ ಅವನಿಗೆ ಚೆನ್ನಾಗಿ ಬೇಯಿಸಿದ ಕಡಲೆ ಗುಗ್ಗರಿಯನ್ನು ತಿನ್ನಲು ಕೊಟ್ಟು, ನೀರು ಕುಡಿಸಿದನು. ಇದರಿಂದ ಆ ಸೌದೆ ಮಾರುವವನ ಆತ್ಮವು ಪೂರ್ಣ ತೃಪ್ತಿಯನ್ನು ಹೊಂದಿತು. ಅವನು ತನ್ನ ಎಲ್ಲ ದುಃಖದ ವಿಷಯವನ್ನೂ ಹೇಳಿದನು. ಅನಂತರ ತನ್ನನ್ನು ಕಾಪಾಡಿದ ಆ ತಿಂಡಿ ಮಾರುವವನನ್ನು ಹೊಗಳಿ ಹಾಡಿದನು. ಇದಕ್ಕೆ ತಿಂಡಿ ಮಾರುವವನು ಹೇಳಿದನು-ಅಯ್ಯಾ! ನೀನು ಸ್ತುತಿಸಬೇಕಾದುದು ಪರಮಾತ್ಮನನ್ನು, ಇವೆಲ್ಲವೂ ಅವನಿಗೇ ಸೇರಿದ್ದು, ನಾನು ನಿಮಿತ್ತ ಮಾತ್ರದವನು. ಸ್ತುತಿಸುವುದಾದರೆ ಭಗವಂತನನ್ನು ಸ್ತುತಿಸಿ ನನ್ನಿಂದ ಏನಾದರೂ ಕೆಲಸವಾಗಬೇಕಿದ್ದರೆ ಹೇಳು, ನಾನು ಮಾಡಿಕೊಡುತ್ತೇನೆ. ಸೌದೆ ಮಾರುವವನು ಹೇಳಿದನು - ನಾನು ಈಗ ಸರಿಯಾಗಿದ್ದೇನೆ. ನನಗೆ ಯಾವ ತೊಂದರೆಯೂ ಇಲ್ಲ. ಈ ಸೌದೆ ಹೊರೆಯನ್ನು ನನ್ನ ತಲೆಯ ಮೇಲೆ ಹೊರಿಸು, ನಾನು ನಗರಕ್ಕೆ ಹೋಗುತ್ತೇನೆ. ಅದರಂತೆಯೇ ಅವನು ತಲೆಯ ಮೇಲೆ ಸೌದೆ ಹೊರೆಯನ್ನು ಹೊರಿಸಿಕೊಂಡು ನಗರಕ್ಕೆ ಹೊರುಟುಹೋದನು.</p>
<p class="Text">ಅನಂತರ ತಿಂಡಿ ಮಾರುವವನು ತನ್ನ ವಸ್ತುಗಳನ್ನು ಮತ್ತು ನೀರಿನ ಪಾತ್ರೆಯನ್ನು ತೆಗೆದುಕೊಂಡು ನಗರಕ್ಕೆ ಹೊರಡುವ ಸಮಯಕ್ಕೆ ಸರಿಯಾಗಿ ಭಗವಂತನು ಪ್ರತ್ಯಕ್ಷನಾದನು. ಭಗವಂತನ ದರ್ಶನದಿಂದ ಅವನು ರೋಮಾಂಚಿತನಾಗಿ ಅವನ ಕಣ್ಣುಗಳಿಂದ ಆನಂದ ಭಾಷ್ಪಗಳು ಸುರಿದವು. ಅವನ ಶಾಂತಿಯ, ಆನಂದಕ್ಕೆ ಪಾರವೇ ಇರಲಿಲ್ಲ. ಆಗ ಭಗವಂತನು ಅವನಿಗೆ ಹೇಳಿದನು - ಬಡವನಿಗೆ ಮತ್ತು ದುಃಖಿಗೆ ನೀನು ಮಾಡಿದ ಸೇವೆಯಿಂದ ನಾನು ಸಂತುಷ್ಟನಾಗಿದ್ದೇನೆ. ಈಗ ಏನು ವರಬೇಕೋ ಕೇಳು. ತಿಂಡಿ ಮಾರುವವನು ಹೇಳಿದನು - ಪ್ರಭು! ಈ ದಿನ ತಾವು ನನಗೆ ದರ್ಶನ ಕೊಟ್ಟು ನನ್ನನ್ನು ಕತಾರ್ಥನನ್ನಾಗಿ ಮಾಡಿದಿರಿ. ಇದಕ್ಕಿಂತ ಹೆಚ್ಚಿನದು ನಾನು ಕೇಳುವಂತಹುದು ಏನಿದೆ? ಭಗವಂತನು ಪದೇ ಪದೇ ಆಗ್ರಹಪಡಿಸಿದ್ದರಿಂದ ಅವನು ಹೇಳಿದನು - ತಮ್ಮಲ್ಲಿ ನನಗೆ ಅನನ್ಯ ಪ್ರೇಮ - ಭಕ್ತಿಯು ಶಾಶ್ವತವಾಗಿರುವಂತೆ ಅನುಗ್ರಹಿಸು. ಇದಕ್ಕೆ ಭಗವಂತನು ‘ತಥಾಸ್ತು’ ಎಂದು ಹೇಳಿ ಅಂತರ್ಧಾನನಾದನು.</p>
<p class="Text">ತಿಂಡಿ ಮಾರವವನು ಭಗವಂತ ಪ್ರೇಮಾನಂದದಲ್ಲಿ ಮಗ್ನನಾಗಿ ಮಹಾತ್ಮರಲ್ಲಿ ಬಂದನು. ಅವರ ಚರಣಗಳಲ್ಲಿ ಸಾಷ್ಟಾಂಗ ನಮಸ್ಕಾರ ಮಾಡಿ ಎಲ್ಲ ಘಟನೆಗಳನ್ನೂ ಆದ್ಯಂತವಾಗಿ ಅವರಿಗೆ ಹೇಳಿದನು. ಮಹಾತ್ಮರು ಹೇಳಿದರು - ಈ ದರಿದ್ರ, ದುಃಖಿತ ಬಡ ಸೌದೆ ಮಾರುವವನ್ನು ನೀನು ಬೇಯಿಸಿದ ಕಡಲೆ ಗುಗ್ಗರಿಯನ್ನು ತಿನ್ನಲು ಕೊಟ್ಟು ಕುಡಿಯಲು ನೀರು ಕೊಟ್ಟು ಚೆನ್ನಾಗಿ ಸೇವಿಸಿದೆ. ಈ ನಿನ್ನ ಸೇವೆಯು ಅತ್ಯಂತ ಶ್ರೇಷ್ಠವಾದುದು. ಈ ಮೊದಲು ನೀನು ಮಾಡಿದ ಎಲ್ಲ ಸೇವಾ ಕಾರ್ಯಕ್ಕಿಂತಲೂ ಇದು ಅತ್ಯಂತ ಹೆಚ್ಚಿನದು. ಮಹಾತ್ಮರ ಈ ವಚನವನ್ನು ಕೇಳಿ ಅವನು ಆನಂದ ಮಗ್ನನಾಗಿ ಅವರಿಗೆ ನಮಸ್ಕರಿಸಿ ತನ್ನ ಮನೆಗೆ ಬಂದನು.</p>
<p class="Text para-style-override-2">ಈ ಕಥೆಯಿಂದ ನಮಗೆ ತಿಳಿದು ಬರುವ ನೀತಿಯೆಂದರೆ - ದುಃಖಿತರ, ಅನಾಥ ಜೀವಿಗಳ ಸೇವೆ ಮಾಡುತ್ತಾ ಒಂದು ವೇಳೆ ಭಗವಂತನ ಪ್ರಾಪ್ತಿ ವಿಳಂಬವಾದರೂ ಕೂಡ ಅದಕ್ಕೆ ವ್ಯಾಕುಲ ಪಡಬಾರದು. ಸಕಲ ಜೀವಿಗಳಲ್ಲೂ ಭಗವಂತನನ್ನು ಕಂಡು ನಿಷ್ಕಾಮಭಾವದಿಂದ ಪರಮ ಶ್ರದ್ಧೆ, ವಿಶ್ವಾಸ, ವಿನಯ ಮತ್ತು ಪ್ರೇಮ ತತ್ಪರತೆಯಿಂದ ಸೇವೆಯನ್ನು ಮಾಡುತ್ತಿರಬೇಕು. ಸೇವೆಯಲ್ಲಿ ಶ್ರದ್ದೆ, ಪ್ರೇಮ, ಭಗವದ್ಭಾವ ಮತ್ತು ನಿಷ್ಕಾಮ ಭಾವ ಇದ್ದರೆ ಆ ಸೇವೆಯು ಶ್ರೇಷ್ಠಮಟ್ಟದ ಸಾಧನೆಯಾಗುತ್ತದೆ. ಆದ್ದರಿಂದ ಅದನ್ನು ಸಾಧಿಸುತ್ತ ಬಂದರೆ ಈ ಭಾವಗಳು ಉತ್ತರೋತ್ತರ ವೃದ್ಧಿಯಾಗುತ್ತಾ ಹೋಗುತ್ತವೆ. ಮೇಲೆ ಹೇಳಿದ ಎರಡು ಭಾವ (ಭಗವದ್ಭಾವ, ನಿಷ್ಕಾಮ ಭಾವ) ಗಳೂ ಜೊತೆಜೊತೆಯಾಗಿದ್ದರೆ ಅದರ ಸಿದ್ದೀಯ ಬಗೆಗೆ ಹೇಳಬೇಕಾದುದೇ ಇಲ್ಲ. ಇವುಗಳಲ್ಲಿ ಒಂದಿದ್ದರೂ ಸಹ ಭಗವತ್ಪ್ರಾಪ್ತಿ ಖಂಡಿತ ಆಗುತ್ತದೆ. ಆದ್ದರಿಂದ ನಾವು ಸಮಸ್ತ ಜೀವರಾಶಿಗಳಲ್ಲಿ ಪರಬ್ರಹ್ಮ ಪರಮಾತ್ಮನು ವ್ಯಾಪಿಸಿದ್ದಾನೆಂದು ತಿಳಿದು ಎಲ್ಲರ ಸೇವೆಯನ್ನೂ, ಪರೋಪಕಾರವನ್ನು ಶ್ರದ್ಧೆಯಿಂದ ತತ್ಪರರಾಗಿ ಮಾಡಬೇಕು.<span></span></p>


<p class="Page-Break"> </p>
<p class="Chapter-Heading" id="toc_marker-9">7. ರಾಜಾ ಚಕ್ವವೇಣನ ತ್ಯಾಗದ ಮಹಿಮೆ</p>
<p class="Text">ರಾಜಾ ಚಕ್ವವೇಣನ ಕಥೆಯನ್ನು ನಾನು ಯಾವ ಪುಸ್ತಕದಲ್ಲಿಯೂ ನೋಡಿಲ್ಲ. ಅದು ಪರಂಪರೆಯಿಂದ ಲೋಕ ವಿಖ್ಯಾತವಾಗಿದೆ. ಈ ಚಕ್ವವೇಣನ ಇತಿಹಾಸ ವಾಸ್ತವಿಕವೋ ಅಥವಾ ಕಾಲ್ಪನಿಕವೋ ನನಗೆ ಗೊತ್ತಿಲ್ಲ. ಏನೇ ಇರಲಿ, ಇದರಿಂದ ಕಲಿಯಬೇಕಾದುದು ತುಂಬಾ ಇದೆ. ಈ ಕಥೆ ಹೀಗಿದೆ-</p>
<p class="Text">ಹಿಂದೆ ಚಕ್ವವೇಣ ಎಂಬ ಹೆಸರಿನ ಒಬ್ಬ ರಾಜನಿದ್ದನು. ಅವನು ಬಹಳ ಸದ್ಗುಣ-ಸದಾಚಾರ ಸಂಪನ್ನನೂ, ಧರ್ಮಾತ್ಮನೂ, ಸತ್ಯವಾದಿಯೂ, ಸ್ವಾವಲಂಬಿಯೂ ಸತತ ಪರಿಶ್ರಮಿಯೂ, ತ್ಯಾಗಿಯೂ, ವಿರಕ್ತನೂ, ಜ್ಞಾನಿಯೂ, ಭಕ್ತನೂ, ತೇಜಸ್ವಿಯೂ ತಪಸ್ವಿಯೂ ಮತ್ತು ಉತ್ತಮ ಕೋಟಿಯ ಅನುಭವಿ ಮಹಾಪುರುಷನೂ ಆಗಿದ್ದನು. ಅವನು ರಾಜ್ಯದ ಹಣವನ್ನು ದೂಷಿತವೆಂದು ತಿಳಿದು ತನಗಾಗಲೀ ತನ್ನ ಪತ್ನಿಯ ಕಾರ್ಯಕ್ಕಾಗಲೀ ವ್ಯಯ ಮಾಡುತ್ತಿರಲಿಲ್ಲ. ಪ್ರಜೆಗಳಿಂದ ವಸೂಲು ಮಾಡುತ್ತಿದ್ದ ತೆರಿಗೆಯನ್ನು ಪೂರ್ಣವಾಗಿ ಪ್ರಜೆಗಳಿಗೇ ಖರ್ಚುಮಾಡಲಾಗುತ್ತಿತ್ತು. ರಾಜ್ಯದ ಕೆಲಸವನ್ನು ನಿರಭಿಮಾನ ಪೂರ್ವಕವಾಗಿಯೂ ನಿಷ್ಕಾಮ ಭಾವನೆಯಿಂದಲೂ ತನು ಮನದಿಂದ ಮಾಡುತ್ತಿದ್ದನು. ರಾಮರಾಜ್ಯದಂತೆ ಅವನ ರಾಜ್ಯದಲ್ಲಿ ಯಾರೋಬ್ಬರೂ ದುಃಖಿಗಳಿಲ್ಲದೆ ಎಲ್ಲರೂ ಎಲ್ಲ ರೀತಿಯ ಸುಖಿಗಳಾಗಿದ್ದರು. ಪ್ರಜೆಗಳ ಮೇಲೆ ಅವನ ಒಳ್ಳೆಯ ಪ್ರಭಾವವಿತ್ತು.</p>
<p class="Text">ಅವನು ತನ್ನ ಶರೀರ ನಿರ್ವಹಣೆಗಾಗಿ ಬೇರೆಯಾಗಿ ತಾನೇ ವ್ಯವಸಾಯ ಮಾಡುತ್ತಿದ್ದನು. ಅವನ ರಾಣಿಯೇ ಸ್ವತಃ ಎತ್ತಿನ ಬದಲು ನೇಗಿಲು ಎಳೆಯುತ್ತಿದ್ದಳು. ರಾಜನು ಬೀಜ ಬಿತ್ತುತ್ತಿದ್ದನು. ಅವರು ತಮ್ಮ ಜಮೀನಿನಲ್ಲಿ ತಾವೇ ಬೆಳೆದ ಅನ್ನದಿಂದ ಉದರ ಪೋಷಣೆಯನ್ನು ಮಾಡಿಕೊಳ್ಳುತ್ತಿದ್ದರು. ತಮ್ಮ ಜಮೀನಲ್ಲಿ ಬೆಳೆದ ಹತ್ತಿಯಿಂದಲೇ ಸಿದ್ಧವಾದ ವಸ್ತ್ರವನ್ನು ಧರಿಸುತ್ತಿದ್ದರು. ಅವರು ತಮ್ಮ ಜಮೀನಿನಲ್ಲಿ ಕಬ್ಬು, ಧಾನ್ಯ, ಹಣ್ಣು ಮತ್ತು ತರಕಾರಿಗಳನ್ನು ಬೆಳೆಯುತ್ತಿದ್ದರು. ತಾವೇ ಬೆಳೆದ ಕಬ್ಬಿನಿಂದ ಬೆಲ್ಲತಯಾರಿಸಿ ಉಪಯೋಗಿಸುತ್ತಿದ್ದರು. ತಮ್ಮ ಜಮೀನಿನಲ್ಲಿ ಬೆಳೆದ ಅಕ್ಕಿ, ಹಣ್ಣು ತರಕಾರಿಗಳನ್ನು ತಮ್ಮ ಭೋಜನಕ್ಕೆ ಉಪಯೋಗಿಸುತ್ತಿದ್ದರು. ರಾಣಿಯ ಹತ್ತಿರ ಯಾವ ಒಡವೆಯೂ ಇರಲಿಲ್ಲ. ಏಕೆಂದರೆ ಬೊಕ್ಕಸದ ಹಣದಿಂದ ಯಾವ ಆಭರಣಗಳನ್ನೂ ಮಾಡಿಸಿಕೊಳ್ಳುತ್ತಿರಲಿಲ್ಲ. ತಾವು ಬೆಳೆದ ಬೆಳೆಗಳಿಂದ ಬಂದ ಹಣದಿಂದ ಮಾತ್ರ ಅವರ ಸರಳ ಜೀವನಕ್ಕೆ ಬೇಕಾದ ಅಶನ-ವಸನಗಳು ದೊರೆಯುತ್ತಿದ್ದುವು. ಕೃಷಿಯ ಕೆಲಸವಲ್ಲದೆ ರಾಜ್ಯಾಡಳಿತಕ್ಕೂ ಅವರು ಸಮಯವನ್ನು ಉಪಯೋಗಿಸಬೇಕಾಗುತ್ತಿತ್ತು. ಅವರ ಜೀವನವು ಒಂದು ಪ್ರಾಮಾಣಿಕ, ಸರಳ ಸದಾಚಾರಿ ರೈತನಂತೆ ಇತ್ತು. ಆರುಗಂಟೆ ಶಯನವನ್ನು ಬಿಟ್ಟು ಅವರು ಉಳಿದ ದಿನದ ಎಲ್ಲಾ ಸಮಯವನ್ನೂ ಈಶ್ವರಭಕ್ತಿ, ಪರೋಪಕಾರ, ರಾಜ್ಯ-ಕಾರ್ಯ ಮತ್ತು ಕೃಷಿಕಾರ್ಯದಲ್ಲಿ ಕಳೆಯುತ್ತಿದ್ದರು. ಅವರು ಎಲ್ಲ ಜೀವಿಗಳಲ್ಲೂ ಸಮಾನತೆ, ದಯೆ ಮತ್ತು ಪ್ರೀತಿಯ ಭಾವನೆಯನ್ನಿಟ್ಟಿದ್ದರು. ಅವರು ಎಲ್ಲ ಪ್ರಾಣಿಗಳನ್ನೂ ಪರಮಾತ್ಮನ ಸ್ವರೂಪವೆಂದು ತಿಳಿದು ನಿಷ್ಕಾಮ ಭಾವನೆಯಿಂದ ಸಕಲರ ಸೇವೆಯನ್ನೂ ಮಾಡುತ್ತಿದ್ದರು. ಅವರು ಸ್ವಾವಲಂಬಿಗಳಾಗಿ ತಮ್ಮ ಕೆಲಸಗಳನ್ನು ತಾವೇ ಮಾಡಿಕೊಳ್ಳುತ್ತಿದ್ದರು. ನೌಕರರಿಂದ, ರಾಜ ಕರ್ಮಾಚಾರಿಗಳಿಂದ ಮನೆಯ ಕೆಲಸಗಳನ್ನು ಮಾಡಿಸುತ್ತಿರಲಿಲ್ಲ. ಅವರು ಯಾವುದೇ ಕೆಲಸವನ್ನು ಆಸಕ್ತಿಯಿಂದಲೂ, ಅಹಂಕಾರ ರಹಿತವಾಗಿಯೂ ಬಹಳ ಉತ್ಸಾಹ - ಧೈರ್ಯದಿಂದ ಮಾಡುತ್ತಿದ್ದರು.</p>
<p class="Text">ಒಂದು ಬಾರಿ ರಾಜಾ ಚಕ್ವವೇಣನ ದೇಶದಲ್ಲಿ ಒಂದು ದೊಡ್ಡ ಜಾತ್ರೆಯಾಯಿತು. ಅದರಲ್ಲಿ ನಗರದ ಬೇರೆ ಬೇರೆ ಪ್ರಾಂತ್ಯದ ಜನರೂ ಸಹ ಬಹುದೊಡ್ಡ ಸಂಖ್ಯೆಯಲ್ಲಿ ಬಂದು ಭಾಗವಹಿಸಿದರು. ರಾಜ - ರಾಣಿಯರ ದರ್ಶನಕ್ಕಾಗಿ ಜನರು ಯಾವಾಗಲೂ ಬಂದುಹೋಗುವುದಂತೂ ಇದ್ದೇ ಇತ್ತು. ಆದರೆ ಈಗ ಜಾತ್ರೆಯ ಕಾರಣದಿಂದ ನರ - ನಾರಿಯರ ಸಮೂಹ ಸ್ವಲ್ಪ ಅಧಿಕವಾಗಿಯೇ ಇತ್ತು. ಹೆಚ್ಚಾಗಿ ರಾಜನ ಹತ್ತಿರಕ್ಕೆ ಪುರುಷರೂ ರಾಣಿಯ ಹತ್ತಿರಕ್ಕೆ ಸ್ತ್ರೀಯರೂ ಹೋಗುತ್ತಿದ್ದರು.</p>
<p class="Text">ಒಂದು ದಿನ ಅಪಾರ ಆಭರಣ ಮತ್ತು ರೇಶ್ಮೆ ವಸ್ತ್ರಗಳಿಂದ ಅಲಂಕತರಾದ ಶ್ರೀಮಂತ ವ್ಯಾಪಾರಿಗಳ ಪತ್ನಿಯರು ಅನೇಕ ದಾಸಿಯರಿಂದ ಕೂಡಿ ರಾಣಿಯ ದರ್ಶನಕ್ಕೆ ಬಂದರು. ಆ ಸ್ತ್ರೀಯರು ಹೇಳಿದರು - ಮಹಾರಾಣಿಯವರೇ! ತಾವು ಧರಿಸಿರುವಂತಹ ವಸ್ತ್ರಗಳನ್ನು ನಮ್ಮ ಮನೆಯ ಕೆಲಸಗಾರ್ತಿಯರೂ ತೊಡುವುದಿಲ್ಲ. ತಾವು ನಮ್ಮ ದಾಸಿಯರನ್ನು ನೋಡಿ, ಎಂತಹ ವಸ್ತ್ರಾಭರಣಗಳನ್ನು ಧರಿಸಿದ್ದಾರೆ. ತಮ್ಮ ವಸ್ತ್ರಾಭರಣಗಳು ನಮ್ಮದಕ್ಕಿಂತಲೂ ಹೆಚ್ಚು ಬೆಲೆಯದಾಗಿರಬೇಕು. ಈ ನಮ್ಮ ದಾಸಿಯರಿದ್ದಂತೆ ನಾವು ತಮ್ಮ ದಾಸಿಯರಿಗೆ ಸಮಾನರು, ತಮ್ಮ ಯಜಮಾನರು ದೊಡ್ಡ ಸಾಮ್ರಾಟರು. ತಾವು ಸ್ವಲ್ಪ ಅವರಿಗೆ ಸೂಚಿಸಿದರೆ ಅವರು ತಮಗೆ ನಮ್ಮದಕ್ಕಿಂತಲೂ ಬೆಲೆಬಾಳುವ ವಸ್ತ್ರಾಭರಣಗಳನ್ನು ತಂದು ಕೊಡುತ್ತಾರೆ. ತಾವು ನಮಗೆಲ್ಲಾ ಸ್ವಾಮಿನಿಯಾಗಿರುವಿರಿ. ಆದ್ದರಿಂದ ತಮ್ಮನ್ನು ಈ ವೇಷದಲ್ಲಿ ಕಂಡು ನಮಗೆ ದುಃಖವಾಗುತ್ತದೆ. ಇಂತಹ ವಸ್ತ್ರವನ್ನು ಭಿಕ್ಷುಕಿಯೂ ತೊಟ್ಟುಕೊಳ್ಳಲು ಇಷ್ಟಪಡುವುದಿಲ್ಲ. ಒಬ್ಬ ಸಾಮ್ರಾಟನ ಮಹಾರಾಣಿಯಾಗಿರುವಂತಹ ವಸ್ತ್ರಾಭರಣಗಳಲ್ಲಿ ತಮ್ಮನ್ನು ನೋಡಲು ಇಷ್ಟ ಪಡುತ್ತೇವೆ. ಈ ರೀತಿಯಾಗಿ ಹೇಳಿ ತಮ್ಮ ಪ್ರಭಾವವನ್ನು ಬೀರಿ ಅವರುಗಳು ಹೊರಟು ಹೋದರು. ರಾಣಿಯ ಮನಸ್ಸಿನ ಮೇಲೆ ಅವರ ಮಾತಿನ ಪ್ರಭಾವವುಂಟಾಯಿತು.</p>
<p class="Text">ರಾತ್ರಿಯಲ್ಲಿ ಮಹಾರಾಜನು ಬಂದಾಗ ರಾಣಿಯು ಎಲ್ಲ ನಡೆದ ವಿಚಾರವನ್ನು ಅವನಿಗೆ ಹೇಳಿದಳು. ಆ ವ್ಯಾಪಾರಿಗಳ ಶ್ರೀಮಂತ ಪತ್ನಿಯರು ಹೇಳಿದ್ದನ್ನೆಲ್ಲಾ ರಾಜನಲ್ಲಿ ನಿವೇದಿಸಿಕೊಂಡು ತನಗೂ ಧರಿಸಲು ಅಮೂಲ್ಯವಾದ ವಸ್ತ್ರಾಭರಣಗಳನ್ನು ತಂದುಕೊಡಬೇಕೆಂದು ಆಗ್ರಹ ಮಾಡಿದಳು. ರಾಜನು ಹೇಳಿದನು - ಹೇಗೆ ತಂದು ಕೊಡಲೀ? ನನ್ನ ವ್ಯವಹಾರದಿಂದ ತಂದುಕೊಡುವ ವಿಚಾರವು ದೂರವೇ ಉಳಿಯಿತು. ನಾನು ರಾಜ್ಯ ಬೊಕ್ಕಸದ ಹಣವನ್ನು ಸ್ವಂತಕ್ಕಾಗಿ ಮುಟ್ಟುವುದಿಲ್ಲ. ಅದರಿಂದ ಬುದ್ಧಿಯು ಭ್ರಷ್ಟವಾಗುತ್ತದೆ. ರಾಣಿಯು ಶ್ರೇಷ್ಠಮಟ್ಟದ ಪವಿತ್ರ ಸ್ತ್ರೀಯೇ ಆಗಿದ್ದಳು. ಆದರೆ ವಸ್ತ್ರಾಭೂಷಣಗಳಿಂದ ಸಿಂಗರಿಸಿಕೊಂಡಿದ್ದ ಧನಿಕ ಸ್ತ್ರೀಯರ ಪ್ರಭಾವ ಅವಳ ಮೇಲೆ ಸಾಕಷ್ಟಾಗಿತ್ತು ಆದ್ದರಿಂದ ರಾಣಿಯು ಹೇಳಿದಳು - ಯಾವುದು ಹೇಗಾದರೂ ಇರಲಿ, ತಾವು ಸಾಮ್ರಾಟರು ನಾನು ತಮ್ಮ ಪಟ್ಟದ ರಾಣಿಯಾಗಿದ್ದೇನೆ. ನನಗಾಗಿ ಒಬ್ಬ ಸಾಮ್ರಾಟನ ಪಟ್ಟಮಹಿಷಿಗೆ ಯೋಗ್ಯವಾದ ವಸ್ತ್ರಾಭೂಷಣಗಳನ್ನು ತಂದು ನನಗೆ ಕೊಡುವ ಕೃಪೆಯನ್ನು ತಾವು ಮಾಡಲೇಬೇಕು. ಪತ್ನಿಯ ಪ್ರೇಮಕ್ಕೆ ವಶನಾಗಿ ರಾಜನು ಯೋಚಿಸಿದನು-ರಾಣಿಯು ಎಷ್ಟು ಆಗ್ರಹ ಮಾಡಿದರೂ ಬೊಕ್ಕಸದ ಹಣವನ್ನು ಯಾವ ಕಾರಣದಿಂದಲೂ ಸ್ವಂತಕ್ಕೆ ಉಪಯೋಗಿಸುವುದಿಲ್ಲ ಆದರೆ ನಾನು ಸಾಮ್ರಾಟನಾಗಿರುವುದರಿಂದ ದುಷ್ಟ, ಅತ್ಯಾಚಾರಿ ಮತ್ತು ಬಲಿಷ್ಠ ರಾಜರಿಂದ ತೆರಿಗೆ ವಸೂಲು ಮಾಡಬಲ್ಲೆ. ಹೀಗೆ ಯೋಚಿಸಿ ಅವನು ಪರರಾಷ್ಟ್ರಗಳ ಮತ್ತು ಅಧೀನಸ್ಥ ರಾಜ್ಯಗಳ ಕೆಲಸವನ್ನು ನೋಡಿಕೊಳ್ಳುವ ಮಂತ್ರಿಯನ್ನು ಕರೆಸಿ ಹೇಳಿದನು - ಮಂತ್ರೀ! ನೀವು ರಾಕ್ಷಸ ರಾಜ ರಾವಣನ ಹತ್ತಿರ ಹೋಗಿ, ನಾನು ಚಕ್ವವೇಣ ರಾಜರಿಂದ ಅಜ್ಞಪ್ತನಾಗಿ ಬಂದಿದ್ದೇನೆ. ತೆರಿಗೆಯ ರೂಪದಲ್ಲಿ ನೀನು ರಾಜರಿಗೆ ಐವತ್ತು ಕೆ.ಜಿ. ಚಿನ್ನವನ್ನು ಕೊಡಬೇಕೆಂದು ಆಜ್ಞೆ ಮಾಡಿ ಕಳುಹಿಸಿದ್ದಾರೆಂದು ಹೇಳಿ.</p>
<p class="Text">ಸಾಮ್ರಾಟನ ಅಪ್ಪಣೆಯಂತೆ ಮಂತ್ರಿಯು ಸೈನಿಕರೊಡನೆ ರಥದಲ್ಲಿ ಕುಳಿತು ಸಮುದ್ರದ ಹತ್ತಿರ ಬಂದನು. ಅಲ್ಲಿಂದ ಸಮುದ್ರಯಾನ ಮಾಡಿ ಲಂಕೆಯನ್ನು ಪ್ರವೇಶಿಸಿದನು. ರಾಜಸಭೆಗೆ ಹೋಗಿ ನಮ್ರತೆ ಮತ್ತು ಸಭ್ಯತೆಯಿಂದ ರಾವಣನಿಗೆ ರಾಜಾ ಚಕ್ವವೇಣನ ಸಂದೇಶವನ್ನು ತಿಳಿಸಿದನು. ಸಂದೇಶವನ್ನ್ನು ಕೇಳಿ ರಾವಣನು ನಕ್ಕು ಸಭಾ ಸದಸ್ಯರಿಗೆ ಹೇಳಿದನು - ನೋಡಿ, ಇಂತಹ ಮೂರ್ಖ ರಾಜರು ಭೂಮಿಯ ಮೇಲೆ ಈಗಲೂ ಇದ್ದಾರೆ. ಋಷಿಗಳೂ ದೇವತೆಗಳು, ರಾಕ್ಷಸರು ಮುಂತಾದವರಿಂದ ತೆರಿಗೆ ತೆಗೆದುಕೊಳ್ಳುವ ನನ್ನಂತಹ ಬಲಾಢ್ಯ ಸರ್ವತಂತ್ರ ಸ್ವತಂತ್ರ, ಮಹಾನ್ ಸಾಮ್ರಾಟನಿಂದ ತೆರಿಗೆ ಪಡೆಯುವ ಆಸೆ. ರಾವಣನು ರಾಜಾ ಚಕ್ವವೇಣನ ದೂತನನ್ನು ಸೆರೆಯಲ್ಲಿಡಲು ಹೊರಟಾಗ ಸಭಾಸದರ ಸಲಹೆಯಂತೆ ಅವನನ್ನು ಬಿಟ್ಟನು. ದೂತನು ಸಮುದ್ರತೀರಕ್ಕೆ ಹಿಂದಿರುಗಿದನು.</p>
<p class="Text">ಅನಂತರ ರಾತ್ರಿಯಲ್ಲಿ ಮಂಡೋದರಿಯ ಅಂತಃಪುರಕ್ಕೆ ಬಂದಾಗ ವಿನೋದದಿಂದ ಅವಳಿಗೆ ಹೇಳಿದನು - ಭಾರತವರ್ಷದಲ್ಲಿ ಚಕ್ವವೇಣನೆಂಬ ಒಬ್ಬ ರಾಜನಿದ್ದಾನೆ. ಈ ದಿನ ಅವನ ಒಬ್ಬ ದೂತ ಸಭೆಗೆ ಬಂದು ಐವತ್ತು ಕೆ.ಜಿ. ಚಿನ್ನವನ್ನು ತೆರಿಗೆ ರೂಪದಲ್ಲಿ ಕೊಡಬೇಕೆಂದು ಕೇಳಿದನು. ಅವನ ಮಾತುಗಳನ್ನು ಕೇಳಿ ನನಗೆ ನಗುಬಂತು. ನೋಡು, ಇಂತಹ ಮೂರ್ಖರು ಇನ್ನೂ ಭೂಮಿಯ ಮೇಲಿದ್ದಾರೆ. ತೆರಿಗೆ ಪಡೆಯುವ ನನ್ನನ್ನು ತೆರಿಗೆ ಕೊಡುವಂತೆ ಕೇಳುತ್ತಾರೆ. ನಾನು ಆ ದೂತನನ್ನು ಬಂಧಿಸಲು ಯೋಚಿಸಿದೆ ಆದರೆ, ಸಭಾಸದರ ಸಲಹೆಯಂತೆ ಬಿಟ್ಟುಬಿಟ್ಟೇ. ಮಂಡೋದರಿಯು - ಸ್ವಾಮಿ! ತಾವು ತಪ್ಪು ಮಾಡಿದಿರಿ. ಚಕ್ವವೇಣನು ನನಗೆ ಗೊತ್ತು. ಅವನು ಸತ್ಯವಾದಿ ಮತ್ತು ಧರ್ಮಾತ್ಮನಾದ ರಾಜನಾಗಿದ್ದಾನೆ. ಅವನ ಚಕ್ರ ತಿರುಗುತ್ತಿರುತ್ತದೆ. ಅವನ ಆಜ್ಞೆಯನ್ನು ಪಾಲಿಸದೇ ಇರುವವರಿಗೆ ಅನಿಷ್ಟ ಉಂಟಾಗುತ್ತದೆ. ಆ ದೂತನನ್ನು ಸಂತುಷ್ಟಗೊಳಿಸಿ ನೀವು ಕಳಿಸಿಕೊಡಬೇಕಾಗಿತ್ತು. ಈಗಲೂ ಅವನನ್ನು ಪತ್ತೆ ಮಾಡಿ ಅವನ್ನನ್ನು ಸಂತುಷ್ಟಗೊಳಿಸಿ ಕಳುಹಿಸಿಕೊಡಿ. ಇಲ್ಲದೇ ಹೋದರೆ ಏನು ಅನಿಷ್ಟ ಸಂಭವಿಸಬಹುದೆಂಬುದು ತಿಳಿಯದು ಎಂದು ವ್ಯಥೆಪಟ್ಟು ಹೇಳಿದಳು. ರಾವಣನು ಹೇಳಿದನು - ನೀನು ಅಂಜುಬುರುಕಿ, ಸಾಧಾರಣ ಮನುಷ್ಯನಾದ ರಾಜರಿಗೆ ಇಷ್ಟೊಂದು ಹೆದರುತ್ತಿರುವೆ. ಆ ಬಗೆಗೆ ನಾನು ಚಿಂತಿಸುವುದಿಲ್ಲ. ರಾಣಿಯು ಹೇಳಿದಳು - ನಾಳೆ ಬೆಳಿಗ್ಗೆ ನಾನು ರಾಜಾ ಚಕ್ವವೇಣನ ಪ್ರಭಾವವನ್ನು ತೋರಿಸುತ್ತೇನೆ. ಪ್ರಾತಃಕಾಲದಲ್ಲಿ ಮಂಡೋದರಿಯು ರಾವಣನ ಜೊತೆ ಉಪ್ಪರಿಗೆಯ ಮೇಲೆ ಬಂದಳು. ಅಲ್ಲಿ ಅವಳು ಪ್ರತಿ ದಿನವೂ ಪಾರಿವಾಳಗಳಿಗೆ ಕಾಳುಗಳನ್ನು ಹಾಕುತ್ತಿದ್ದಳು. ಕಾಳುಗಳನ್ನು ತಿನ್ನಲೂ ಅಸಂಖ್ಯ ಪಾರಿವಾಳಗಳು ಅಲ್ಲಿಗೆ ಬರುತ್ತಿದ್ದವು. ಮಂಡೋದರಿಯು ಕಾಳುಗಳನ್ನು ಹೆಕ್ಕುತ್ತಿದ್ದ ಪಾರಿವಾಳಗಳಿಗೆ ಹೇಳಿದಳು - ಎಚ್ಚರಿಕೆ! ಕಾಳನ್ನು ತಿನ್ನಕೂಡದು, ಇದು ರಾವಣ ಮಹಾರಾಜರ ಆಣೇ. ಆದರೆ ಆ ಪಕ್ಷಿಗಳು ಕಾಳುಗಳನ್ನು ಹೆಕ್ಕುತ್ತಲೇ ಇದ್ದುವು. ಮತ್ತೇ ರಾಣಿಯು ನೋಡಿ, ತಮ್ಮೆದುರಿಗೆ ತಮ್ಮ ಆಣೆಯನ್ನು ಹೇಳಿದರೂ ಇವು ಕಾಳುಗಳನ್ನು ತಿನ್ನುತ್ತಲೇ ಇವೆ. ರಾವಣನು ಹೇಳಿದನು - ಮೂರ್ಖ! ನಿನ್ನ ಮಾತು ಈ ಬಡ ಪಕ್ಷಿಗಳಿಗೆ ಹೇಗೆ ಗೊತ್ತಾಗಬೇಕು! ಮಂಡೋದರಿ ಹೇಳಿದಳು. ಈಗ ತಾವು ರಾಜಾ ಚಕ್ವವೇಣನ ಪ್ರಭಾವವನ್ನು ನೋಡಿ. ಮತ್ತೆ ಅವಳು ಪಕ್ಷಿಗಳಿಗೆ ಹೇಳಿದಳು - ಎಚ್ಚರಿಕೆ! ಚಕ್ವವೇಣನ ಆಣೆಯಾಗಿದೆ, ಯಾರೂ ಕಾಳುಗಳನ್ನು ತಿನ್ನಬಾರದು, ಇದನ್ನು ಕೇಳಿದ ಕೂಡಲೇ ಎಲ್ಲ ಪಕ್ಷಿಗಳೂ ಕಾಳುಗಳನ್ನು ಹೆಕ್ಕುವುದನ್ನು ನಿಲ್ಲಿಸಿದವು. ಅವುಗಳಲ್ಲಿ ಒಂದು ಕಿವುಡು ಪಕ್ಷಿಯಾಗಿದ್ದರಿಂದ ಅದಕ್ಕೆ ಕೇಳಿಸದೇ ಅದು ಕಾಳನ್ನು ಹೆಕ್ಕುತ್ತಿತ್ತು. ಕೂಡಲೇ ಅದರ ಕತ್ತು ಮುರಿದು ಬಿತ್ತು. ರಾಣಿಯು ರಾವಣನಿಗೆ ಹೇಳಿದಳು-ನೋಡಿ, ರಾಜಾ ಚಕ್ವವೇಣನ ಆಣೆಯೆಂದು ತಿಳಿದು ಪಕ್ಷಿಗಳೆಲ್ಲವೂ ಹೆಕ್ಕುವುದನ್ನು ನಿಲ್ಲಿಸಿದವು. ಒಂದು ಕಿವುಡು ಪಕ್ಷಿ ಕೇಳಿಸದೆ ಕಾಳನ್ನು ಎತ್ತಿಕೊಂಡ ಕೂಡಲೇ ಚಕ್ವವೇಣನ ಚಕ್ರದಿಂದ ಅದರ ಕತ್ತು ಕತ್ತರಿಸಿ ಕೆಳಗೆ ಬಿತ್ತು. ಮತ್ತೇ ರಾಣಿಯು ಪಕ್ಷಿಗಳಿಗೆ ಹೇಳಿದಳು - ಈಗ ನಾನು ಚಕ್ವವೇಣನ ಆಣೆಯನ್ನು ಹಿಂತೆಗೆದುಕೊಳ್ಳುತ್ತೇನೆ, ಈಗ ಕಾಳನ್ನು ತಿನ್ನಿರಿ. ಪಕ್ಷಿಗಳು ಕೂಡಲೇ ಕಾಳುಗಳನ್ನು ಹೆಕ್ಕತೊಡಗಿದವು. ರಾಣಿಯು ಮತ್ತೆ ಹೇಳಿದಳು- ನಿಮ್ಮೆದುರಿಗೆ ನಿಂತಿರುವ ರಾಜಾ ರಾವಣನ ಆಣೆಯಾಗಿದೆ, ನೀವು ಯಾರೂ ಕಾಳು ಹೆಕ್ಕಬಾರದು. ಆದರೆ ರಾವಣನು ಎದುರಿಗಿದ್ದರೂ ಯಾವ ಪಕ್ಷಿಗಳೂ ಗಮನ ಕೊಡದೆ ಅವು ಕಾಳುಗಳನ್ನು ಹೆಕ್ಕುವುದನ್ನು ನಿಲ್ಲಿಸಲಿಲ್ಲ. ಮಂಡೋದರಿಯು ರಾವಣನಿಗೆ ಹೇಳಿದಳು - ನೋಡಿ, ಈ ಪಕ್ಷಿಗಳ ಮೇಲೆ ತಮ್ಮ ಪ್ರಭಾವ ಏನೂ ನಡೆಯುವುದಿಲ್ಲ. ಆದರೆ ರಾಜಾ ಚಕ್ವವೇಣನ ಪ್ರಭಾವದ ಬಗೆಗೆ ಯೋಚಿಸಿರಿ. ಅವನು ಎದುರಿಗಿಲ್ಲದೇ ಹೋದರೂ ಅವನ ಪ್ರಭಾವ ಎಷ್ಟಿದೆ ಎಂಬುದನ್ನು. ರಾವಣನು ಹೇಳಿದನು - ಇದರಲ್ಲಿ ನಿನ್ನ ಮಾಯೆ ಏನಾದರೂ ಇರಬಹುದು. ಇಲ್ಲದೇ ಹೋದರೆ ಈ ಬಡಪಾಯಿ ಪಕ್ಷಿಗಳಿಗೆ ಏನು ಗೊತ್ತಾಗುತ್ತದೆ. ಎಂದು ಹೇಳಿ ಏನೋ ನೆಪದಿಂದ ರಾಜಸಭೆಗೆ ಹೊರಟು ಹೋದನು.</p>
<p class="Text">ಈ ಕಡೆ ರಾಜಾ ಚಕ್ವವೇಣನ ಮಂತ್ರಿಯು ಸಮುದ್ರ ತೀರದಲ್ಲಿ ಒಂದು ಕೃತಕವಾದ ಲಂಕೆಯನ್ನು ನಿರ್ಮಿಸಿದನು. ಅವನು ಕಾಡಿಗೆಯಂತೆ ಅತ್ಯಂತ ನುಣುಪಾದ ಮಣ್ಣನ್ನು ಸಮುದ್ರದ ನೀರಿನಲ್ಲಿ ಕದರಿ ಹೆಪ್ಪುಗಟ್ಟಿದ ಹಾಲಿನಂತೆ, ಸಿದ್ಧಮಾಡಿ, ದಡದ ಜಾಗವನ್ನು ಸಮತಲ ಮಾಡಿ ಅದರ ಮೇಲೆ ಮಣ್ಣಿನಿಂದ ಒಂದು ಚಿಕ್ಕ ಆಕಾರದ ಕೃತಕ ಲಂಕೆಯನ್ನು ನಿರ್ಮಾಣ ಮಾಡಿದನು. ನೀರಿನಲ್ಲಿ ಕರಗಿಸಿದ ಆ ಮಣ್ಣಿನ ಕೆಸರನ್ನು ಹನಿ ಹನಿಯಾಗಿ ಬೀಳಿಸಿ ಅದರಿಂದ ಲಂಕೆಯ ಸುತ್ತಲಿನ ಆವಾರದ ಗೋಡೆಯನ್ನು, ಗೋಪುರವನ್ನು ಮತ್ತು ಕೋಟೆಯ ಬಾಗಿಲು ಮುಂತಾದವನ್ನು ತಯಾರಿಸಿದನು. ಆವಾರದ ಗೋಡೆಯ ನಾಲ್ಕು ಕಡೆಯಲ್ಲಿ ಶಿಖರಗಳನ್ನು ಮಾಡಿದನು. ಕೋಟೆಯ ಒಳಗೆ ಲಂಕೆಯ ರಾಜಧಾನಿ ಮತ್ತು ನಗರದ ಪ್ರಸಿದ್ಧ ದೊಡ್ಡ ದೊಡ್ಡ ಮನೆಗಳನ್ನೂ ಚಿಕ್ಕ ಚಿಕ್ಕ ಆಕಾರದಲ್ಲಿ ರಚಿಸಲಾಯಿತು. ಇವೆಲ್ಲವನ್ನು ಮಾಡಿ ಪೂರ್ಣಗೊಳಿಸಿದ ನಂತರ ಮತ್ತೆ ರಾವಣನ ಸಭೆಗೆ ಹೋದನು. ಅವನನ್ನು ನೋಡಿ ರಾವಣನು ದಿಗಲುಗೊಂಡು ಕೇಳಿದನು - ಏನಯ್ಯಾ! ಮತ್ತೆ ಏಕೆ ಇಲ್ಲಿಗೆ ಬಂದೆ? ಅವನು ಹೇಳಿದನು - ನಾನು ತಮಗೆ ಒಂದು ಕೌತುಕವನ್ನು ತೋರಿಸುತ್ತೇನೆ. ತಾವು ನನ್ನ ಜೊತೆ ಸಮುದ್ರ ತೀರಕ್ಕೆ ಬನ್ನಿ. ರಾವಣನು ಕೌತುಕವನ್ನು ನೋಡವ ಉತ್ಸಾಹದಿಂದ ಕೆಲವು ಜನ ಸಭಾಸದರೊಡನೆ ಸಮುದ್ರತಟಕ್ಕೆ ಬಂದನು. ಅಲ್ಲಿ ಚಕ್ವವೇಣನ ಮಂತ್ರಿಯು ರಚನೆ ಮಾಡಿದ್ದ ಚಿಕ್ಕ ಆಕಾರದ ಲಂಕಾಪಟ್ಟಣವನ್ನು ನೋಡಿದನು.</p>
<p class="Text">ಆ ಮಂತ್ರಿಯು ರಾವಣನನ್ನು ಕೆಳದನು - ನೋಡಿರಿ, ಇದು ಸರಿಯಾಗಿ ತಮ್ಮ ಲಂಕೆಯ ನಕಲಿನಂತೆಯೇ ಇದೆ ಅಲ್ಲವೇ? ರಾವಣನು ಅವನ ಆದ್ಭುತ ನಿರ್ಮಾಣ ಕೌಶಲವನ್ನು ನೋಡಿ ಹೇಳಿದನು - ಸರಿಯಾಗಿದೆ, ಏನು ಇದನ್ನು ತೋರಿಸಲೆಂದೇ ಇಲ್ಲಿಗೆ ನನ್ನನ್ನು ಕರೆತಂದೆಯಾ? ಮಂತ್ರಿಯು ಹೇಳಿದನು - ಇಲ್ಲ ಇಲ್ಲ, ಈ ಲಂಕೆಯಿಂದ ನಿಮಗೊಂದು ಕೌತುಕವನ್ನು ನಾನು ತೋರಿಸುವೆನು. ನೋಡಿ, ಲಂಕೆಯ ಪೂರ್ವದ ಆವಾರ, ಬಾಗಿಲು, ಬುರುಜು ಮತ್ತು ಗೋಪುರಗಳನ್ನು ಸ್ಪಷ್ಟವಾಗಿ ಹೇಗಿದೆಯೋ ಹಾಗೆಯೇ ಕಾಣುತ್ತಿದೆ, ಅಲ್ಲವೆ? ರಾವಣನು ಕಾಣುತ್ತಿದೆ ಎಂದನು. ಮಂತ್ರಿಯು ಹೇಳಿದನು-ನನ್ನಿಂದ ರಚಿಸಲಾಗಿರುವ ಲಂಕೆಯ ಪೂರ್ವದ್ವಾರದ ಶಿಖರಗಳನ್ನು ರಾಜಾ ಚಕ್ವವೇಣನ ಆಣೆಯೆಂದು ಹೇಳಿ ಕೆಡುವುತ್ತೇನೆ, ಇದರ ಜೊತೆ ತಾವು ತಮ್ಮ ಲಂಕೆಯ ಪೂರ್ವದ್ವಾರದ ಗೋಪುರಗಳು ಬೀಳುವುದನ್ನು ಕಾಣುವಿರಿ; ಎಂದು ಹೇಳಿ ಮಂತ್ರಿಯು ‘ರಾಜಾ ಚಕ್ವವೇಣರ ಆಣೆಯಾಗಿದೆ’ ಎಂದು ಹೇಳುತ್ತಾ ತಾನು ರಚಿಸಿದ ಲಂಕೆಯ ಪೂರ್ವದ್ವಾರದ ಗೋಪುರಗಳನ್ನು ಬೀಳಿಸಿದನು. ಅವುಗಳ ಬೀಳುತ್ತಿರುವಂತೆಯೇ ರಾವಣನ ಲಂಕೆಯ ಪೂರ್ವದ್ವಾರದ ಗೋಪುರಗಳೂ ಬೀಳುವುದು ಕಂಡು ಬಂದಿತು. ಇದನ್ನು ನೋಡಿ ರಾವಣನಿಗೆ ಬಹಳ ಆಶ್ವರ್ಯವಾಯಿತು. ಅನಂತರ ಮತ್ತೆ ದೂತನು - ಈಗ ನಾನು ರಚಿಸಿರುವ ಲಂಕೆಯ ಪೂರ್ವ ಪ್ರಾಕಾರದ ಬಾಗಿಲಿನ ಅಕ್ಕ ಪಕ್ಕದ ನಾಲ್ಕು ಬುರುಜುಗಳನ್ನು ನಷ್ಟಗೊಳಿಸುತ್ತೇನೆ, ಇದರ ಜೊತೆಗೆ ತಮ್ಮ ಲಂಕೆಯ ನಿಜವಾದ ಬುರುಜುಗಳು ಬೀಳುವುದನ್ನು ಕಾಣುವಿರಿ ಎಂದು ಹೇಳಿ ಅವನು ಚಕ್ವವೇಣನ ಆಣೆಯಾಗಿದೆ ಎಂದು ಹೇಳಿ ತಾನು ರಚಿಸಿದ ಮಣ್ಣಿನ ಲಂಕೆಯ ಬುರುಜುಗಳನ್ನು ನಾಶ ಮಾಡಿದನು. ಅದರ ಜೊತೆ ರಾವಣನ ನಿಜ ಲಂಕೆಯ ಪೂರ್ವದ್ವಾರದ ಬುರುಜುಗಳು ಕೆಳಗೆ ಬಿದ್ದು ಚೂರು ಚೂರಾದವು. ಅದನ್ನು ನೋಡಿ ರಾವಣನಿಗೆ ಅತ್ಯಂತ ವಿಸ್ಮಯವಾಗಿ ಮಂಡೋದರಿ ಹೇಳಿದ ಮಾತುಗಳು ನೆನಪಾದವು.</p>
<p class="Text">ಅನಂತರ ಮತ್ತೆ ಚಕ್ವವೇಣನ ಮಂತ್ರಿಯು ಹೇಳಿದನು - ರಾಜನೇ! ತಾವು ಐವತ್ತು ಕೆ.ಜಿ. ಚಿನ್ನವನ್ನು ತೆರಿಗೆಯ ರೂಪದಲ್ಲಿ ಕೊಡದೇ ಹೋದರೂ ನಮ್ಮ ಮಹಾರಾಜರು ತಮ್ಮೊಡನೆ ಯುದ್ಧ ಮಾಡುವ ಅವಶ್ಯಕತೆ ಇರುವುದಿಲ್ಲ. ರಾಜಾ ಚಕ್ವವೇಣರ ಚಕ್ರ ಚಲಿಸುತ್ತಿರುತ್ತದೆ. ತಮ್ಮ ಲಂಕೆಯನ್ನು ಧ್ವಂಸ ಮಾಡಲು ನಾನೊಬ್ಬನೇ ಸಾಕು. ಈಗಲೇ ನಮ್ಮ ಮಹಾರಾಜರ ಆಣೆಯೆಂದು ಹೇಳಿ ತಮ್ಮ ಲಂಕೆಯನ್ನು ಕ್ಷಣ ಮಾತ್ರದಲ್ಲಿ ಕೈ ಚಿಟಿಕೆ ಹಾಕುವುದರಲ್ಲಿ ದ್ವಂಸ ಮಾಡುತ್ತೇನೆ. ತಾವು ರಕ್ಷಣೆ ಮಾಡಿಕೊಳ್ಳಲು ಸಾಧ್ಯವಾದರೆ ಮಾಡಿಕೊಳ್ಳಿ, ತಮಗೆ ಲಂಕೆಯ ರಕ್ಷಣೆಯ ಬಗೆಗೆ ಕಾಳಜಿ ಇರುವುದಾದರೆ ತೆರಿಗೆಯ ರೂಪದಲ್ಲಿ ಐವತ್ತು ಕೆ.ಜೆ. ಚಿನ್ನವನ್ನು ಕೊಡಿ, ಇದಲ್ಲದೆ ಬೇರೆ ಉಪಾಯವೇ ಇಲ್ಲ. ರಾವಣನು ಯೋಚಿಸಿದನು ನಾನು ನೋಡುತ್ತಿರುವಂತೆಯೇ ಕ್ಷಣ ಮಾತ್ರದಲ್ಲಿ ಪೂರ್ವದ್ವಾರದ ಗೋಪುರಗಳು ಕಳಚಿ ಬಿದ್ದವು. ಅವು ಲೋಹಗಳಿಂದ ಮಾಡಲಾಗಿದ್ದು ಅತ್ಯಂತ ಬಲಿಷ್ಠವಾಗಿದ್ದರೂ ಮುರಿದು ಹೋದವು. ಇದನ್ನು ನೋಡಿದರೆ ಇದೇ ಪ್ರಕಾರವಾಗಿ ಲಂಕೆಯೆಲ್ಲವನ್ನೂ ನಾಶವಾಡುವುದು ಇವನಿಗೆ ಬಹಳ ಸುಲಭವಾಗಿದೆ ಎಂದುಕೊಂಡು ಐವತ್ತು ಕೆ.ಜಿ. ಚಿನ್ನವನ್ನು ಕೊಡಲು ಒಪ್ಪಿ ಮಂತ್ರಿಗೆ ಹೇಳಿದನು - ಆಗಲೀ ನಡೆಯಿರಿ, ನಾನು ತಮಗೆ ಐವತ್ತು ಕೆ.ಜಿ. ಚಿನ್ನವನ್ನು ಕೊಡುತ್ತೇನೆ ಎಂದು ಹೇಳಿ ಚಿನ್ನವನ್ನು ಕೊಟ್ಟ ಬೀಳ್ಕೊಟ್ಟನು.</p>
<p class="Text">ಮಂತ್ರಿಯು ಚಿನ್ನವನ್ನು ತೆಗೆದುಕೊಂಡು ಬಂದು ರಾಜಾ ಚಕ್ವವೇಣ ಮತ್ತು ಅವನ ರಾಣಿಯ ಮುಂದೆ ಇಟ್ಟು ಹೇಳಿದನು - ತಮ್ಮ ಆಜ್ಞೆಯಂತೆ ರಾವಣನಿಂದ ಐವತ್ತು ಕೆ.ಜಿ. ಚಿನ್ನವನ್ನು ತೆರಿಗೆಯ ರೂಪದಲ್ಲಿ ವಸೂಲಿ ಮಾಡಿ ತಂದಿದ್ದೇನೆ. ರಾಜನು ನೀನು ಈ ಚಿನ್ನವನ್ನು ಹೇಗೆ ವಸೂಲು ಮಾಡಿದೆ ಎಂದು ಕೇಳಿದ್ದಕ್ಕೆ ಮಂತ್ರಿಯು ಎಲ್ಲ ಘಟನೆಯನ್ನೂ ಆದ್ಯೋಪಾಂತವಾಗಿ ವಿವರಿಸಿದನು.</p>
<p class="Text">ಈ ವೃತ್ತಾಂತವನ್ನು ಕೇಳಿ ರಾಣಿಗೆ ಬಹಳ ಆಶ್ಚರ್ಯವಾಯಿತು. ಅವಳು ಇದರಿಂದ ಅತ್ಯಂತ ಪ್ರಭಾವಿತಳಾಗಿ ಕೇಳಿದಳು - ಏನು ವಿಚಾರ? ರಾಜನು ಹೇಳಿದನು - ನಾವು ಸ್ವಾವಲಂಬಿಗಳಾಗಿ ಪರಿಶ್ರಮ ಪೂರ್ವಕವಾಗಿ ವ್ಯವಸಾಯದಿಂದ ನಮ್ಮ ನಿರ್ವಹಣೆಯನ್ನು ಮಾಡಿಕೊಳ್ಳುತ್ತಾ ವೈರಾಗ್ಯ - ತ್ಯಾಗಗಳಿಂದ ಜೀವನ ನಡೆಸುತ್ತಿದ್ದೇವೆ. ನಿಷ್ಕಾಮ ಭಾವದಿಂದ ಪ್ರಜೆಗಳ ಹಣವನ್ನು ಪ್ರಜೆಗಳಿಗಾಗಿಯೇ ವ್ಯಯ ಮಾಡುತ್ತಿದ್ದೇವೆ. ನಮ್ಮ ವ್ಯಕ್ತಿಗತ ಕಾರ್ಯಗಳಿಗೆ ರಾಜ್ಯದ ಹಣವನ್ನು ಮುಟ್ಟುವುದೂ ಸಹ ಇಲ್ಲ, ಅದರ ಪ್ರಭಾವವೇ ಇದು.</p>
<p class="Text">ಇದನ್ನು ಕೇಳಿ ರಾಣಿಯ ಮನಸ್ಸು ಪರಿವರ್ತಿತವಾಯಿತು. ರಾಣಿಯು ಹೇಳಿದಳು - ಸ್ವಾಮಿಯೇ ! ನನಗೆ ಬಹುಮೂಲ್ಯವಾದ ವಸ್ತ್ರಾಭರಣಗಳು ಬೇಡ, ಇಲ್ಲಿಯವರೆಗೆ ಹೇಗೆ ನೇಮ ನಿಯಮಗಳಿಂದ ಇದ್ದೆನೋ, ಹಾಗೆಯೇ ಮುಂದೆಯೂ ಇರುವೆನು, ಸ್ವಲ್ಪವೂ ಬದಲಾವಣೆ ಮಾಡಿಕೊಳ್ಳುವುದಿಲ್ಲ. ಶ್ರೀಮಂತ ಉದ್ಯಮಿಗಳ ಪತ್ನಿಯರ ದುಷ್ಟ ಸಂಗದಿಂದ ನನ್ನ ಬುದ್ದಿಯು ತ್ಯಾಗ - ವೈರಾಗ್ಯ ಮತ್ತು ಧರ್ಮದಿಂದ ವಿಚಲಿತವಾಗಿತ್ತು. ಆದರೆ ಈಗ ಅವರ ಕುಸಂಗದ ಯಾವ ಪ್ರಭಾವವೂ ನನ್ನ ಮೇಲೆ ಇರುವುದಿಲ್ಲ. ನಾನು ತಮ್ಮಲ್ಲಿ ಮಾಡಿದ ದುರಾಗ್ರಹಕ್ಕೆ ನನ್ನನ್ನು ಕ್ಷಮಿಸಿರಿ. ನನ್ನ ಅಪರಾಧವನ್ನು ತಾವು ಮನ್ನಿಸಿ ಈ ಸ್ವರ್ಣವನ್ನು ಹಿಂದಕ್ಕೆ ಕೊಟ್ಟು ಕಳುಹಿಸಿ.</p>
<p class="Text">ರಾಜನು ರಾಣಿಯ ಮಾತನ್ನು ಒಪ್ಪಿ ಮಂತ್ರಿಯನ್ನು ಕರೆದು ಮಂತ್ರಿ ಇವಳ ಮೇಲಾಗಿದ್ದ ಕುಸಂಗದ ಫಲವು ಈಶ್ವರನ ಕೃಪೆಯಿಂದ ದೂರವಾಗಿದೆ. ಈಗ ಈ ಚಿನ್ನವನ್ನು ಎಲ್ಲಿಂದ ತಂದಿರುವೆಯೋ ಅಲ್ಲಿಗೇ ಹೋಗಿ ಇದನ್ನು ವಾಪಸ್ಸು ಕೊಟ್ಟು ಬಾ. ರಾಜಾಜ್ಞೆಯಾದೊಡನೆಯೇ ಮಂತ್ರಿಯು ಮತ್ತೆ ಲಂಕಾಧಿಪತಿ ರಾವಣನಲ್ಲಿಗೆ ಹೋಗಿ ತುಂಬಿದ ಸಭೆಯಲ್ಲಿ ಹೇಳಿದನು - ಮಹಾರಾಜಾ! ಚಕ್ವವೇಣರು ತಮ್ಮ ಈ ಸ್ವರ್ಣವನ್ನು ತಮಗೇ ವಾಪಸ್ಸು ಕಳುಹಿಸಿದ್ದಾರೆ. ಅವರ ಪತ್ನಿಗಿದ್ದ ಬಹುಮೂಲ್ಯ ವಸ್ತ್ರಾಭರಣಗಳನ್ನು ತೊಡುವ ಅಭಿಲಾಷೆಯು ಭಗವತ್ಕೃಪೆಯಿಂದ ದೂರವಾಗಿದೆ. ಆದ್ದರಿಂದ ಅವರಿಗೆ ಇದರ ಅವಶ್ಯಕತೆಯು ಈಗ ಇಲ್ಲ.</p>
<p class="Text"> ಈ ಮಾತುಗಳನ್ನು ಕೇಳಿ ರಾವಣನ ಹೃದಯದ ಮೇಲೆ ಚಕ್ವವೇಣನ ತ್ಯಾಗದ ಪ್ರಭಾವವು ಇನ್ನೂ ಅಧಿಕವಾಗಿ ಆಯಿತು. ಅವನು ಸ್ವರ್ಣವನ್ನು ಮತ್ತೆ ಪಡೆದು ಬಹು ಆದರ ಸತ್ಕಾರದಿಂದ ಮಂತ್ರಿಯನ್ನು ಬೀಳ್ಕೊಟ್ಟನು. ಮಂತ್ರಿಯು ವಾಪಸ್ಸು ಬಂದು ಸ್ವರ್ಣವನ್ನು ರಾವಣನಿಗೆ ಹಿಂದಕ್ಕೆ ಕೊಟ್ಟ ಎಲ್ಲ ವಿಚಾರವನ್ನು ರಾಜ ರಾಣಿಯರಿಗೆ ವಿಶದವಾಗಿ ಹೇಳಿದನು. ಅವನ ಮಾತುಗಳಿಂದ ರಾಜ ರಾಣಿಯರು ಸಂತುಷ್ಟರಾದರು. ರಾಜಾ ಚಕ್ವವೇಣನ ಪ್ರಭಾವವು ಯಕ್ಷ, ರಾಕ್ಷಸ, ದೇವತೆ, ಮನುಷ್ಯ, ಋಷಿ, ಮುನಿ, ಪಶು, ಪಕ್ಷಿಗಳಾದಿಯಾಗಿ ಸಮಸ್ತರ ಮೇಲೂ ಇತ್ತು.</p>
<p class="Text">ಈ ಕಥೆಯಿಂದ ನಾವು ಏನು ತಿಳಿದುಕೊಳ್ಳಬಹುದೆಂದರೆ - ಪ್ರತ್ಯೇಕ ಸ್ತ್ರೀಪುರುಷರೂ ನಿಷ್ಕಾಮಭಾವದಿಂದ ತಮ್ಮ ತಮ್ಮ ವರ್ಣಾಶ್ರಮಕ್ಕೆ ಅನುಸಾರವಾಗಿ ನ್ಯಾಯ ಮತ್ತು ಸತ್ಯತೆಯಿಂದ ತಮ್ಮ ಜೀವನವನ್ನು ನಿರ್ವಹಿಸಬೇಕು. ಪರಾವಲಂಬಿಯಾಗಿ ಜೀವಿಸುವುದು ಘೃಣಾಸ್ಪದವಾದುದೆಂದು ತಿಳಿಯಬೇಕು. ಸುಳ್ಳು, ಕಪಟ, ಅಪ್ರಾಮಾಣಿಕತೆಗಳಿಂದ ಸಂಪಾದಿಸಿದ ಹಣದಿಂದ ನಮಗೆ ಉತ್ತಮವಾದ ಹಣ್ಣುಹಂಪಲು ಮತ್ತು ಮೃಷ್ಠಾನ್ನಗಳು ದೊರೆತರೂ ಅದು ವಿಷಕ್ಕೆ ಸಮವಾದುದೆಂದು ಭಾವಿಸಬೇಕು. ಆದರೆ ನಮ್ಮ ನ್ಯಾಯೋಚಿತವಾದ ಸ್ವಯಾರ್ಜಿತದಿಂದಗಳಿಸಿದ ಪವಿತ್ರಹಣದಲ್ಲಿ ಒಂದು ಮುಷ್ಟಿಯಷ್ಟು ಬೇಯಿಸಿದ ಕಡಲೇ ಗುಗ್ಗರಿ ತಿನ್ನಲು ಸಿಕ್ಕಿದರೂ ಅಮೃತಕ್ಕೆ ಸಮಾನವೆಂದು ತಿಳಿಯಬೇಕು. ನಾವು ಕಾಯಿಲೆಯ ಮತ್ತು ಆಪತ್ತಿನ ಸಮಯದಲ್ಲಿ ಹೊರತು, ನೌಕರ-ಚಾಕರರು, ಪತ್ನೀ-ಪುತ್ರರು ಮತ್ತು ಶಿಷ್ಯರು ಮೊದಲಾದವರಿದ್ದರೂ ಸಾಧ್ಯವಾದಷ್ಟು ನಮ್ಮ ಶರೀರಕ್ಕೆ ಸಂಬಂಧಿಸಿದ ಕೆಲಸಗಳನ್ನು ನಾವೇ ಮಾಡಿಕೊಳ್ಳಬೇಕು. ಇದರಿಂದ ಇನ್ನೊಬ್ಬರನ್ನು ಅವಲಂಬಿಸಿ ನಾವು ಬದುಕುವುದು ತಪ್ಪುತ್ತದೆ. ಸತ್ಪುರಷರಿಗೆ ಪರಾವಲಂಬಿಯಾಗಿ ಜೀವಿಸುವುದು ಲಜ್ಜಾಸ್ಪದವಾದುದು.</p>
<p class="Text">ನಾವು ಸಮಯವನ್ನು ಅತ್ಯಮೂಲ್ಯವೆಂದು ತಿಳಿದು ಒಂದು ಕ್ಷಣವೂ ವ್ಯರ್ಥವಾಗದಂತೆ ಕಳೆಯಬೇಕು. ಯಾವಾಗಲೂ ಭಗವಂತನ ಸ್ಮರಣೆ ಮಾಡುತ್ತಾ ಪರೋಪಕಾರ ಮತ್ತು ಶರೀರ ನಿರ್ವಹಣೆಯಲ್ಲಿ ತೊಡಗಿರಬೇಕು. ಆರು ಗಂಟೆ ನಿದ್ರೆ ಮಾಡುವುದರ ಹೊರತು ಉಳಿದ ಸಮಯವನ್ನು ಒಂದು ಕ್ಷಣವೂ ವ್ಯರ್ಥವಾಗಿ ಹಾಳುಮಾಡಬಾರದು. ಹಾಗೂ ದುರುಪಯೋಗವಾಗದಂತೆ ನೋಡಿಕೊಳ್ಳಬೇಕು. ಮಾನವ ಜೀವನವು ಅಮೂಲ್ಯವಾಗಿದೆ. ಆದ್ದರಿಂದ ಒಂದು ಕ್ಷಣವೂ ಸಹ ನಿರರ್ಥಕವಾಗಿ ಹಾಳಾಗಬಾರದು. ಯಾವ ಕೆಲಸವು ಎಲ್ಲಕ್ಕಿಂತ ಉತ್ತಮವೆಂದು ನಮ್ಮ ಬುದ್ಧಿ ಶಕ್ತಿಯಿಂದ ತಿಳಿದು ಅದನ್ನೇ ಮಾಡುತ್ತಿರಬೇಕು.</p>
<p class="Text para-style-override-2">ಸ್ವಲ್ಪಸಮಯದ ಕುಸಂಗವೂ ಸಹ ಬಹಳ ಹಾನಿಕಾರಕವಾದುದು, ಈ ಮಾತನ್ನು ಗಮನದಲ್ಲಿಟ್ಟುಕೊಂಡು ನಾಸ್ತಿಕರು, ನೀಚರು, ಪ್ರವಾದಿಗಳು, ಭೋಗಿಗಳು, ಪಾಪಿಗಳು, ನಿಷ್ಪ್ರೋಜಕರು, ಸೋಮಾರಿಗಳು, ಪರಾವಲಂಬಿಗಳು ಯಾವಾಗಲೂ ಆಟ-ವಿನೋದಗಳಲ್ಲಿ ಕಾಲ ಕಳೆಯುವವರು, ಮಾದಕ ದ್ರವ್ಯಗಳನ್ನು ಸೇವಿಸುವವರು. ಇಂತಹ ಸ್ತ್ರೀ ಪುರುಷರ ಸಂಗವನ್ನು ಮರೆತೂ ಸಹ ಕ್ಷಣ ಮಾತ್ರವೂ ಮಾಡಬಾರದು. ಪ್ರಮಾದ, ಆಲಸ್ಯ, ನಿದ್ರೆ, ಭಯ, ಉದ್ವೇಗ, ರಾಗ, ದ್ವೇಷ, ಅಹಂಕಾರ ಮತ್ತು ದುರ್ವ್ಯಸನ ಮುಂತಾದವುಗಳಿಂದ ರಹಿತರಾಗಿ ತಮ್ಮ ಜೀವನವನ್ನು ವಿವೇಕ, ವೈರಾಗ್ಯ, ತ್ಯಾಗ ಮತ್ತು ಸಂಯಮದಿಂದಲೂ, ನಿಷ್ಕಾಮ ಭಾವದಿಂದಲೂ, ಭಜನೆ - ಧ್ಯಾನಗಳಿಂದಲೂ, ಸತ್ಸಂಗ ಸ್ವಾಧ್ಯಾಯದಿಂದಲೂ ಕಳೆಯಬೇಕು. ಸಕಲ ಜೀವಿಗಳನ್ನೂ ಪರಮಾತ್ಮನ ಸ್ವರೂಪವೆಂದು ತಿಳಿದು ಆಸಕ್ತಿ ಮತ್ತು ಅಹಂಕಾರ ರಹಿತವಾಗಿ ತನು-ಮನ-ಧನದಿಂದ ನಿಷ್ಕಾಮ ಪೂರ್ವಕವಾಗಿ ಎಲ್ಲರ ಸೇವೆ ಮಾಡಬೇಕು. ಎಲ್ಲರಲ್ಲೂ ಸಮದರ್ಶಿಯಾಗಿದ್ದು ದಯೆ ಮತ್ತು ನಿರ್ವ್ಯಾಜ ಪ್ರೇಮವನ್ನಿಡಬೇಕು.<span></span></p>


<p class="Page-Break"> </p>
<p class="Chapter-Heading" id="toc_marker-10">8. ಜೀವನದ ಸಫಲತೆಗೆ ಅನುಪಮ ಶಿಕ್ಷಣ</p>
<p class="Shlok">ಇಂದ್ರಿಯಾರ್ಥೇಷು ವೈರಾಗ್ಯಮನಹಂಕಾರ ಏವ ಚ ।</p>
<p class="Shlok">ಜನ್ಮ ಮೃತ್ಯುಜರಾವ್ಯಾಧಿದುಃಖದೋಷಾನುದರ್ಶನಮ್ ॥</p>
<p class="TXT-Right">(ಗೀತಾ 13/8)</p>
<p class="Text">ಇಹ - ಪರಲೋಕಗಳ ಎಲ್ಲಾ ಭೋಗಗಳಲ್ಲಿಯೂ ಆಸಕ್ತಿಯಿಲ್ಲದಿರುವುದು, ಅಹಂಕಾರವಿಲ್ಲದಿರುವುದು, ಜನನ - ಮರಣ, ಮುಪ್ಪು-ರೋಗ, ದುಃಖ ಮತ್ತು ದೋಷಗಳು ಇತ್ಯಾದಿ ಎಲ್ಲವುಗಳ ಬಗೆಗೆ ಪದೇ - ಪದೇ ಯೋಚಿಸಿನೋಡಬೇಕು.</p>
<p class="Text">ಈ ಶ್ಲೋಕದ ಭಾವವನ್ನು ಹದಯಂಗಮವಾಗಿಸಿಕೊಳ್ಳಲು ಒಂದು ಕಥೆಯನ್ನು ಕಲ್ಪಿಸಬಹುದು - ಅವಂತೀಪುರದ ರಾಜನಾದ ವಿಷ್ವಕ್ಸೇನನು ದೊಡ್ಡ ಧರ್ಮಾತ್ಮನಾಗಿದ್ದನು. ಅವನ ರಾಜ್ಯವು ಧನ-ಧಾನ್ಯ ಸಂಪತ್ತಿನಿಂದ ಸಮೃದ್ಧವಾಗಿತ್ತು. ಪ್ರಜೆಗಳೂ ಆಜ್ಞಾಪಾಲಕರಾಗಿ ಸುಖ-ಸಂತೋಷದಿಂದ ಇದ್ದರು. ರಾಜನಿಗೆ ಯಾವ ವಸ್ತುವಿನ ಕೊರತೆ ಇಲ್ಲದಿದ್ದರೂ ಸಂತಾನ ಭಾಗ್ಯವಿರಲಿಲ್ಲ. ಅವನು ಒಬ್ಬ ಸದ್ಗುಣಸಂಪನ್ನ, ಸದಾಚಾರಿ ಮತ್ತು ವಿರಕ್ತರಾದ ಮಹಾತ್ಮರಲ್ಲಿಗೆ ಹೋಗಿ ಅವರ ಸೇವೆ-ಸುಶ್ರೋಷೆಗಳನ್ನು ಮಾಡುತ್ತಿದ್ದನು.</p>
<p class="Text">ಒಂದು ದಿನ ಮಹಾತ್ಮರು ಕೇಳಿದರು - ನೀನು ಬಹಳ ದಿನಗಳಿಂದ ನನ್ನ ಹತ್ತಿರ ಬರುತ್ತಿರುವೆ. ನೀನು ಬರುತ್ತಿರುವ ಉದ್ದೇಶ್ಯವೇನು? ವಿಶ್ವಕ್ಸೇನನು ಹೇಳಿದನು - ನನಗೆ ಯಾವ ವಸ್ತುವಿನ ಕೊರತೆಯೂ ಇಲ್ಲ. ತಮ್ಮ ಕೃಪೆಯಿಂದ ನನ್ನ ರಾಜ್ಯವು ಧನ - ಧಾನ್ಯಗಳಿಂದ ಸಮೃದ್ಧವಾಗಿದೆ. ಆದರೆ ನನಗೆ ಪುತ್ರ ಸಂತಾನವಿಲ್ಲ. ಇದೊಂದೇ ನನಗೆ ಇರುವ ಕೊರತೆ, ನನಗೆ ಒಬ್ಬ ಉತ್ತಮ ಪುತ್ರನಾಗುವಂತೆ ತಾವು ಯಾವುದಾದರೊಂದು ಉಪಾಯವನ್ನು ಹೇಳಿರಿ.</p>
<p class="Text">ಮಹಾತ್ಮರು ಹೇಳಿದರು - ನೀನು ಪುತ್ರಪ್ರಾಪ್ತಿಗಾಗಿ ವಿಷ್ಣುಯಾಗದ ಅನುಷ್ಠಾನವನ್ನು ಮಾಡು, ಭಗವಂತನಿಗೆ ಉಚಿತವೆನಿಸಿದರೆ ನಿನಗೆ ಪುತ್ರನನ್ನು ಕರುಣಿಸುತ್ತಾನೆ.</p>
<p class="Text">ರಾಜಾ ವಿಷ್ವಕ್ಸೇನನು ಮಹಾತ್ಮರ ಆದೇಶಾನುಸಾರವಾಗಿ ಶಾಸ್ತ್ರೋಕ್ತವಾಗಿ ವಿಷ್ಣುಯಾಗದ ಅನುಷ್ಠಾನವನ್ನು ಮಾಡಿದನು. ಆ ಯಜ್ಞಶೇಷದ ಪ್ರಸಾದ ಸ್ವೀಕಾರದ ಫಲ ಸ್ವರೂಪವಾಗಿ ಅವನ ರಾಣಿಯು ಗರ್ಭಧರಿಸಿ ಹತ್ತುತಿಂಗಳಾದ ಮೇಲೆ ಒಂದು ಪುತ್ರರತ್ನಕ್ಕೆ ಜನ್ಮಕೊಟ್ಟಳು. ಆ ಹುಡುಗನು ಬಹು ಸುಂದರನೂ, ಬುದ್ದಿವಂತನೂ ಅಗಿದ್ದನು. ಅವನನ್ನು ನೋಡಿದರೆ ಯಾರೋ ಯೋಗಭ್ರಷ್ಠನಂತೆ ಕಾಣುತ್ತಿದ್ದನು. ರಾಜನು ಅವನಿಗೆ ಶಾಸ್ತ್ರೋಕ್ತ ವಿಧಿಯಂತೆ ಅವನ ಜಾತಕರ್ಮ ಮುಂತಾದ ಸಂಸ್ಕಾರಗಳನ್ನು ಮಾಡಿಸಿ ಅವನಿಗೆ ಜನಾರ್ದನ ಎಂದು ಹೆಸರಿಟ್ಟನು. ಸ್ವಲ್ಪ ದೊಡ್ಡವನಾದ ಮೇಲೆ ಜನಾರ್ದನನಿಗೆ ಮನೆಯಲ್ಲಿಯೇ ಅಧ್ಯಾಪಕರನ್ನು ನೇಮಿಸಿ ವಿದ್ಯಾಭ್ಯಾಸ ಮಾಡಿಸಿದನು. ಕುಶಾಗ್ರ ಬುದ್ದಿಯ ಜನಾರ್ಧನನು ಬಹುಬೇಗನೆ ವಿದ್ಯೆಯಲ್ಲಿ ಪಾರಂಗತನಾದನು. ಅವನ ಸಂಸ್ಕೃತವೇ ಮುಂತಾದ ಬೇರೆ ಬೇರೆ ಭಾಷೆಗಳಲ್ಲಿ ಒಳ್ಳೆಯ ಪಾಂಡಿತ್ಯವನ್ನು ಪಡೆದನು. ಎಲ್ಲಹುಡುಗರ ಜೊತೆಯೂ ಜಗಳವಾಡುವುದಾಗಲೀ, ಇನ್ನೊಬ್ಬರನ್ನು ನಿಂದಿಸುವುದಾಗಲೀ ಮಾಡುತ್ತಿರಲಿಲ್ಲ. ಅವನು ಸ್ವಾಭಾವಿಕವಾಗಿಯೇ ಸಾಧು ಸರಳ ಸ್ವಭಾವದ ಸದ್ಗುಣ ಸದಾಚಾರ ಸಂಪನ್ನ ಮತ್ತು ಮೇಧಾವಿಯಾದ ಬಾಲಕನಾಗಿದ್ದನು.</p>
<p class="Text">ಒಂದು ದಿನ ರಾಜಾ ವಿಷ್ವಕ್ಸೇನನು ಮಹಾತ್ಮರಲ್ಲಿಗೆ ತನ್ನ ಪುತ್ರನ ಜೊತೆ ಹೋದನು. ಅವನು ಮಹಾತ್ಮರ ಚರಣಗಳಿಗೆ ನಮಸ್ಕರಿಸಿದಾಗ ರಾಜಪುತ್ರನೂ ಸಹ ತಂದೆಯನ್ನು ಅನುಸರಿಸಿ ನಮಸ್ಕರಿಸಿದನು.</p>
<p class="Text">ರಾಜನು ಹೇಳಿದನು - ಮಹಾತ್ಮರೇ! ತಾವು ಹೇಳಿದ ಅನುಷ್ಠಾನದ ಫಲಸ್ವರೂಪವಾಗಿ ತಮ್ಮ ಕೃಪೆಯಿಂದ ಈ ಬಾಲಕ ಜನಿಸಿದ್ದಾನೆ. ತಾವು ಇವನಿಗೆ ವಿದ್ಯೆ ಕಲಿಸುವ ಕೃಪೆ ಮಾಡಿರಿ.</p>
<p class="Shlok">ಇಂದ್ರಿಯಾರ್ಥಷು ವೈರಾಗ್ಯಮನಹಂಕಾರ ಏವ ಚ ।</p>
<p class="Shlok">ಜನ್ಮಮತ್ಯುಜರಾವ್ಯಾಧಿದುಃಖದೋಷಾನುದರ್ಶನಮ್ ॥</p>
<p class="Text">ಇಹಲೋಕ ಮತ್ತು ಪರಲೋಕದ ಎಲ್ಲ ಭೋಗಗಳಲ್ಲೂ ಆಸಕ್ತಿ ರಹಿತವಾಗಿರುವುದು, ಅಹಂಕಾರವಿಲ್ಲದೇ ಇರುವುದು, ಜನನ - ಮರಣ ಮತ್ತು ಮುಪ್ಪು, ರೋಗ ಮುಂತಾದವುಗಳಲ್ಲಿರುವ ದುಃಖ ಮತ್ತು ದೋಷಗಳ ಬಗೆಗೆ ಪದೇ-ಪದೇ ವಿಚಾರ ಮಾಡುವುದು.</p>
<p class="Text">ಮತ್ತೆ ಮಹಾತ್ಮರು ಆ ಬಾಲಕನ ಹಾವಭಾವಗಳನ್ನು ನೋಡಿ ಹೇಳಿದರು-ಈ ಬಾಲಕ ಯೋಗಭ್ರಷ್ಟಪುರುಷನಂತೆ ಕಾಣಿಸುತ್ತಾನೆ. ಆದ್ದರಿಂದ ಮುಂದೆ ಇವನು ಬಹು ದೊಡ್ಡ ವಿರಕ್ತ ಮಹಾಪುರುಷನಾಗಬಲ್ಲನು.</p>
<p class="Text"> ಇದನ್ನು ಕೇಳಿ ರಾಜನು ಅರಮನೆಗೆ ಬಂದು ತನ್ನ ಪತ್ನೀ, ಮಂತ್ರಿಗಳು ಮತ್ತು ಸೇವಕರನ್ನು ಏಕಾಂತದಲ್ಲಿ ಕರೆದು ಹೇಳಿದನು - ಈ ಬಾಲಕನು ಯಾವಾಗಲೂ ಸುಖ, ವಿಲಾಸ ಮತ್ತು ರಸಿಕ ಹಾಗೂ ಮೋಜಿನಿಂದ ಕೂಡಿದ ವಾತಾವರಣದಲ್ಲಿರಬೇಕು. ಭಕ್ತಿ, ಜ್ಞಾನ, ವೈರಾಗ್ಯದ ವಿಚಾರಗಳಿಂದ ಇವನನ್ನು ಸರ್ವದಾ ದೂರವಿಡಬೇಕು. ಇವನ ಮುಂದೆ ಭಕ್ತಿ, ವ್ಯರಾಗ್ಯ, ವಿವೇಕ ಹುಟ್ಟುವಂತಹ ಯಾವ ವಸ್ತುಗಳೂ ಬರದಂತೆ ನೋಡಿಕೊಳ್ಳಬೇಕು. ಈ ಬಗ್ಗೆ ಎಚ್ಚರವಹಿಸಬೇಕು.</p>
<p class="Text">ರಾಜನ ಆಪ್ಪಣೆಯಂತೆ ಎಲ್ಲ ವ್ಯವಸ್ಥೆಯನ್ನೂ ಮಾಡಲಾಯಿತು. ಆದರೆ ಜನಾರ್ಧನನ ಅಂತಃಕರಣದಲ್ಲಿ ತುಂಬಿದ್ದ ಪೂರ್ವಜನ್ಮದ ಸಂಸ್ಕಾರವನ್ನು ತಡೆಯಲೂ ಹೇಗೆ ಸಾಧ್ಯ? ಇದರ ಜೊತೆಗೆ ಅವನ ಹೃದಯದಲ್ಲಿ ಮಹಾತ್ಮರ ಶಿಕ್ಷಣದ ಪ್ರಭಾವವೂ ಸಾಕಷ್ಟಾಗಿತ್ತು. ಜನಾರ್ಧನನು ತನ್ನ ವಯಸ್ಸಿನ ಹುಡುಗರ ಜೊತೆ ಆಟವಾಡುತ್ತಿದ್ದನು. ಆದರೆ ಅವನ ಮನಸ್ಸಿನಲ್ಲಿ ಆಟ ವಿನೋದಗಳಿಗಾಗಲೀ, ಭೋಗವಿಲಾಸಗಳಿಗಾಗಲೀ, ಸ್ಥಳವಿರಲಿಲ್ಲ. ಅವನು ಹೊರಗೆಲ್ಲಾದರೂ ಪರ್ಯಟನೆಗೆ ಹೊರಟರೆ ಆಗ ರಾಜನ ಸಲಹೆಯಂತೆ ಬುದ್ಧಿವಂತನಾದ ಮಂತ್ರಿಯು ಜೊತೆಯಲ್ಲಿರುತ್ತಿದ್ದನು.</p>
<p class="Text">ಜನಾರ್ದನನಿಗೆ ಹದಿನೆಂಟು ವರ್ಷ ವಯಸ್ಸಾದಾಗ ರಾಜನು ಅವನ ವಿವಾಹವನ್ನು ಮಾಡಿದನು. ಕೆಲವು ದಿನಗಳು ಕಳೆದ ಮೇಲೆ ಅವನ ಪತ್ನಿಯು ಗರ್ಭವತಿಯಾದಳು. ಪ್ರಸವ ಸಮಯದ ದಿನಗಳಲ್ಲಿ ಹಗಲಿನಲ್ಲಿ ಅವಳು ಬಹಳ ನೋವನ್ನು ಆನುಭವಿಸಿದಳು. ಅದೇ ದಿನ ರಾತ್ರಿ ಜನಾರ್ದನನಿಗೆ ಗಂಡು ಮಗುವಾಯಿತು. ಆ ಸಮಯದಲ್ಲಿ ಅವನು ಪತ್ನಿಯ ಹತ್ತಿರವೇ ಇದ್ದನು. ಹೆಂಡತಿಯು ಅನುಭವಿಸುತ್ತಿದ್ದ ಪ್ರಸವವೇದನೆಯನ್ನು ಕಂಡು ಅವನು ಬಹಳ ಹೆದರಿದನು. ಗರ್ಭವೇಷ್ಟನ (ವಾಸು) ಕೊಳೆಯ ಜೊತೆಯಲ್ಲಿ ಗರ್ಭದಿಂದ ಹೊರಬಂದ ಮಗುವನ್ನು ನೋಡಿ ಅವನಿಗೆ ಬಹಳ ಗ್ಲಾನಿಯಾಯಿತು. ಅದರಿಂದ ಸಹಜವಾಗಿ ಅವನಲ್ಲಿ ವೈರಾಗ್ಯ ಭಾವನೆ ಹುಟ್ಟಿತು.</p>
<p class="Text">ಪ್ರಾತಃ ಕಾಲವಾದ ಮೇಲೆ ಮಂತ್ರಿಯು ಬಂದನು. ಮನೆಯ ಎಲ್ಲ ಜನರೂ ಬಂದು ಸೇರಿದರು. ರಾತ್ರಿಯಲ್ಲಿ ಜನಾರ್ದನನ ಪತ್ನಿಯು ಅನುಭವಿಸಿದ ಪ್ರಸವ ವೇದನೆಯನ್ನು ಕೇಳಿ ಎಲ್ಲರಿಗೂ ಬಹಳ ಚಿಂತೆಯಾಯಿತು. ಅವರು ವೈದ್ಯರನ್ನು ಕರೆದು ತೋರಿಸಿದರು. ವೈದ್ಯರು ಹೇಳಿದರು - ಮಗುವಿಗೆ ಸಾಕಷ್ಟು ಕಷ್ಟವಾಗಿದೆ, ಆದರೆ ಚಿಂತೆಗೆ ಕಾರಣವಿಲ್ಲ.</p>
<p class="Text">ಜನಾರ್ದನನು ಮಂತ್ರಿ ವಿದ್ಯಾಸಾಗರನನ್ನು ಕೇಳಿದನು - ಮಂತ್ರಿಗಳೇ! ಹುಟ್ಟುತ್ತಲೇ ಮಗುವು ಗಟ್ಟಿಯಾಗಿ ಅತ್ತು ಚಡಪಡಿಸಿತಲ್ಲ. ಕಾರಣವೇನು?</p>
<p class="Text"><span class="char-style-override-4">ವಿದ್ಯಾಸಾಗರನು ಹೇಳಿದನು - </span>ಮಗುವು ಗರ್ಭದಲ್ಲಿರುವಾಗ ಎಲ್ಲ ದ್ವಾರಗಳು ಮುಚ್ಚಿರುತ್ತವೆ. ಹೊರಗೆ ಬರುವಾಗ ಒಂದು ಸಾರಿ ಅದಕ್ಕೆ ಹೀಗೆ ಬಹಳ ಕಷ್ಟವಾಗುತ್ತದೆ.</p>
<p class="Text"><span class="char-style-override-4">ಜನಾದರ್ನ - </span>ಈ ಗರ್ಭವೇಷ್ಟನ ಮತ್ತು ಕಸ ಏಕಿರುತ್ತದೆ?</p>
<p class="Text"><span class="char-style-override-4">ವಿದ್ಯಾಸಾಗರ -</span> ಇವೆಲ್ಲವೂ ಮಗುವಿನ ಜೊತೆ ಇರುತ್ತವೆ.</p>
<p class="Text"><span class="char-style-override-4">ಜನಾರ್ದನ - </span>ಹಾಗಿದ್ದರೆ ಗರ್ಭದಲ್ಲಿ ಮಗುವಿಗೆ ಬಹಳ ಕಷ್ಟವಾಗಿರಬಹುದು. </p>
<p class="Text"><span class="char-style-override-4">ವಿದ್ಯಾಸಾಗರ -</span> ಅದರಲ್ಲಿ ಅನುಮಾನವೇಕೆ? ಗರ್ಭದ ಕಷ್ಟವು ಭಯಂಕರವಾಗಿಯೇ ಇರುತ್ತದೆ.</p>
<p class="Text"><span class="char-style-override-4">ಜನಾರ್ದನ - </span>ಗರ್ಭದಲ್ಲಿ ಹೀಗೆ ಕಷ್ಟವೇಕಾಗುತ್ತದೆ?</p>
<p class="Text"><span class="char-style-override-4">ವಿದ್ಯಾಸಾಗರ - </span>ಪೂರ್ವ ಜನ್ಮದಲ್ಲಿ ಮಾಡಿದ ಪಾಪ ಕರ್ಮಗಳ ಕಾರಣದಿಂದಾಗಿ.</p>
<p class="Text"><span class="char-style-override-4">ಜನಾರ್ದನ - </span>ಪೂರ್ವಜನ್ಮವೆಂದರೇನು?</p>
<p class="Text"><span class="char-style-override-4">ವಿದ್ಯಾಸಾಗರ -</span> ಜೀವಿಯು ಮೊದಲು ಯಾವ ಮಾನವ ಶರೀರದಲ್ಲಿದ್ದಿತೋ ಅದು ಅವನ ಪೂರ್ವ ಜನ್ಮವಾಗಿತ್ತು. ಅಲ್ಲಿ ಆ ಜೀವಿಯು ಏನೋ ಪಾಪ ಮಾಡಿದ್ದರಿಂದ ಅದಕ್ಕೆ ಈ ರೀತಿ ಹುಟ್ಟುವಾಗ ಕಷ್ಟ ಅನುಭವಿಸಬೇಕಾಗಿ ಬಂದಿದೆ.</p>
<p class="Text"><span class="char-style-override-4">ಜನಾರ್ದನ -</span> ಪಾಪ ಯಾವುದಕ್ಕೆ ಹೇಳುತ್ತಾರೆ?</p>
<p class="Text"><span class="char-style-override-4">ವಿದ್ಯಾಸಾಗರ -</span> ಸುಳ್ಳು ಹೇಳುವುದು, ಕಪಟ ಮತ್ತು ಕಳ್ಳತನ ಮಾಡುವುದು, ಪರಸ್ತ್ರೀಗಮನ, ಮಾಂಸ - ಮದಿರೆ ಸೇವಿಸುವುದು, ಇನ್ನೊಬ್ಬರಿಗೆ ಕಷ್ಟಕೊಡುವುದು ಮುಂತಾದ ಯಾವ ದುಷ್ಟಾಚಾರಗಳನ್ನು ಶಾಸ್ತ್ರಗಳಲ್ಲಿ ನಿಷೇಧ ಮಾಡಿದೆಯೋ ಅವೆಲ್ಲವೂ ಪಾಪಗಳೇ.</p>
<p class="Text"><span class="char-style-override-4">ಜನಾರ್ದನ -</span> ಶಾಸ್ತ್ರವೆಂದರೇನು?</p>
<p class="Text"><span class="char-style-override-4">ವಿದ್ಯಾಸಾಗರ -</span> ಶ್ರುತಿ - ಸ್ಮೃತಿ, ಇತಿಹಾಸ - ಪುರಾಣ ಮುಂತಾದ, ಧರ್ಮಗ್ರಂಥಗಳು ಶಾಸ್ತ್ರಗಳಾಗಿವೆ.</p>
<p class="Text"><span class="char-style-override-4">ಜನಾರ್ದನ -</span> ಇವೆಲ್ಲವೂ ನಮ್ಮ ಮನೆಯಲ್ಲಿ ಇವೆಯೇ?</p>
<p class="Text"><span class="char-style-override-4">ವಿದ್ಯಾಸಾಗರ - </span>ಇಲ್ಲ.</p>
<p class="Text"><span class="char-style-override-4">ಜನಾರ್ದನ -</span> ಎಲ್ಲಿಂದಲಾದರೂ ತರಿಸಿಕೊಡಿ ನಾನು ಓದುತ್ತೇನೆ.</p>
<p class="Text">ಮಂತ್ರಿ ವಿದ್ಯಾಸಾಗರನು ಮಾತಾಡದೆ ಮೌನವಹಿಸಿದನು. ಅವನು ಇದಕ್ಕೆ ಯಾವ ಉತ್ತರವನ್ನೂ ಕೊಡಲಿಲ್ಲ. ಮಂತ್ರಿಯು ಮೇಲೆ ಹೇಳಿದ ಮಾತುಗಳಿಂದ ಜನಾರ್ದನನ ಮನಸ್ಸು ಉದಾಸವಾಯಿತು. ಅವನು ಗರ್ಭ ಮತ್ತು ಜನ್ಮದ ದುಃಖವನ್ನು ತಿಳಿದು ಮನದಲ್ಲಿಯೇ ಚಿಂತಿಸಿದನು - ಅಯ್ಯೋ! ಎಂತಹ ಕಷ್ಟ ಅವನ ಪ್ರಫುಲ್ಲಿತ ಮುಖಮಂಡಲವು ಬಾಡಿ ಹೋಯಿತು. ಅವನ ಮುಖದಲ್ಲಿ ವಿಷಾದ ಭಾವನೆಯು ಪ್ರತ್ಯಕ್ಷವಾಗಿ ಕಂಡು ಬಂದಿತು. ಇದನ್ನ ನೋಡಿ ರಾಜನು ಮಂತ್ರಿಯನ್ನು ಕೇಳಿದನು - ಮಂತ್ರಿಗಳೆ ರಾಜಕುಮಾರನ ಮುಖ ಏಕೆ ಉದಾಸ ಹೊಂದಿದೆ?</p>
<p class="Text"><span class="char-style-override-4">ವಿದ್ಯಾಸಾಗರನು ಹೇಳಿದನು -</span> ಪುತ್ರ ಜನನವಾಗಿರುವುದರಿಂದ ಮನಸ್ಸಿನಲ್ಲಿ ಸ್ವಲ್ಪ ಗ್ಲಾನಿಯುಂಟಾಗಿದೆ.</p>
<p class="Text"><span class="char-style-override-4">ರಾಜನು ಹೇಳಿದನು -</span> ಪುತ್ರ ಜನನದಿಂದ ಉತ್ಸಾಹ ಮತ್ತು ಸಂತೋಷ ಹೆಚ್ಚಬೇಕು. ರಾಜನು ಜನಾರ್ದನನನ್ನು ಕೇಳಿದನು - ನಿನ್ನ ಮುಖ ಏಕೆ ಉದಾಸವಾಗಿದೆ?</p>
<p class="Text"><span class="char-style-override-4">ಜನಾರ್ದನ -</span>ಏನೋ ಹೀಗಿದೆ.</p>
<p class="Text">ರಾಜನು ಮತ್ತೆ ಮಂತ್ರಿಗೆ ಆದೇಶ ಮಾಡಿದನು - ಇವನನ್ನು ಎಲ್ಲಾದರೂ ಸಂಚಾರಕ್ಕೆ ಕರೆದುಕೊಂಡು ಹೋಗು. ಇವನ ಮನಸ್ಸು ಪ್ರಫುಲ್ಲಿತವಾಗಲು ಉದ್ಯಾನವನದಲ್ಲಿ ತಿರುಗಾಡಿಸಿಕೊಂಡು ಬಾ.</p>
<p class="Text">ವಿದ್ಯಾಸಾಗರನು ಅದರಂತೆಯೇ ಮಾಡಿದನು. ಒಂದು ಉತ್ತಮವಾದ ಹಾಗೂ ಸುಂದರವಾದ ಕುದುರೆಗಾಡಿಯನ್ನು ತರಿಸಿದನು. ರಾಜಕುಮಾರನನ್ನು ಗಾಡಿಯಲ್ಲಿ ಕುಳ್ಳಿರಿಸಿಕೊಂಡು ಹವಾಸೇವನೆಗೆ ಊರ ಹೊರಗಿನ ಉದ್ಯಾನವನಕ್ಕೆ ಕರೆದುಕೊಂಡು ಹೋದನು. ಊರಿನ ಹೊರಗೆ ಬಂದಾಗ ಸೊರಗಿದ ಒಬ್ಬ ಕುಷ್ಠರೋಗಿಯನ್ನು ರಾಜಕುಮಾರನು ನೋಡಿದನು. ಆ ಕುಷ್ಠರೋಗಿಯು ಕೈಬೆರಳುಗಳು ಬಿದ್ದು ಹೋಗಿದ್ದವು. ಕಾಲುಗಳು, ಕಿವಿಗಳು, ಮೂಗು, ಕಣ್ಣುಗಳು ವಿಕಾರಗೊಂಡಿದ್ದವು. ಅವನು ಕುಂಟುತ್ತಾ ನಡೆಯುತ್ತಿದ್ದನು.</p>
<p class="Text"><span class="char-style-override-4">ಜನಾರ್ದನನು ಕೇಳಿದನು -</span> ಮಂತ್ರಿ! ಇವನು ಯಾರು?</p>
<p class="Text"><span class="char-style-override-4">ವಿದ್ಯಾಸಾಗರ -</span> ಇವನು ಕುಷ್ಠರೋಗಿ.</p>
<p class="Text"><span class="char-style-override-4">ಜನಾರ್ದನ -</span> ಇವನ ಸ್ಥಿತಿ ಹೀಗೇಕಾಗಿದೆ?</p>
<p class="Text"><span class="char-style-override-4">ವಿದ್ಯಾಸಾಗರ-</span>ಪೂರ್ವಜನ್ಮದಲ್ಲಿ ಮಾಡಿದ ಮಹಾಪಾಪದಕಾರಣದಿಂದ.</p>
<p class="Text"><span class="char-style-override-4">ಜನಾರ್ದನ -</span> ನನಗೂ ಈ ಸ್ಥಿತಿ ಬರುವುದೇನು?</p>
<p class="Text"><span class="char-style-override-4">ವಿದ್ಯಾಸಾಗರ -</span> ದೇವರು ಹಾಗೆ ಮಾಡದಿರಲಿ, ತಾವು ಪುಣ್ಯಾತ್ಮರು.</p>
<p class="Text"><span class="char-style-override-4">ಜನಾರ್ದನ -</span> ಹಾಗೆ ಆಗಬಹುದಲ್ಲವೆ?</p>
<p class="Text"><span class="char-style-override-4">ವಿದ್ಯಾಸಗರ -</span> ಕುಮಾರ! ಬಹಳ ಪಾಪ ಮಾಡಿದವರಿಗೆ ಈ ರೋಗ ಪ್ರಾಪ್ತವಾಗುತ್ತದೆ. ತಮ್ಮ ವಿಷಯದಲ್ಲಿ ನಾನು ಹೇಗೆ ಹೇಳಲಿ? ತಾವೂ ಸಹ ಪೂರ್ವ ಜನ್ಮದಲ್ಲಿ ಬಹಳ ಪಾಪ ಮಾಡಿದ್ದರೆ ತಮಗೂ ಸಹ ಈ ಸ್ಥಿತಿಯುಂಟಾಗಬಹುದೆಂದು ಮಾತ್ರ ಹೇಳಬಹುದು.</p>
<p class="Text"><span class="char-style-override-4">ಜನಾರ್ದನ -</span> ಈ ಮಹಾಪಾಪಗಳ ಮತ್ತು ಅವುಗಳಿಂದುಂಟಾಗುವ ಫಲಗಳ ವರ್ಣನೆಗಳಿರುವ ಗ್ರಂಥಗಳಿದ್ದರೆ ನನಗೆ ತರಿಸಿಕೊಡಿ, ಈ ವಿಚಾರವನ್ನು ನಿಮಗೆ ಮೊದಲೂ ಹೇಳಿದ್ದೆ, ಈಗ ಬೇಗನೆ ತರಿಸಿಕೊಡಿ.</p>
<p class="Text"><span class="char-style-override-4">ವಿದ್ಯಾಸಾಗರ -</span> ತಮ್ಮ ಪೂಜ್ಯತಂದೆಯವರು ಅಪ್ಪಣೆ ಕೊಟ್ಟರೆ ತರಿಸಿ ಕೊಡಬಹುದು. ಇಷ್ಟರಲ್ಲಿ ಮುಂದೆ ಶರೀರವೆಲ್ಲವೂ ಸುಕ್ಕುಸುಕ್ಕಾಗಿದ್ದ ಒಬ್ಬ ಮನುಷ್ಯನು ಕಾಣಿಸಿದನು. ಅವನ ತಲೆಗೂದಲು ವೃದ್ಧಾವಸ್ಥೆಯ ಕಾರಣದಿಂದ ಬೆಳ್ಳಗಾಗಿದ್ದವು. ಅಂಗಾಂಗಗಳೆಲ್ಲವೂ ಒಣಗಿ ಶಿಥಿಲವಾಗಿದ್ದವು. ಕಣ್ಣಿನ ದೃಷ್ಠಿಯು ಮಂದವಾಗಿತ್ತು. ಸೊಂಟವು ಬಾಗಿತ್ತು, ಅವನು ಕೋಲಿನ ಸಹಾಯದಿಂದ ಸೊಂಟಬಗ್ಗಿಸಿ ನಡೆಯುತ್ತಿದ್ದನು. ಅವನ ಕೈ ಕಾಲುಗಳು ನಡುಗುತ್ತಿದ್ದವು. ಅವನು ಪದೇ ಪದೇ ಕಫ ಮತ್ತು ಕೆಮ್ಮಿನ ಕಾರಣದಿಂದ ಬಹಳ ತೊಂದರೆ ಪಡುತ್ತಿದ್ದನು. ಅವನನ್ನು ನೋಡಿ ರಾಜಕುವಾರನು ಕೇಳಿದನು- ಇವನು ಯಾರು?</p>
<p class="Text"><span class="char-style-override-4">ವಿದ್ಯಾಸಾಗರ -</span> ಇವನು ತೊಂಭತ್ತು ವರ್ಷದ ಮುದುಕ ಮನುಷ್ಯ. </p>
<p class="Text"><span class="char-style-override-4">ಜನಾರ್ದನ - </span>ನಾನು ತೊಂಬತ್ತುವರ್ಷದವನಾದಾಗ ನನ್ನ ಸ್ಥಿತಿಯೂ ಹೀಗೆಯೇ ಆಗುವುದೇ?</p>
<p class="Text"><span class="char-style-override-4">ವಿದ್ಯಾಸಾಗರ -</span> ಕುಮಾರ! ತಾವು ದೀರ್ಘಾಯುಗಳು, ಮನುಷ್ಯನು ವೃದ್ಧಾವಸ್ಥೆಗೆ ಬಂದಾಗ ಎಲ್ಲರ ಸ್ಥಿತಿಯೂ ಹೀಗೆಯೇ ಆಗುತ್ತದೆ.</p>
<p class="Text">ಇದನ್ನು ಕೇಳಿ ರಾಜಕುಮಾರ ಜನಾರ್ದನನಿಗೆ ಬಹಳ ಚಿಂತೆಯಾಯಿತು. ಈ ರೀತಿ ವ್ಯಾಧಿ ಮತ್ತು ಮುಪ್ಪಿನಿಂದ ಪೀಡಿತ ಪುರುಷರನ್ನು ನೋಡಿ ರಾಜಕುಮಾರನಿಗೆ ಮನಸ್ಸಿನಲ್ಲಿ ಶಾರೀರ ಆರೋಗ್ಯ ಮತ್ತು ಸೌಂದರ್ಯದ ಬಗೆಗೆ ಅನಾಸಕ್ತಿಯುಂಟಾಯಿತು.</p>
<p class="Text">ಅನಂತರ ಅರಮನೆಗೆ ಹಿಂದಿರುಗುವಾಗ ದಾರಿಯಲ್ಲಿ ಸ್ಮಶಾನ ಭೂಮಿ ಇತ್ತು. ಅಲ್ಲಿ ಒಂದು ಶವವು ಬೆಂಕಿಯಲ್ಲಿ ಉರಿಯುತ್ತಿತ್ತು. ಇನ್ನೊಂದು ಶವವನ್ನು ಹಲವು ಜನರು ಸ್ಮಶಾನದಲ್ಲಿ ದಹಿಸಲು ಹೊತ್ತು ತರುತ್ತಿದ್ದರು. ಇನ್ನು ಕೆಲವು ಜನರು ಶವದ ಹಿಂದೆ ರೋಧಿಸುತ್ತಾ ಬರುತ್ತಿದ್ದರು. ರಾಜಕುಮಾರನು ಕೇಳಿದನು - ಇದು ಯಾವ ಸ್ಥಳ?</p>
<p class="Text"><span class="char-style-override-4">ವಿದ್ಯಾಸಾಗರ - </span>ಇದು ಸ್ಮಶಾನ ಭೂಮಿ.</p>
<p class="Text"><span class="char-style-override-4">ಜನಾರ್ದನ -</span> ಇಲ್ಲಿ ಏನು ನಡೆಯುತ್ತದೆ?</p>
<p class="Text"><span class="char-style-override-4">ವಿದ್ಯಾಸಾಗರ -</span> ಮರಣಹೊಂದಿದವರನ್ನು ಇಲ್ಲಿ ತಂದು ಸುಡುತ್ತಾರೆ.</p>
<p class="Text"><span class="char-style-override-4">ಜನಾರ್ದನ - </span>ಇಲ್ಲಿ ಬರುತ್ತಿರುವುದು ಯಾರ ಮೆರವಣಿಗೆ? ಮೆರವಣಿಗೆಯ ಹಿಂದೆ ಬರುತ್ತಿರುವ ಜನರು ಏಕೆ ಅಳುತ್ತಿದ್ದಾರೆ?</p>
<p class="Text"><span class="char-style-override-4">ವಿದ್ಯಾಸಾಗರ -</span> ಯಾರೋ ಒಬ್ಬ ಯುವಕ ಮೃತ್ಯುವಶನಾದನೆಂದು ತೋರುತ್ತದೆ. ಅವನ ಮನೆಯವರು ಸ್ಮಶಾನಕ್ಕೆ ದಹನ ಕಾರ್ಯ ಮಾಡಲು ಶವವನ್ನು ತರುತ್ತಿದ್ದಾರೆ. ಅಳುತ್ತಿರುವವರು ಅವನ ತಂದೆ - ಬಂಧುಗಳು ಮತ್ತು ಕುಟುಂಬ ವರ್ಗದವರೆಂದು ಕಾಣುತ್ತದೆ.</p>
<p class="Text"><span class="char-style-override-4">ಜನಾರ್ದನ -</span> ಮೃತ್ಯು ಮತ್ತು ಶವ ಎಂದು ಯಾವುದಕ್ಕೆ ಹೇಳುತ್ತಾರೆ?</p>
<p class="Text"><span class="char-style-override-4">ವಿದ್ಯಾಸಾಗರ - </span>ಈ ಶರೀರದಿಂದ ಮನಸ್ಸು, ಇಂದ್ರಿಯಗಳು ಮತ್ತು ಪ್ರಾಣ ಹೊರಟು ಹೋಗುವುದಕ್ಕೆ ಮೃತ್ಯು ಎನ್ನುತ್ತಾರೆ. ಮನುಷ್ಯ ಸತ್ತ ಮೇಲೆ ಅವನ ಶರೀರವನ್ನು ಶವವೆನ್ನುತ್ತಾರೆ. ಅನಂತರ ಅವನ ಮನೆಯವರು ಆ ಶವವನ್ನು ಇಲ್ಲಿ ತಂದು ದಹನ ಕಾರ್ಯ ಮುಗಿಸಿ ಮನೆಗೆ ಹಿಂದಿರುಗುತ್ತಾರೆ.</p>
<p class="Text"><span class="char-style-override-4">ಜನಾರ್ದನ -</span>ಹಾಗಿದ್ದರೆ ಏಕೆ ಅಳುತ್ತಾರೆ?</p>
<p class="Text"><span class="char-style-override-4">ವಿದ್ಯಾಸಾಗರ -</span> ಮರಣ ಹೊಂದಿದವನಲ್ಲಿ ಇವರೆಲ್ಲರಿಗೂ ಬಹಳ ಪ್ರೇಮವಿತ್ತೆಂದು ಕಾಣುತ್ತದೆ. ಈಗ ಈ ಮನುಷ್ಯ ಶಾಶ್ವತವಾಗಿ ಇವರಿಂದ ಅಗಲಿದ್ದಾನೆ. ಈ ಅಗಲಿಕೆಯನ್ನು ಸಹಿಸಲಾರದೆ ರೋದಿಸುತ್ತಿದ್ದಾರೆ.</p>
<p class="Text"><span class="char-style-override-4">ಜನಾರ್ದನ - </span>ಒಂದಲ್ಲ ಒಂದು ದಿನ ನಾವು ಸತ್ತು ಹೋಗುತ್ತೇವೆಯೇ?</p>
<p class="Text"><span class="char-style-override-4">ವಿದ್ಯಾಸಾಗರ - </span>ಕುಮಾರ! ಹಾಗೆ ಹೇಳಬೇಡಿ ಪರಮಾತ್ಮನು ತಮಗೆ ನೂರುವರ್ಷ ಆಯಸ್ಸು ದಯಪಾಲಿಸಲಿ.</p>
<p class="Text"><span class="char-style-override-4">ಜನಾರ್ದನ - </span>ಏನೇ ಇರಲಿ, ಕೊನೆಗೆ ಒಂದು ದಿನ ಸಾವು ತಪ್ಪಿದ್ದಲ್ಲವಲ್ಲ!</p>
<p class="Text"><span class="char-style-override-4">ವಿದ್ಯಾಸಾಗರ - </span>ಕುಮಾರ! ಒಂದಲ್ಲ ಒಂದು ದಿನ ಎಲ್ಲರೂ ಸಾಯಲೇಬೇಕು. ಹುಟ್ಟಿದ ಮೇಲೆ ಮರಣ ಅನಿವಾರ್ಯವಾದುದು.</p>
<p class="Text">ಮಂತ್ರಿಯ ಮಾತುಗಳನ್ನು ಕೇಳಿ ರಾಜಕುಮಾರನು ಚಿಂತಾಮಗ್ನನಾದನು. ಅನಂತರ ಮುಂದೆ ಬಂದಾಗ ಒಬ್ಬ ವಿರಕ್ತ ಮಹಾತ್ಮರು ಕಂಡು ಬಂದರು.</p>
<p class="Text"><span class="char-style-override-4">ರಾಜಕುಮಾರನು ಕೇಳಿದನು -</span> ಇವರು ಯಾರು?</p>
<p class="Text"><span class="char-style-override-4">ವಿದ್ಯಾಸಾಗರ -</span> ಇವರೊಬ್ಬ ಜೀವನ್ಮುಕ್ತ ವಿರಕ್ತ ಮಹಾತ್ಮರು.</p>
<p class="Text"><span class="char-style-override-4">ಜನಾರ್ದನ - </span>ಜೀವನ್ಮುಕ್ತ ವಿರಕ್ತ ಮಹಾತ್ಮರೆಂದು ಯಾರನ್ನು ಕರೆಯುತ್ತಾರೆ?</p>
<p class="Text"><span class="char-style-override-4">ವಿದ್ಯಾಸಾಗರ -</span> ಯಾರು ಭಜನೆ - ಧ್ಯಾನಗಳನ್ನು ಮಾಡಿ ಆತ್ಮಕಲ್ಯಾಣ ಮಾಡಿಕೊಂಡಿರುವರೋ ಅವರನ್ನು ಜೀವನ್ಮುಕ್ತ ವಿರಕ್ತ ಮಹಾತ್ಮರೆಂದು ಹೇಳುವರು.</p>
<p class="Text"><span class="char-style-override-4">ಜನಾರ್ದನ -</span> ಆತ್ಮ ಕಲ್ಯಾಣವೆಂದರೇನು?</p>
<p class="Text"><span class="char-style-override-4">ವಿದ್ಯಾಸಗರ - </span>ವಿವೇಕ - ವೈರಾಗ್ಯ ಮತ್ತು ಭಜನೆ ಧ್ಯಾನಾದಿ ಸಾಧನೆಗಳಿಂದ ಸಿಗುವ ಪರಮ ಶಾಂತಿ ಮತ್ತು ಪರಮಾನಂದವನ್ನು ಆತ್ಮಕಲ್ಯಾಣವೆನ್ನುವರು. ಕಲ್ಯಾಣಪ್ರಾಪ್ತಿಯಾದ ಮನುಷ್ಯರನ್ನು ಜೀವನ್ಮುಕ್ತ ಮಹಾತ್ಮ ಎನ್ನವರು, ಅವರು ಶಾಶ್ವತವಾಗಿ ಪರಮಾತ್ಮನ ಸಾಯುಜ್ಯವನ್ನು ಪಡೆಯುತ್ತಾರೆ. ಅವರು ಮತ್ತೆ ಜನ್ಮ ಮತ್ಯು ರೂಪೀ ಈ ಅಸಾರ ಪ್ರಪಂಚಕ್ಕೆ ಬರುವುದಿಲ್ಲ. ವಾಸ್ತವವಾಗಿ ಪ್ರಪಂಚದಲ್ಲಿ ಇಂತಹ ಪುರುಷ ಜನ್ಮವೇ ಸಾರ್ಥಕವಾದುದು.</p>
<p class="Text"><span class="char-style-override-4">ಜನಾರ್ದನ - </span>ಏನು ಮಂತ್ರಿ ಮಹೋದಯರೇ! ನಾನು ಹಾಗೆ ಆಗಲು ಸಾಧ್ಯವಿಲ್ಲವೇ?</p>
<p class="Text"><span class="char-style-override-4">ವಿದ್ಯಾಸಾಗರ -</span> ಯಾಕಿಲ್ಲ, ಹೃತ್ಪೂರ್ವಕವಾಗಿ ಬಯಸುವವರು ಖಂಡಿತವಾಗಿಯೂ ವಿರಕ್ತ ಮಹಾತ್ಮರಾಗಬಲ್ಲರು. ಆದರೂ ತಾವಿನ್ನೂ ಬಾಲಕರು. ತಾವು ಪ್ರಾಪಂಚಿಕ ಸುಖಭೋಗ ವಿಲಾಸಗಳನ್ನು ಇನ್ನೂ ಅನುಭವಿಸಬೇಕಾದವರು. ಅದು ಮುಂದಿನ ಮಾತು.</p>
<p class="Text"><span class="char-style-override-4">ಜನಾರ್ದನ - </span>ಯೌವನಾವಸ್ಥೆಯಲ್ಲಿ ಮಾನವನು ಸಾಯುವುದಿಲ್ಲವೆ? ಈಗ ರಸ್ತೆಯಲ್ಲಿ ಮೆರವಣಿಗೆ ಹೋಗುತ್ತಿತ್ತು. ಅದರ ವಿಚಾರ ಮರಣ ಹೊಂದಿದವನು ಯುವಕ ಎಂದು ತಾವು ಹೇಳಿದ್ದಿರಲ್ಲವೆ?</p>
<p class="Text"><span class="char-style-override-4">ವಿದ್ಯಾಸಾಗರ-</span>ಯೌವನಾವಸ್ಥೆಯಲ್ಲಿಯೂ ಮನುಷ್ಯನು ಸಾಯುತ್ತಾನೆ. ಪೂರ್ವಜನ್ಮದಲ್ಲಿ ಯಾವುದಾದರೂ ಪಾಪ ಮಾಡಿದ್ದರೆ ಹಾಗಾಗುವ ಸಂಭವವಿದೆ.</p>
<p class="Text"><span class="char-style-override-4">ಜನಾರ್ದನ -</span> ನಾನು ಯೌವನಾವಸ್ಥೆಯಲ್ಲಿಯಲ್ಲಿ ಮರಣ ಹೊಂದುವುದಿಲ್ಲವೆಂದು ಇದೆಯೇ?</p>
<p class="Text"><span class="char-style-override-4">ವಿದ್ಯಾಸಾಗರ -</span> ಯಾರ ವಿಚಾರದಲ್ಲಿಯೂ ನಿಶ್ಚಯವಾಗಿ ಹೇಳಲಾಗುವುದಿಲ್ಲ. ಸಾಯುವುದಕ್ಕೆ ಕಾರಣ ಪ್ರಾರಬ್ಧ ಎಂದು ಹೇಳಬೇಕಾಗುತ್ತದೆ ಇದನ್ನು ಕೇಳಿ ರಾಜಕುಮಾರ ಜನಾರ್ದನನು ಬಹುವಾಗಿ ಶೋಕಾಕುಲನಾದನು. ಶೀಘ್ರಾತಿಶೀಘ್ರವಾಗಿ ತನ್ನ ಕಲ್ಯಾಣವಾಗಲು ಏನುಮಾಡಬೇಕೆಂದು ಮನದಲ್ಲಿ ಯೋಚನೆಮಾಡಲು ಪ್ರಾರಂಭಿಸಿದನು.</p>
<p class="Text">ರಾಜಕುಮಾರನು ಮನೆಗೆ ಬಂದನು. ಅವನ ಮುಖದಲ್ಲಿ ಮೊದಲಿಗಿಂತಲೂ ಉದಾಸೀನತೆ ಹೆಚ್ಚಾಗಿರುವುದನ್ನು ನೋಡಿ ರಾಜಾ ವಿಶ್ವಕ್ಸೇನನಿಗೆ ಚಿಂತೆಯಾಯಿತು. ಮೂರುದಿನಗಳ ನಂತರವೂ ರಾಜಕುಮಾರನು ಅದೇ ಸ್ಥಿತಿಯಲ್ಲಿರುವುದನ್ನು ಕಂಡು ರಾಜನು ಮಂತ್ರಿಗೆ ಹೇಳಿದನು - ಮಂತ್ರಿ! ರಾಜಕುಮಾರನ ಮುಖವು ದಿನನಿತ್ಯವೂ ಬಾಡಿಹೋದ ಹಾಗೆ ಕಾಣುತ್ತಿದೆ ಸಂತೋಷದ ಗುರುತೇ ಕಾಣುವುದಿಲ್ಲವಲ್ಲಾ ಏಕೆ ಹೀಗಾಯಿತು?</p>
<p class="Text"><span class="char-style-override-4">ವಿದ್ಯಾಸಾಗರ-</span>ಮಹಾರಾಜರೇ! ಏನು ಹೇಳುವುದು ಮೂರು ದಿನಗಳಾದವು ರಾಜಕುಮಾರರಿಗೆ ಪುತ್ರ ಜನನವಾದಾಗಿನಿಂದ ಈ ಸ್ಥಿತಿಯಲ್ಲಿದ್ದಾರೆ.</p>
<p class="Text"><span class="char-style-override-4">ರಾಜನು ಮಂತ್ರಿಗೆ ಮತ್ತೆ ಹೇಳಿದನು - </span>ಇವನು ಚೆನ್ನಾಗಿ ಸುಖ-ವಿಲಾಸ ಮತ್ತು ವಿಷಯ-ಭೋಗದಲ್ಲಿ ಮುಳುಗಿರುವಂತೆ ಮಾಡು. ಇವನ ಮಿತ್ರರಿಗೆ ಹೇಳಿ ತಮ್ಮ ಜೊತೆ ಇವನನ್ನು ನಾಟಕ-ಆಟ ಮತ್ತು ಕೌತುಕ ಗೃಹಗಳಿಗೆ ಕರೆದುಕೊಂಡು ಹೋಗುವಂತೆ ಮಾಡು, ತಿನ್ನಲು ನಾನಾ ಪ್ರಕಾರವಾದ ಸ್ವಾದಿಷ್ಠ ಪದಾರ್ಥಗಳನ್ನೂ ಮೃಷ್ಟಾನ್ನವನ್ನೂ ಕೊಡು. ಸುಂದರ ಸುಂದರ ಚಿತ್ತಾಕರ್ಷಕ ದಶ್ಯಗಳನ್ನು ತೋರಿಸು. ಸುಗಂಧ ದ್ರವ್ಯಗಳನ್ನು ಮೈಮೇಲೆ ಹಾಕಿಕೊಳ್ಳುವಂತೆ ಮಾಡು, ನೃತ್ಯ-ವಾದ್ಯ ಮುಂತಾದ ಸಮಾರಂಭಗಳನ್ನೂ, ಗೋಷ್ಠಿಯನ್ನೂ ಏರ್ಪಡಿಸಿ ಇವನ ಮನಸ್ಸು ಯಾವಾಗಲೂ ರಾಗ - ರಂಜಿತವಾಗಿರುವಂತೆ ಮಾಡು.</p>
<p class="Text">ಮಂತ್ರಿಯು ರಾಜನ ಅಪ್ಪಣೆಯಂತೆ ಎಲ್ಲ ವ್ಯವಸ್ಥೆಯನ್ನು ಮಾಡಿದನು. ಆದರೆ ಎಲ್ಲವೂ ನಿಷ್ಫಲವಾಯಿತು! ರಾಜಕುಮಾರನಿಗೆ ಈಗ ಯಾವ ಪ್ರಾಪಂಚಿಕ ವಸ್ತುಗಳೂ ಸುಖದಾಯಕವಾಗಿ ಕಂಡುಬರುತ್ತಿರಲಿಲ್ಲ. ಅವನಿಗೆ ಎಲ್ಲವೂ ಕ್ಷಣಭಂಗುರ, ದುಃಖದಾಯಕ ಮತ್ತು ಅತ್ಯಂತ ಶುಷ್ಕವಾಗಿ ಕಾಣುತ್ತಿತ್ತು. ಭೋಗದಲ್ಲಿ ಗ್ಲಾನಿಯುಂಟಾದುದರಿಂದ ಅದು ಅವನಿಗೆ ತ್ಯಾಜ್ಯವೆನಿಸಿತು. ಭೋಗಯುಕ್ತ ಜೀವನವು ರಾಜಕುಮಾರನಿಗೆ ಬಹಳ ಜಂಜಾಟ-ತೊಡಕೆನಿಸಿತು. ಸುಗಂಧ ದ್ರವ್ಯಗಳು ಅವನಿಗೆ ಮೂತ್ರದಂತೆ ಭಾಸವಾಗುತ್ತಿದ್ದವು. ಹೂವಿನ ಹಾಸಿಗೆ, ಹೂವು ಮತ್ತು ಮಾಲೆಗಳು ಹಾಗೂ ಶ್ರೀಗಂಧ ಮುಂತಾದವು ಅವನಿಗೆ ಇಷ್ಟವಾಗುತ್ತಿರಲಿಲ್ಲ. ಅವೆಲ್ಲವೂ ಅವನಿಗೆ ಕಫ ಮತ್ತು ಕೆಮ್ಮು, ರೋಗಿಯ ಕೊಳೆಯಾದ ವಸ್ತ್ರಗಳಂತೆ ತೋರುತ್ತಿದ್ದವು. ವೀಣೇ-ಸಿತಾರ್ ಮುಂತಾದ ವಾದ್ಯದ ಧ್ವನಿಗಳು ಅವನ ಕಿವಿಗೆ ಕರ್ಕಶವಾಗಿ ಕೇಳಿಸುತ್ತಿದ್ದವು. ನಾಟಕ-ಆಟ, ಕೌತುಕ-ತಮಾಶೆ ಅವನಿಗೆ ವ್ಯರ್ಥವಾದ ಜಂಜಾಟವೆನಿಸುತ್ತಿತ್ತು. ಉತ್ತಮವಾದ ಹಣ್ಣುಗಳು, ಮೃಷ್ಟಾನ್ನ ಮುಂತಾದ ಆಹಾರ ಪದಾರ್ಥಗಳು ಜ್ವರಗ್ರಸ್ತ ರೋಗಿಗೆ ಆಗುವಂತೆ ಅರುಚಿಕರ ಮತ್ತು ಅಸಹ್ಯವೆನಿಸುತ್ತಿದ್ದವು. ಶರೀರ ಮತ್ತು ವಿಷಯ ಸುಖಗಳಲ್ಲಿ ಅವನಿಗೆ ತೀವ್ರ ವೈರಾಗ್ಯವುಂಟಾದುದರಿಂದ ಪ್ರಾಪಂಚಿಕ ಯಾವ ವಸ್ತುಗಳೂ ಅವನಿಗೆ ಸುಖಕರವೆನಿಸುತ್ತಿರಲಿಲ್ಲ. ಅವನಿಗೆ ಯಾವ ವಿಚಾರದಲ್ಲೂ, ಯಾವ ಪಾದರ್ಥಗಳಲ್ಲೂ ಆಕರ್ಷಣೆ ಇರಲಿಲ್ಲ.</p>
<p class="Text">ಅವನ ಮುಖ ಮಂಡಲವು ವಿಷಣ್ಣ ಮತ್ತು ಚಿಂತಾಯುಕ್ತ ಉದಾಸೀನವಾಗಿರುವುದನ್ನು ನೋಡಿ ರಾಜನು ಕೇಳಿದನು-ನಿನಗೆ ಪುತ್ರ ಜನನವಾಗಿ ಮೂರು ದಿನಗಳಾದವು, ಅಗಿನಿಂದಲೂ ನಿನ್ನ ಮುಖವು ಗ್ಲಾನಿಯಿಂದಲೂ, ಚಿಂತಾಮಗ್ನವಾಗಿರುವುದನ್ನು ನಾನು ನೋಡುತ್ತಿದ್ದೇನೆ. ಇದಕ್ಕೇನು ಕಾರಣ? ಹರ್ಷ ಮತ್ತು ಉತ್ಸಾಹದಿಂದಿರಬೇಕಾದ ಸಮಯದಲ್ಲಿ ಈ ಚಿಂತೆ - ಗ್ಲಾನಿ ಏಕೆ?</p>
<p class="Text"><span class="char-style-override-4">ಜನಾರ್ದನನು ಹೇಳಿದನು - </span>ತಾವು ಹೇಳುತ್ತಿರುವುದು ಯುಕ್ತಿಯಕ್ತವಾದ ಸತ್ಯವಾಗಿದೆ. ಮಗು ಹುಟ್ಟುವಾಗ ಅದು ಮಾಸು - ಕಸದಿಂದ ಕೂಡಿದ ಅದರ ಹುಟ್ಟು ಮತ್ತು ಅತ್ಯಂತ ದುಃಖಭರಿತ, ಅದರ ರೋದನವನ್ನು ಕೇಳಿ ನನಗೆ ಬಹಳ ದುಃಖವೂ ಆಶ್ಚರ್ಯವೂ ಆಯಿತು. ನಾನು ಈ ಬಗೆಗೆ ಬಹಳ ಆಗ್ರಹಮಾಡಿ ಮಂತ್ರಿಯವರನ್ನು ಕೇಳಿದೆ. ಅವರು ಅದಕ್ಕೆ ಈ ಕಷ್ಟವು ಪೂರ್ವ ಜನ್ಮದ ಪಾಪಗಳ ಕಾರಣದಿಂದ ಆಗಿದೆ ಎಂದು ಹೇಳಿದರು. ಇದನ್ನು ಕೇಳಿ ನನಗೆ ಬಹಳ ವ್ಯಥೆಯಾಯಿತು. ನಾನು ಸುಳ್ಳು-ಕಪಟ, ಕಳ್ಳತನ - ವ್ಯಭಿಚಾರ, ಹಿಂಸೆ, ಮಾಂಸ ಮತ್ತು ಮದಿರಾದಿಗಳ ಸೇವನೆ ಮಾಡಿ ಪಾಪ ಮಾಡಿದರೆ ನನಗೂ ಸಹ ಗರ್ಭವಾಸ ಮತ್ತು ಜನನದ ದುಃಖವನ್ನು ಅನುಭವಿಸಬೇಕಾಗುತ್ತದೆ.</p>
<p class="Text"><span class="char-style-override-4">ರಾಜಾವಿಶ್ವಕ್ಸೇನನು ಹೇಳಿದನು -</span> ಇವೆಲ್ಲ ಸುಳ್ಳು, ಕಪೋಲ ಕಲ್ಪನೆ. ಸತ್ತಮೇಲೆ ಮತ್ತೆ ಜನ್ಮವಿರುವುದಿಲ್ಲ. ಅನಂತರ ಕೋಪಗೊಂಡು ಮಂತ್ರಿಗೆ ರಾಜನು ಹೇಳಿದನು - ಇವೆಲ್ಲ ಮಾತುಗಳನ್ನು ರಾಜಕುಮಾರನಿಗೆ ಏಕೆ ಹೇಳಿದೆ!</p>
<p class="Text"><span class="char-style-override-4">ಮಂತ್ರಿಯು ನಡುಗುತ್ತಾ ಹೇಳಿದನು - </span>ಮಹಾಸ್ವಾಮಿ! ನನ್ನಿಂದ ಹೇಳಲ್ಪಟ್ಟವು.</p>
<p class="Text"><span class="char-style-override-4">ಜನಾರ್ದನನು ಹೇಳಿದನು - </span>ತಮ್ಮ ಅಪ್ಪಣೆಯಂತೆ ನನ್ನನ್ನು ಮಂತ್ರಿಯವರು ಗಾಳಿಸೇವನೆಗೆಂದು ಹೊರಗೆ ಕರೆದುಕೊಂಡು ಹೋದರು. ದಾರಿಯಲ್ಲಿ ನಾನು ಒಬ್ಬ ಕುಷ್ಠರೋಗಿಯನ್ನು ನೋಡಿದೆ. ಅವನನ್ನು ನೋಡಿ ನಾನು ಉದಾಸೀನನಾಗಿ ಇವರನ್ನು ಕೇಳಿದೆ, ಪೂರ್ವಜನ್ಮಕೃತ ಪಾಪಗಳಿಂದ ಈ ರೋಗ ಬಂದಿದೆಯೆಂದು ನನಗೆ ತಿಳಿಯಿತು.</p>
<p class="Text"><span class="char-style-override-4">ರಾಜನು ಹೇಳಿದನು - </span>ಪಾಪವೆಂಬ ವಸ್ತುವೇ ಇಲ್ಲ. ಇದು ಈ ಮಂತ್ರಿಯಂತಹ ಮೂರ್ಖರ ಕಲ್ಪನೆ ಅಷ್ಟೆ. ನೀನು ನೋಡಿದ ಕುಷ್ಠರೋಗಿಯು ಹಾಗೆಯೇ ಹುಟ್ಟಿದ್ದಾನೆ. ಮತ್ತು ಹಾಗೆಯೇ ಬದುಕುತ್ತಾನೆ. ನಿನಗೂ ಅವನಿಗೂ ಏನು ಹೋಲಿಕೆ? ನೀನು ಹೇಗಿರುವೆಯೋ ಹಾಗೆಯೇ ಹುಟ್ಟಿರುವೆ. ಹಾಗೆಯೇ ಮುಂದೂ ಇರುವೆ, ಮತ್ತೆ ಕುಪಿತನಾಗಿ ರಾಜನು ಮಂತ್ರಿಗೆ ಹೇಳಿದನು - ನಿನ್ನ ಮೂರ್ಖ ಬುದ್ದಿಯನ್ನು ನೋಡಿ ಕರುಣೆ ಉಂಟಾಗುತ್ತಿದೆ. ನೀನು ಇವನನ್ನು ಏಕೆ ದಾರಿತಪ್ಪಿಸಿದೆ?</p>
<p class="Text"><span class="char-style-override-4">ಮಂತ್ರಿ - </span>ಮಹಾಸ್ವಾಮಿಗಳೇ! ಈ ವಿಷಯದಲ್ಲಿ ನನಗೆ ತಿಳಿದುದನ್ನು ನಾನು ಹೇಳಿದೆ.</p>
<p class="Text"><span class="char-style-override-4">ಜನಾರ್ದನನು ಮತ್ತೆ ಹೇಳಿದನು - </span>ಅನಂತರ ರಸ್ತೆಯಲ್ಲಿ ನನಗೆ ಒಬ್ಬ ಅತ್ಯಂತ ದುಃಖಿತ ವೃದ್ಧ ಮನುಷ್ಯನು ಸಿಕ್ಕಿದನು. ನಾನು ಮೊದಲೆಂದೂ ಅಂತಹ ಮನುಷ್ಯನನ್ನು ನೋಡಿರಲಿಲ್ಲ. ಮಂತ್ರಿಯನ್ನು ಕೇಳಿದಾಗ ಅವನು ಮುದುಕ ಮನುಷ್ಯ, ಮನುಷ್ಯನಿಗೆ ಹೆಚ್ಚು ವಯಸ್ಸಾದಾಗ ಪ್ರತಿಯೊಬ್ಬರಿಗೂ ಈ ಸ್ಥಿತಿ ಉಂಟಾಗುತ್ತದೆ ಎಂದು ಹೇಳಿದರು. ಇದನ್ನು ನೋಡಿ ಒಂದು ದಿನ ಇದೇ ಸ್ಥಿತಿ ನನಗೂ ಬರುತ್ತದೆ ಎಂದು ತಿಳಿದು ನನಗೆ ಚಿಂತೆಯಾಯಿತು.</p>
<p class="Text"><span class="char-style-override-4">ರಾಜನು ಹೇಳಿದನು - </span>ಇಲ್ಲ, ಎಂದಿಗೂ ಇಲ್ಲ. ವೃದ್ಧರಾದವರು ವೃದ್ಧರೇ ಆಗಿರುತ್ತಾರೆ ಮತ್ತು ಯುವಕರಾಗಿರುವವರು ಯುವಕರೇ ಆಗಿರುತ್ತಾರೆ.</p>
<p class="Text"><span class="char-style-override-4">ರಾಜನು ಮತ್ತೆ ಕ್ರೋಧದಿಂದ ಮಂತ್ರಿಗೆ ಹೇಳಿದನು - </span>ಇವೆಲ್ಲವನ್ನೂ ಕಲಿಸುವುದಕ್ಕೆಂದೇ ನಿನ್ನನ್ನು ನೇಮಿಸಿದ್ದೆನೋ?</p>
<p class="Text"><span class="char-style-override-4">ಮಂತ್ರಿ ಹೇಳಿದನು -</span> ರಾಜಕುಮಾರರು ಕೇಳಿದ್ದರಿಂದ ನನಗೆ ಗೊತ್ತಿರುವುದನ್ನು ನನ್ನ ಮೂಲಕ ಹೇಳಲ್ಪಟ್ಟಿತು.</p>
<p class="Text"><span class="char-style-override-4">ರಾಜನು ಹೇಳಿದನು -</span> ನಿನ್ನ ಜ್ಞಾನಕ್ಕೆ ಧಿಕ್ಕಾರವಿರಲಿ! ಬಾಲಕರಿಗೆ ಈ ಎಲ್ಲ ಮಾತುಗಳನ್ನು ಹೇಳಬಹುದೇ?</p>
<p class="Text"><span class="char-style-override-4">ಮತ್ತೆ ಜನಾರ್ದನನು ಹೇಳಿದನು - </span>ಅಪ್ಪಾಜೀ! ಅನಂತರ ನಾನು ವಾಪಸ್ಸು ಬರುವಾಗ ಮರಣ ಹೊಂದಿದ ಒಬ್ಬ ಮನುಷ್ಯನನ್ನು ಬಹಳ ಜನರು ದಹನ ಮಾಡುತ್ತಿರುವುದನ್ನು ನಾನು ನೋಡಿದೆನು. ಅದೇ ಸಮಯದಲ್ಲಿ ನಗರದಿಂದ ನಾಲ್ಕು ಜನರು ಮೆರವಣಿಗೆಯಲ್ಲಿ ಒಬ್ಬ ವ್ಯಕ್ತಿಯನ್ನು ಹೆಗಲಿನ ಮೇಲೆ ಹೊತ್ತು ತರುತ್ತಿರುವುದನ್ನೂ, ಶವದ ಹಿಂದೆ ಕೆಲವರು ಅಳುತ್ತಾ ಬರುತ್ತಿರುವುದನ್ನೂ ಕಂಡೆನು. ಅದನ್ನು ನೋಡಿ ನನಗೆ ಬಹಳ ವಿಸ್ಮಯವಾಯಿತು. ಈ ಬಗೆಗೆ ಮಂತ್ರಿಯವರನ್ನು ಕೇಳಿದಾಗ, ಯಾರೋ ಒಬ್ಬ ಯುವಾವಸ್ಥೆಯ ಮನುಷ್ಯನು ಮೃತ್ಯುವಾಗಿದ್ದಾನೆ. ಅವನ ಮನೆಯವರು ಇವನ್ನನ್ನು ಸ್ಮಶಾನ ಭೂಮಿಗೆ ದಹನ ಮಾಡಲು ತರುತ್ತಿದ್ದಾರೆ. ಹಾಗೂ ಈ ಆಳುವ ಜನರು ಇವನ ತಂದೆ - ಬಂಧು ಕುಟುಂಬವರ್ಗದವರಿರಬಹುದು ಇವರು ಹೇಳಿದರು. ಆ ದಶ್ಯವನ್ನು ನೋಡಿದಾಗಿನಿಂದ ನನಗೆ ಮತ್ಯುವಿನ ಚಿಂತೆ ಹತ್ತಿದೆ. ನಾನು ಮೃತ್ಯುವಶನಾದಾಗ ನನ್ನ ಸ್ಥಿತಿಯೂ ಹೀಗೆಯೇ ಆಗುವುದೆಂದು ನನಗೆ ಗೊತ್ತಾಗಿದೆ.</p>
<p class="Text"><span class="char-style-override-4">ವಿಷ್ವಕ್ಸೇನನು ಹೇಳಿದನು -</span> ಈ ಮೂರ್ಖಮಂತ್ರಿಯ ಮಾತಿಗೆ ನೀನು ಗಮನ ಕೊಡಬೇಡ. ಯುವ ಮನುಷ್ಯನು ಮತ್ಯುವಾಗಲೂ ಸಾಧ್ಯವೇ ಇಲ್ಲ. ಇವನು ಹೇಳಿರುವುದೆಲ್ಲವೂ ಅಜ್ಞಾನಿಯು ಹೇಳಿದ ಮಾತಾಗಿದೆ.</p>
<p class="Text"><span class="char-style-override-4">ಮತ್ತೆ ರಾಜನು ಮಂತ್ರಿಗೆ ಹೇಳಿದನು - </span>ನಮ್ಮ ಹುಡುಗನನ್ನು ಹೀಗೆ ದಾರಿತಪ್ಪಿಸಿರುವುದು ಉಚಿತವೆ? ನೀನು ಸತ್ಯವಾಗಿಯೂ ನನಗೆ ಬಹಳವಾಗಿ ಮೋಸವಾಡಿರುವೆ.</p>
<p class="Text"><span class="char-style-override-4">ವಿದ್ಯಾಸಾಗರನು ಕೈ ಮುಗಿದು ಹೇಳಿದನು - </span>ಮಹಾಪ್ರಭು! ಕೇಳಿದಾಗ ಆ ಸಮಯದಲ್ಲಿ ನನಗೆ ತೋಚಿದುದನ್ನು ಹೇಳಿದೆ ಅಷ್ಟೇ.</p>
<p class="Text"><span class="char-style-override-4">ಜನಾರ್ದನನು ಹೇಳಿದನು - </span>ಅನಂತರ ನಾವು ನಗರಕ್ಕೆ ವಾಪಸ್ಸು ಬರುತ್ತಿರುವಾಗ ಒಬ್ಬ ಕಾವಿ ವಸ್ತ್ರಧಾರೀ ಮನುಷ್ಯನು ಎದುರಿನಲ್ಲಿ ಬರುತ್ತಿದ್ದನು. ಅವನ ವಿಚಾರವನ್ನು ಕೇಳಿದಾಗ ಮಂತ್ರಿಯವರು ಈತನು ಜೀವನ್ಮುಕ್ತ ವಿರಕ್ತ ಮಹಾತ್ಮನು. ಇವನು ಭಜನೆ, ಧ್ಯಾನ ಮತ್ತು ಸತ್ಸಂಗ ಸ್ವಾಧ್ಯಾಯಗಳಿಂದ ತನ್ನ ಆತ್ಮ ಕಲ್ಯಾಣವನ್ನು ಮಾಡಿಕೊಂಡಿದ್ದಾನೆ. ಇದರಿಂದ ಅವನು ಸದಾ ಪರಮ ಶಾಂತಿ ಮತ್ತು ಪರಮ ಆನಂದವನ್ನು ಹೊಂದಿರುತ್ತಾನೆ. ಅವನು ಭಗವಂತನ ಪರಮಧಾಮಕ್ಕೆ ಹೊರಟು ಹೋಗುತ್ತಾನೆ. ಅವನಿಗೆ ಮುಕ್ತಿದೊರೆತು ಮತ್ತೆಂದೂ ಈ ದುಃಖರೂಪೀ ಪ್ರಪಂಚಕ್ಕೆ ತಿರುಗಿ ಬರುವುದಿಲ್ಲ. ಅಲ್ಲಿಯೇ ಪರಮ ಶಾಂತಿ ಮತ್ತು ಪರಮಾನಂದದಲ್ಲಿ ಲೀನನಾಗಿರುತ್ತಾನೆ. ಇವನ ಜೀವನವು ಸಾರ್ಥಕವು ಎಂದು ಹೇಳಿದರು. ಆಗಿನಿಂದಲೂ ನನ್ನ ಮನಸ್ಸಿನಲ್ಲಿ ಮುಂದೆ ಎಂದಾದರೂ ನಾನೂ ಹೀಗೆ ಆಗುವೆನೇ ಎಂಬ ಭಾವನೆ ಪದೇ ಪದೇ ಬರುತ್ತಿದೆ. ಕೇಳಿದುದಕ್ಕೆ ಈ ಎಲ್ಲ ವಿಚಾರಗಳನ್ನೂ ಶ್ರುತಿ-ಸ್ಮೃತಿ, ಇತಿಹಾಸ-ಪುರಾಣಗಳಲ್ಲಿ ಹೇಳಿದೆ ಎಂದು ಗೊತ್ತಾಯಿತು. ಆದ್ದರಿಂದ ನಾನು ಈ ಪುಸ್ತಕಗಳನ್ನು ತರಿಸಿಕೊಡಿರೆಂದು ಮಂತ್ರಿಗಳಿಗೆ ಹೇಳಿದ, ಆದರೆ ಅವರು ತಮ್ಮ ಅಪ್ಪಣೆಯಾದರೆ ಮಾತ್ರ ಕೊಡುವೆನೆಂದು ಹೇಳಿದರು. ಆದ್ದರಿಂದ ಅಪ್ಪಾಜಿ! ಈ ಪುಸ್ತಕಗಳನ್ನು ಬೇಗನೆ ನನಗೆ ತರಿಸಿಕೊಡಿ.</p>
<p class="Text"><span class="char-style-override-4">ವಿಷ್ವಕ್ಸೇನನು ಹೇಳಿದನು-</span>ಮಗು! ಈ ಪುಸ್ತಕಗಳೆಲ್ಲವೂ ನೀನು ಓದುವಂತಹುದಲ್ಲ.</p>
<p class="Text"><span class="char-style-override-4">ರಾಜನು ಮತ್ತೇ ಮಂತ್ರಿಗೆ ಹೇಳಿದನು-</span>ನೀನು ಈ ಪುಸ್ತಕಗಳ ಹೆಸರುಗಳನ್ನು ಹೇಳಿ ಅವನ ತಲೆಯನ್ನು ಕೆಡಿಸಿರುವೆಯೆಂದು ಕಾಣುತ್ತದೆ. ನಿನ್ನ ಉಪದೇಶದ ಫಲದಿಂದ ನನ್ನ ಈ ಸುಕುಮಾರ ಸುಂದರ ರಾಜಕುಮಾರನು ಈ ಚಿಕ್ಕ ವಯಸ್ಸಿನಲ್ಲಿಯೇ  ಪ್ರಾಪಂಚಿಕ ವಿಷಯ-ಭೋಗಗಳಿಂದ ವಿರಕ್ತನಾಗಿ ಹಗಲೂ ರಾತ್ರಿ ವೈರಾಗ್ಯ ಮತ್ತು ಜ್ಞಾನದ ಚಿಂತೆಯಲ್ಲಿಯೇ  ಮುಳುಗಿರುತ್ತಾನೆ.</p>
<p class="Text">ನಾನು ನಿನ್ನನ್ನು ಯಾವ ಉದ್ದೇಶದಿಂದ ಇವನಿಗೆ ಮಾರ್ಗದರ್ಶನ ಮಾಡಲು ನೇಮಕ ಮಾಡಿದ್ದೇನೋ ಅದಕ್ಕೆ ವಿರೋಧವಾದ ಪರಿಣಾಮವೇ ಆಗಿದೆ. ನೀನು ಇಲ್ಲಿ ಇರಲು ಯೋಗ್ಯನಲ್ಲ. ನಿನಗೆ ಎಲ್ಲಿ ಇಚ್ಛೆ ಇರುವುದೋ ಅಲ್ಲಿಗೆ ಹೋಗು.</p>
<p class="Text"><span class="char-style-override-4">ವಿದ್ಯಾಸಾಗರನು ಕೈಮುಗಿದು ಹೇಳಿದನು-</span>ಮಹಾಸ್ವಾಮಿ! ನನ್ನ ಅಜ್ಞಾನದ ಕಾರಣದಿಂದ ಇಷ್ಟೆಲ್ಲವೂ ಆಯಿತು. ರಾಜಕುಮಾರರು ಕೇಳಿದುದ್ದಕ್ಕೆ ನನಗೆ ಗೊತ್ತಿರುವಷ್ಟನ್ನು ಸ್ಪಷ್ಟವಾಗಿ ತಿಳಿಸಿದೆ. ಇದನ್ನು ತಾವು ಕ್ಷಮಿಸಬೇಕು.</p>
<p class="Text"><span class="char-style-override-4">ವಿಷ್ವಕ್ಸೇನನು ಹೇಳಿದನು - </span>ನಿನ್ನ ತಿಳುವಳಿಕೆಗೆ ಬೆಂಕಿ ಬೀಳಲಿ! ನನ್ನ ಸುಖ-ಸಂತೃಪ್ತಿಯಿಂದಿದ್ದ ಗೃಹವನ್ನು ನೀನು ಹಾಳುಗೆಡವಿದೆ, ನನಗೆ ಇನ್ನು ನಿನ್ನ ಅವಶ್ಯಕತೆ ಇಲ್ಲ. ಎಂದು ಹೇಳಿ ರಾಜನು ವಿದ್ಯಾಸಾಗರನನ್ನು ಮಂತ್ರಿ ಪದವಿಯಿಂದ ತೆಗೆದು ಹಾಕಿದನು.</p>
<p class="Text"><span class="char-style-override-4">ಜನಾರ್ದನನು ಹೇಳಿದನು - </span>ಅಪ್ಪಾಜಿ! ತಾವು ಹೀಗೇಕೆ ಮಾಡುತ್ತಿರುವಿರಿ? ಇದರಲ್ಲಿ ಮಂತ್ರಿಯವರ ದೋಷವೇನೂ ಇಲ್ಲ. ಅವರು ಹೇಳಿರುವುದೆಲ್ಲವೂ ಉಚಿತವಾಗಿಯೇ ಇದೆ. ಅದೂ ನಾನು ಕೇಳಿದುದರಿಂದ ಅವರು ಹೇಳಿದರು. ನನ್ನಲ್ಲಿ ಜ್ಞಾನವಾಗಲಿ, ವೈರಾಗ್ಯವಾಗಲಿ, ಭಕ್ತಿಯಾಗಲಿ, ಲೇಶಮಾತ್ರವೂ ಇಲ್ಲ. ಹೌದು, ನನಗೆ ಜ್ಞಾನ ವೈರಾಗ್ಯ ಮತ್ತು ಭಕ್ತಿಯು ಉಂಟಾಗಲಿ ಎಂದು ನಾನು ಬಯಸುತ್ತೇನೆ. ಅದರಿಂದ ನಾನು ಜೀವನ್ಮುಕ್ತ ಮಹಾತ್ಮನಾಗಿ ನನ್ನ ಆತ್ಮ ಉದ್ಧಾರ ಮಾಡಿಕೊಳ್ಳುವೆ. ನಾನು ಶರೀರ ಮತ್ತು ಪ್ರಪಂಚದಿಂದ ವಿರಕ್ತನಾಗಿ ನಿತ್ಯ ನಿರಂತರವಾಗಿ ನನ್ನ ಮನಸ್ಸು ಪರಮಾತ್ಮನಲ್ಲೇ ಮಗ್ನನಾಗಿರುವಂತೆ ತಾವು ನನಗೆ ಆಶಿರ್ವಾದ ಮಾಡಿರಿ.</p>
<p class="Text">ಇದಕ್ಕೆ ರಾಜಾ ವಿಷ್ವಕ್ಸೇನನು ರಾಜಕುಮಾರ ಜನಾರ್ದನನಿಗೆ ಹಾಗೆ ವಿರಕ್ತನಾಗದಂತೆ ನಾನಾರೀತಿಯಾಗಿ ತಿಳಿಯ ಹೇಳಿದನು. ಆದರೆ ಅದರಿಂದ ರಾಜಕುಮಾರನ ಮೇಲೆ ಯಾವ ಪರಿಣಮವೂ ಉಂಟಾಗಲಿಲ್ಲ. ಏಕೆಂದರೆ ಅವನೊಬ್ಬ ಯೋಗಭ್ರಷ್ಟ ಪುರುಷನಾಗಿದ್ದನು. ಮಂತ್ರಿಯ ಶಿಕ್ಷಣವೂ ಸಹ ಅವನ ಹೃದಯದಲ್ಲಿ ಸಾಕಷ್ಟು ಪ್ರಭಾವವನ್ನು ಬೀರಿತ್ತು. ರಾಜಕುಮಾರನು ವೈರಾಗ್ಯದ ಮತ್ತಿನಲ್ಲಿ ಮುಳುಗಿದ್ದನು. ಅವನು ಅಹಂಕಾರ ಮತ್ತು ಮಮಕಾರ ರಹಿತನಾಗಿ ಪ್ರಾಪಂಚಿಕ ವಿಷಯಗಳಲ್ಲಿ ಉಪರತನಾಗಿ ಪರಮಾತ್ಮನ ಶೋಧನೆಯಲ್ಲಿ ಕಾಲಯಾಪನೆ ಮಾಡಲು ಪ್ರಾರಂಭಿಸಿದನು.</p>
<p class="Text">ಕೆಲವು ದಿವಸಗಳು ಕೆಳೆದ ಮೇಲೆ ಅವನಿಗೆ ತೀವ್ರ ವೈರಾಗ್ಯ ಮತ್ತು ಉಪರತಿಯುಂಟಾದಾಗ ಅವನು ಸಹಜವಾಗಿ ರಾಜ್ಯದ ವಿಚಾರದಲ್ಲಿ ಪೂರ್ಣ ಔದಾಸೀನ್ಯ ಹೊಂದಿ ಭಗವದ್ಗೀತೆಯ ಈ ಶ್ಲೋಕವನ್ನು ಬಾಲ್ಯಾವಸ್ಥೆಯಲ್ಲಿ ಹೇಳಿಕೊಟ್ಟಿದ್ದ ಮಹಾತ್ಮರ ಹತ್ತಿರ ಹೊರಟು ಹೋದನು -</p>
<p class="Shlok">ಇಂದ್ರಿಯಾರ್ಥೇಷು ವೈರಾಗ್ಯಮನಹಂಕಾರ ಏವ ಚ ।</p>
<p class="Shlok">ಜನ್ಮ ಮೃತ್ಯು ಜರಾವ್ಯಾಧಿ ದುಃಖದೋಷಾನುದರ್ಶನಮ್ ॥</p>
<p class="TXT-Right">(ಗೀತಾ 13/8)</p>
<p class="Text">ಈ ಶ್ಲೋಕದ ಭಾವವು ರಾಜಕುಮಾರ ಜನಾರ್ದನನಲ್ಲಿ ಅಕ್ಷರಶಃ ಸಂಘಟಿತವಾಗಿತ್ತು. ಅವನು ಭಕ್ತಿ. ಜ್ಞಾನ ಮತ್ತು ವೈರಾಗ್ಯಕ್ಕಾಗಿ ಮಹಾತ್ಮರಲ್ಲಿ ಪ್ರಾರ್ಥಿಸಿದನು. ಆಗ ಮಹಾತ್ಮರು ಅವನಿಗೆ ಆಶ್ವಾಸನೆಯನ್ನು ಕೊಟ್ಟು ಭಕ್ತಿ ಜ್ಞಾನ ಮತ್ತು ವೈರಾಗ್ಯವನ್ನು ಉಪದೇಶಿಸಿದರು. ಅವರು ಹೇಳಿದರು.</p>
<p class="Shlok">ಆಸಕ್ತಿರನಭಿಷ್ವಂಗಃ ಪುತ್ರದಾರಗೃಹಾದಿಷು ।</p>
<p class="Shlok">ನಿತ್ಯಂ ಚ ಸಮಚಿತ್ತತ್ವಮಿಷ್ಟಾನಿಷ್ಟೋಪಪತ್ತಿಷು ॥</p>
<p class="Shlok">ಮಯಿ ಚಾನನ್ಯಯೋಗೇನ ಭಕ್ತಿರವ್ಯಭಿಚಾರಣೀ ।</p>
<p class="Shlok">ವಿವಿಕ್ತದೇಶಸೇವಿತ್ವಮರತಿರ್ಜನಸಂಸದಿ ॥</p>
<p class="Shlok">ಅಧ್ಯಾತ್ಮಜ್ಞಾನ ನಿತ್ಯತ್ವಂ ತತ್ತ್ವಜ್ಞಾನಾರ್ಥದರ್ಶನಮ್ ॥</p>
<p class="TXT-Right">(ಗೀತಾ 13/9-10-11)</p>
<p class="Text">ಅಭಿಪ್ರಾಯವೇನೆಂದರೆ ಪತ್ನೀ ಪುತ್ರ, ಗೃಹ, ಶರೀರ ಮತ್ತು ಧನ ಮುಂತಾದ ಪದಾರ್ಥಗಳ ಜೊತೆ ಮನುಷ್ಯನ ವಿಶೇಷ ಸಂಬಂಧ ಇರುವ ಕಾರಣದಿಂದ ಸಾಮಾನ್ಯವಾಗಿ ಇವುಗಳಲ್ಲೇ ಅವನ ವಿಶೇಷ ಆಸಕ್ತಿ ಇರುತ್ತದೆ. ಇಂದ್ರಿಯಗಳ ವಿಷಯಗಳಲ್ಲಿ ವೈರಾಗ್ಯ ಹೊಂದಿದರೂ ಇವುಗಳಲ್ಲಿ ಗುಪ್ತವಾದ ಆಸಕ್ತಿ ಇದ್ದೇ ಇರುತ್ತದೆ. ಆದ್ದರಿಂದ ಮನುಷ್ಯನಲ್ಲಿ ಎಂದಿಗೂ ಯಾವುದರಲ್ಲೂ ಆಸಕ್ತಿ ಇರಬಾರದು.</p>
<p class="Text">ಇಲ್ಲಿ ‘ಅನಭಿಷ್ಟಂಗ’ ಶಬ್ದದ ಅರ್ಥವೆಂದರೆ - ಮಮಕಾರದ ಅಭಾವ ಮಮತ್ವದ ಕಾರಣದಿಂದಲೇ ಮನುಷ್ಯನಿಗೆ ಪತ್ನಿ - ಪುತ್ರಾದಿಗಳಲ್ಲಿ ನಿಷ್ಠ ಸಂಬಂಧವಿರುತ್ತದೆ. ಆದ್ದರಿಂದ ಅವರ ಸುಖ-ದುಃಖ ಮತ್ತು ಲಾಭ ಹಾನಿಗಳಿಂದ ಅವನು ಸ್ವಯಂ ಸುಖ-ದುಃಖಗಳನ್ನು ಹೊಂದುತ್ತಿರುತ್ತಾನೆ. ಮಮತ್ವ ರಹಿತನಾದರೆ ಅವನು ಇವುಗಳಿಂದ ಮುಕ್ತನಾಗುತ್ತಾನೆ. ಆದ್ದರಿಂದ ಮನುಷ್ಯನು ಇವೆಲ್ಲ ಪದಾರ್ಥಗಳ ಮೇಲಿನ ಮಮತೆಯನ್ನು ಬಿಡಬೇಕು.</p>
<p class="Text">ಅನುಕೂಲ ವ್ಯಕ್ತಿ, ಕ್ರಿಯೆ, ಘಟನೆ ಪದಾರ್ಥಗಳ ಸಂಯೋಗ ಹಾಗೂ ಪ್ರತಿಕೂಲಗಳ ವಿಯೋಗವು ಎಲ್ಲರಿಗೂ ಇಷ್ಟವೇ ಆಗಿರುತ್ತದೆ. ಇದೇ ರೀತಿ ಅನುಕೂಲವಾಗದೇ ಇರುವುದು ಮತ್ತು ಪ್ರತಿಕೂಲವಾಗುವುದೂ ಅನಿಷ್ಟವೇ ಆಗಿದೆ. ಈ ಇಷ್ಟಾನಿಷ್ಟಗಳ ಜೊತೆ ಸಂಬಂಧ ಉಂಟಾದಾಗ ಹರ್ಷ ಶೋಕಾದಿಗಳನ್ನು ಹೊಂದದೆ ನಿರ್ಲಿಪ್ತರಾಗಿರುವುದು ಅಂದರೆ ಅನುಕೂಲಗಳ ಸಂಯೋಗ ಮತ್ತು ಪ್ರತಿಕೂಲಗಳ ವಿನಿಯೋಗ ಉಂಟಾದಾಗ ಮನಸ್ಸಿನಲ್ಲಿ ರಾಗ, ಕಾಮ, ಮತ್ತು ಹರ್ಷ ಮುಂತಾದವುಗಳನ್ನು ಹೊಂದದೆ ಇರುವುದು ಹಾಗೂ ಪ್ರತಿಕೂಲದ ಸಂಯೋಗ ಮತ್ತು ಅನುಕೂಲದ ವಿಯೋಗವಾದಾಗ ಯಾವ ರೀತಿಯ ದ್ವೇಷ, ಶೋಕ, ಭಯ ಮತ್ತು ಕ್ರೋಧ ಮುಂತಾದವುಗಳನ್ನು ಹೊಂದದೇ ಇರುವುದು-ಯಾವಾಗಲೂ ನಿರ್ವಿಕಾರ ಮತ್ತು ಏಕರಸದಿಂದಸಮನಾಗಿರುವುದೇ ಇಷ್ಟಾನಿಷ್ಟಗಳ ಪ್ರಾಪ್ತಿಯಲ್ಲಿ ಸಮಚಿತ್ತತೆ ಎಂದು ಹೇಳುತ್ತಾರೆ.</p>
<p class="Text">ಭಗವಂತನೇ ಸರ್ವಶ್ರೇಷ್ಠನಾಗಿದ್ದಾನೆ, ಅವನೇ ನಮ್ಮ ಪ್ರಭು, ಶರಣಾಗತ ವತ್ಸಲ, ಪರಮಗತಿ, ಪರಮ ಆಶ್ರಯ, ತಂದೆ-ತಾಯಿ, ಸಹೋದರ-ಬಂಧು, ಪರಮ ಹಿತಕಾರಿ, ಪರಮ ಆತ್ಮೀಯ ಮತ್ತು ಸರ್ವಸ್ವನಾಗಿದ್ದಾನೆ. ಅವನಲ್ಲದೆ ನಮಗೆ ಅನ್ಯಥಾ ಶರಣಂ ನಾಸ್ತಿ - ಈ ಭಾವನೆಯಿಂದ ಭಗವಂತನ ಜೊತೆ ಅನನ್ಯ ಸಂಬಂಧವಿದ್ದರೆ ಅದಕ್ಕೆ ಅನನ್ಯ ಯೋಗವೆಂದು ಹೆಸರು. ಈ ಪ್ರಕಾರದ ಸಂಬಂಧದಲ್ಲಿ ಕೇವಲ ಭಗವಂತನಲ್ಲಿಯೇ ಅಚಲ ಮತ್ತು ಪೂರ್ಣ ವಿಶುದ್ಧ ಪ್ರೇಮವಿಟ್ಟಿರಬೇಕು. ಹೀಗೆ ನಿರಂತರವಾಗಿಯೇ ಅಚಲ ಮತ್ತು ಪೂರ್ಣ ವಿಶುದ್ಧ ಪ್ರೇಮವಿಟ್ಟಿರಬೇಕು. ಹೀಗೆ ನಿರಂತರವಾಗಿ ಭಗವಂತನ ಭಜನೆ ಮತ್ತು ಧ್ಯಾನ ಮಾಡುತ್ತಿದ್ದರೆ ಅನನ್ಯ ಯೋಗದ ಮೂಲಕ ಭಗವಂತನಲ್ಲಿ ಉಂಟಾಗುವ ಶುದ್ಧ ಭಕ್ತಿಯೇ ಅವ್ಯಭಿಚಾರಿಣಿ ಭಕ್ತಿ ಎನ್ನಿಸಿಕೊಳ್ಳುತ್ತದೆ.</p>
<p class="Text">ಈ ಪ್ರಕಾರವಾದ ವಿಶುದ್ಧ ಭಕ್ತ ಮನುಷ್ಯರಲ್ಲಿ ಸ್ವಾರ್ಥ ಮತ್ತು ಅಭಿಮಾನಗಳು ಲೇಶಮಾತ್ರವೂ ಇರುವುದಿಲ್ಲ. ಹಾಗೆಯೇ ಯಾವುದೇ ಪ್ರಾಪಂಚಿಕ ವಸ್ತುಗಳ ಬಗೆಗೆ ಮೋಹ - ಮಮತ್ವಗಳೂ ಇರುವುದಿಲ್ಲ. ಪ್ರಪಂಚದ ಜೊತೆ ಅವರ ಸಂಬಂಧವು ಭಗವಂತನ ಸಂಬಂಧದಿಂದ ಉಂಟಾಗಿರುವುದೇ ಹೊರತು ಯಾರ ಜೊತೆಯೂ ಯಾವುದೇ ರೀತಿಯ ಸ್ವತಂತ್ರ ಸಂಬಂಧವಿರುವುದಿಲ್ಲ. ಅವನು ಎಲ್ಲವನ್ನೂ ಭಗವಂತನದೇ ಎಂದು ತಿಳಿಯುತ್ತಾನೆ. ಅವನು ಶ್ರದ್ದೆ, ಪ್ರೇಮ ಹಾಗೂ ನಿಷ್ಕಾಮಭಾವನೆಯಿಂದ ನಿರಂತರವಾಗಿ ಭಗವಂತನ ಚಿಂತನೆಯಲ್ಲಿಯೇ ಇರುತ್ತಾನೆ. ಅವನ ಯಾವುದೆಲ್ಲ ಕ್ರಿಯೆಗಳಾಗುತ್ತವೋ ಅವು ಭಗವಂತನಿಗಾಗಿಯೇ ಆಗಿರುತ್ತವೆ.</p>
<p class="Text">ಸಾಧಕನು ಯಾವಾಗಲೂ ವಿವಿಕ್ತ ದೇಶದ ಸೇವನೆ ಮಾಡಬೇಕು. ಎಲ್ಲಿ ಯಾವಾ ರೀತಿಯ ಗಲಾಟೆ ಅಥವಾ ಗುಂಪು ಗದ್ದಲವಾಗಲೀ, ಎಲ್ಲಿ ಬೇರೆ ಯಾರೇ ಇರುವುದಾಗಲೀ ಅಲ್ಲಿ ಇರುವುದರಿಂದ ಯಾರಿಗಾಗಲೀ ಯಾವ ಅಭ್ಯಂತರವಾಗುವುದಾಗಲೀ, ಎಲ್ಲಿ ಯಾವ ರೀತಿಯ ಮಾಲಿನ್ಯವಾಗಲೀ, ಎಲ್ಲಿ ಮುಳ್ಳು - ಕಲ್ಲು ಚೂರುಗಳು ಮತ್ತು ಕಸ - ಕಡ್ಡಿಗಳಾಗಲೀ, ಎಲ್ಲಿ ಪ್ರಾಕೃತಿಕ ದೃಶ್ಯ ಸುಂದರವಾಗಿರುವುದೋ, ಎಲ್ಲಿ ವಾಯುಗುಣ ಮತ್ತು ವಾತಾವರಣ ನಿರ್ಮಲವಾಗಿಯೂ, ಪವಿತ್ರವಾಗಿಯೂ ಇರುವುದೋ, ಎಲ್ಲಿ ಯಾವ ತರಹದ ರೋಗ - ರುಜಿನಗಳಿರುವುದಿಲ್ಲವೋ, ಕ್ರೂರ ಪ್ರಾಣಿಗಳ ಮತ್ತು ಹಿಂಸೆಯ ವಾತಾವರಣ ಎಲ್ಲಿ ಇರುವುದಿಲ್ಲವೋ, ಎಲ್ಲಿ ಸ್ವಾಭಾವಿಕವಾಗಿ ಸಾತ್ವಿಕಗುಣದ ಪರವಾಣುಗಳು ತುಂಬಿರುವವೋ - ಅಂತಹ ದೇವಾಲಯ, ತಪೋಭೂಮಿ, ಗಂಗಾ, ಕಾವೇರಿ ಮೊದಲಾದ ಪವಿತ್ರ ನದಿಗಳ ತೀರ ಮತ್ತು ಪವಿತ್ರ ವನ, ಗಿರಿ-ಗುಹೆಗಳು ಮೊದಲಾದ ನಿರ್ಜನವಾದ ಏಕಾಂತ ಮತ್ತು ಶುದ್ಧವಾದ ಪ್ರದೇಶಗಳನ್ನು ವಿವಿಕ್ತದೇಶವೆಂದು ಹೇಳುತ್ತಾರೆ. ಜ್ಞಾನ ಪ್ರಾಪ್ತಿಗಾಗಿ, ಸಾಧನೆಗಾಗಿ ಇಂತಹ ಸ್ಥಾನದಲ್ಲಿ ವಾಸಮಾಡುವುದೇ ಅದರ ಸೇವನೆ ಮಾಡುವುದು ಎಂದು ಹೇಳುತ್ತಾರೆ.</p>
<p class="Text">ಸಾಧಕರು ಎಂದೂ ಪ್ರಮಾದಿ ಮತ್ತು ವಿಷಯಾಸಕ್ತ ಮನುಷ್ಯರ ಸಮೂಹದವರಲ್ಲಿ ಪ್ರೇಮವಿಡಬಾರದು. ಇಲ್ಲಿ ‘ಜನಸಂಸದಿ’ ಪದವು ಪ್ರಮಾದೀ ಮತ್ತು ವಿಷಯಾಸಕ್ತ ಮನುಷ್ಯ ಸಾಂಸಾರಿಕ ಸಮುದಾಯದ ವಾಚಕವಾಗಿದೆ. ಇಂತಹ ಜನರ ಸಂಗವು ಸಾಧನೆಗೆ ಎಲ್ಲ ರೀತಿಯಿಂದಲೂ ಅಡ್ಡಿ ಎಂದು ತಿಳಿದು ಇವರಿಂದ ವಿರಕ್ತರಾಗಿರುವುದೇ ಅವರಲ್ಲಿ ಪ್ರೇಮವಿಡದಿರುವುದಾಗಿದೆ. ಸಂತರ, ಮಹಾತ್ಮರ ಮತ್ತು ಸಾಧಕ ಪುರುಷರ ಸಂಗವು ಸಾಧನೆಗೆ ಸಹಾಯಕವಾಗಿಯೇ ಆಗುತ್ತದೆ. ಆದ್ದರಿಂದ ಅವರ ಸಮುದಾಯದ ವಾಚಕವು ಇಲ್ಲಿ ಜನಸಂಸದಿ ಪದವಲ್ಲವೆಂದು ತಿಳಿಯಬೇಕು. ಆತ್ಮವು ನಿತ್ಯ, ಚೇತನ, ನಿರ್ವಿಕಾರ ಮತ್ತು ಅವಿನಾಶಿಯಾದುದು, ಅದಕ್ಕಿಂತ ಭಿನ್ನವಾದ ನಾಶವಾಗುವ, ಜಡ, ವಿಕಾರೀ ಮತ್ತು ಪರಿವರ್ತನಶೀಲವಾಗಿ ಕಂಡುಬರುವ ವಸ್ತುಗಳೆಲ್ಲವೂ ಅನಾತ್ಮಗಳು, ಅವುಗಳ ಜೊತೆ ಆತ್ಮದ ಸಂಬಂಧವು ಕೊಂಚವೂ ಇರುವುದಿಲ್ಲ. ಶಾಸ್ತ್ರ ಮತ್ತು ಆಚಾರ್ಯರ ಉಪದೇಶದಿಂದ ಈ ರೀತಿ ಆತ್ಮತತ್ವವನ್ನು ಚೆನ್ನಾಗಿ ಅರಿತುಕೊಳ್ಳುವುದೇ ‘ಅಧ್ಯಾತ್ಮ ಜ್ಞಾನವಾಗಿದೆ’ - ಬುದ್ಧಿಯಿಂದ ಅದೇ ರೀತಿ ಮನಸ್ಸಿನಲ್ಲಿ ದೃಢವಾಗಿ ನಿಶ್ಚಯಿಸಿ ಆತ್ಮ ತತ್ವವನ್ನು ನಿತ್ಯ ನಿರಂತರ ಮನನ ಮಾಡುತ್ತಿರುವುದೇ ಅಧ್ಯಾತ್ಮ ಜ್ಞಾನದಲ್ಲಿ ನಿತ್ಯ ಸ್ಥಿರನಾಗಿರುವುದಾಗಿದೆ.</p>
<p class="Text">ತತ್ವಜ್ಞಾನದ ಅರ್ಥವು ಸಚ್ಚಿದಾನಂದಘನ ಪೂರ್ಣ ಬ್ರಹ್ಮ ಪರಮಾತ್ಮ ಎಂದು; ಏಕೆಂದರೆ ತತ್ವಜ್ಞಾನದಿಂದ ಅದರ ಪ್ರಾಪ್ತಿಯಾಗುತ್ತದೆ. ಆ ಸಚ್ಚಿದಾನಂದ -ಘನ ಗುಣಾತೀತ ಪರಮಾತ್ಮನನ್ನು ಸರ್ವತ್ರ ಸಮಭಾವದಿಂದ ನಿತ್ಯ ನಿರಂತರವಾಗಿ ಧ್ಯಾನ ಮಾಡುತ್ತಿರುವುದೇ ಆ ಅರ್ಥದ ದರ್ಶನ ಮಾಡುವುದಾಗಿದೆ. ಈ ರೀತಿ ಉಪದೇಶ ಮಾಡಿ ಮಹಾತ್ಮರು ಮೌನವಹಿಸಿದರು. ರಾಜಕುಮಾರನು ಅದಕ್ಕೆ ಪಾತ್ರನಾಗಿಯೇ ಇದ್ದನು. ಮಹಾತ್ಮರ ಉಪದೇಶಕ್ಕೆ ಅನುಸಾರವಾಗಿ ಸಾಧನೆ ಮಾಡಿದ್ದರಿಂದ ಅವನಿಗೆ ಶೀಘ್ರವಾಗಿ ಪರಮಾತ್ಮನ ಪ್ರಾಪ್ತಿಯಾಯಿತು.</p>
<p class="Text">ಈ ಕಡೆ ಮರುದಿನ ಪ್ರಾತಃಕಾಲ ಎದ್ದಾಗ ರಾಜನಿಗೆ ರಾಜಕುಮಾರನು ಹಿಂದಿನ ರಾತ್ರಿಯೇ ಅರಮನೆಯಿಂದ ಹೊರಟು ಹೋದನೆಂಬ ವಿಚಾರ ಗೊತ್ತಾಯಿತು. ಎಲ್ಲ ಕಡೆ ಹುಡುಕಿಸಿದರೂ ರಾಜಕುಮಾರನ ಪತ್ತೆಯಾಗಲಿಲ್ಲ. ರಾಜಾ ವಿಷ್ವಕ್ಸೇನನು ಬಹಳ ದುಃಖಿತನಾದನು.</p>
<p class="Text">ಕೆಲವು ದಿನಗಳಾದ ಮೇಲೆ ಮಹಾರಾಜನು ರಾಜಕುಮಾರನನ್ನು ಪಡೆಯಲು ಅನುಷ್ಠಾನವನ್ನು ಉಪದೇಶಿಸಿದ್ದ ಆ ಮಹಾತ್ಮರಲ್ಲಿಗೆ ಹೋದನು. ರಾಜನು ಅವರಿಗೆ ಸಾಷ್ಟಾಂಗ ನಮಸ್ಕಾರ ಮಾಡಿ ಹೇಳಿದನು - ಮಹಾತ್ಮರೇ! ತಾವು ನನಗೆ ಕರುಣಿಸಿದ್ದ ನನ್ನ ಮಗನು ಕೆಲವು ದಿನಗಳ ಹಿಂದೆ ಮನೆ ಬಿಟ್ಟು ಹೋಗಿದ್ದಾನೆ.</p>
<p class="Text">ಮಹಾತ್ಮರು ಹೇಳಿದರು - ಹಲವು ದಿನಗಳಿಂದಲೂ ಅವನು ನನ್ನ ಹತ್ತಿರವೇ ಇದ್ದಾನೆ. ಈ ವಿಚಾರ ನಿನಗೆ ಗೊತ್ತಿಲ್ಲವೇ? ಅವನು ಯಾವಾಗಲೂ ಜ್ಞಾನ-ಧ್ಯಾನಗಳಲ್ಲಿ ಮಗ್ನನಾಗಿರುತ್ತಾನೆ. ಅವನು ತನ್ನ ಜೀವನವನ್ನು ಸಫಲಮಾಡಿಕೊಂಡಿದ್ದಾನೆ. ಅವನು ಅತ್ಯುತ್ತಮ ದರ್ಜೆಯ ವಿರಕ್ತ ಮಹಾಪುರುಷನಾಗುತ್ತಾನೆಂದು ನಾನು ಮೊದಲೇ ನಿನಗೆ ಹೇಳಿದ್ದೆ, ಅದೇ ಮಾತು ಈಗ ಪ್ರತ್ಯಕ್ಷವಾಯಿತು ರಾಜನೇ! ಇಂತಹ ಒಬ್ಬ ಪುತ್ರನನ್ನು ಪಡೆದ ನಿನ್ನ ಜನ್ಮ ಸಾರ್ಥಕವಾಯಿತು. ನಿನ್ನ ಪುತ್ರನು ನಿಜವಾಗಿಯೂ ಸೌಭಾಗ್ಯಶಾಲಿಯಾಗಿದ್ದಾನೆ.</p>
<p class="Text">ರಾಜಕುಮಾರನು ಇಷ್ಟು ಶೀಘ್ರವಾಗಿ ಮತ್ತು ಆಶಾತೀತವಾಗಿ ಉನ್ನತಿ ಪಡೆದುದನ್ನು ನೋಡಿ ಹಾಗೂ ಅವನ ಸ್ಥಿತಿಯನ್ನು ಪ್ರತ್ಯಕ್ಷವಾಗಿ ಕಂಡು ಮಹಾರಾಜನಿಗೆ ಬಹಳ ಆಶ್ಚರ್ಯವಾಯಿತು. ಮಗನು ಮನೆ ಬಿಟ್ಟು ಹೊರಟು ಹೋಗಿದ್ದ ದುಃಖ ಈಗ ದೂರವಾಗಿ ಮನಸ್ಸಿಗೆ ಶಾಂತಿ ಉಂಟಾಯಿತು. ಅವನು ತನ್ನನ್ನು ಪರಮ ಸೌಭಾಗ್ಯಶಾಲಿ ಎಂದು ಭಾವಿಸಿದನು. ಶರೀರ ಮತ್ತು ಪ್ರಪಂಚದಲ್ಲಿ ವಿರಕ್ತಿ ಹೊಂದುವಂತೆ ತನಗೆ ಉಪದೇಶ ನೀಡಬೇಕೆಂದು, ಮಹಾತ್ಮರನ್ನು ಬೇಡಿಕೊಂಡನು. ಈ ಮಾತಿಗೆ ಮಹಾತ್ಮರು ಸಂತುಷ್ಟರಾಗಿ ಹೇಳಿದರು -</p>
<p class="Shlok">ಇಂದ್ರಿಯಾರ್ಥೇಷು ವೈರಾಗ್ಯಮನಹಂಕಾರ ಏವ ಚ ।</p>
<p class="Shlok">ಜನ್ಮ ಮತ್ಯುಜರಾವ್ಯಾಧಿದುಃಖದೋಷಾನುದರ್ಶನಮ್ ॥</p>
<p class="Text"> ಇಹಲೋಕ ಮತ್ತು ಪರಲೋಕದಲ್ಲಿ ಎಷ್ಟು ಶಬ್ಧ, ಸ್ಪರ್ಶ, ರೂಪ, ರಸ ಮತ್ತು ಗಂಧರೂಪೀ ವಿಷಯ ಪದಾರ್ಥಗಳಿವೆಯೋ - ಅಂತಃಕರಣ ಮತ್ತು ಇಂದ್ರಿಯಗಳ ಮೂಲಕ ಇವೆಲ್ಲವನ್ನೂ ಮನುಷ್ಯನು ಉಪಭೋಗಿಸುತ್ತಾನೆ. ಮತ್ತು ಅಜ್ಞಾನ ವಶನಾಗಿ ಇವುಗಳನ್ನು ಸುಖಕ್ಕೆ ಕಾರಣವೆಂದು ತಿಳಿಯುತ್ತಾನೆ. ಆದರೆ ವಾಸ್ತವವಾಗಿ ದುಃಖಕ್ಕೆ ಕಾರಣವಾದ ಇವೆಲ್ಲವಸ್ತುಗಳ ವ್ಯಾಮೋಹದಿಂದ ದೂರವಾಗಿರುವುದಕ್ಕೆ <span class="char-style-override-4">ಇಂದ್ರಿಯಾರ್ಥೇಷು ವೈರಾಗ್ಯಮ್</span> ಅಂದರೆ ಇಂದ್ರಿಯಗಳ ವಿಷಯಗಳಲ್ಲಿ ವೈರಾಗ್ಯವನ್ನು ಹೊಂದುವುದೇ ಅಭಿಪ್ರಾಯವಾಗಿದೆ.</p>
<p class="Text">ಮನಸ್ಸು, ಬುದ್ಧಿ, ಇಂದ್ರಿಯ ಮತ್ತು ಶರೀರ ಇವುಗಳ ಬಗೆಗೆ ಅಹಂಬುದ್ಧಿಯುಂಟಾಗುತ್ತದೆ. ಅಂದರೆ ಅಜ್ಞಾನದ ಕಾರಣದಿಂದ ಅನಾತ್ಮ ವಸ್ತುಗಳಲ್ಲಿ ಆತ್ಮಬುದ್ಧಿಯುಂಟಾಗುವುದು, - ಇಂತಹ ದೇಹಾಭಿಮಾನವು ಸರ್ವಥಾ ಇಲ್ಲವಾದಾಗ ಆ ಸ್ಥಿತಿಯನ್ನು ಅನಹಂಕಾರವೆಂದು ಹೇಳಲಾಗುತ್ತದೆ.</p>
<p class="Text">ಜನ್ಮದ ಕಷ್ಟ ಸಹಜವಾದುದಲ್ಲ. ಮೊದಲು ಅಸಹಾಯ ಜೀವವು ತಾಯಿಯ ಗರ್ಭದಲ್ಲಿ ನಾನಾ ರೀತಿಯ ಕ್ಲೇಶಗಳನ್ನು ಬಹಳ ಸಮಯದವರೆಗೆ ಅನುಭವಿಸುತ್ತದೆ. ಮತ್ತು ಜನ್ಮದ ಸಮಯದಲ್ಲಿ ಯೋನಿ ದ್ವಾರದಿಂದ ಹೊರಬರುವಾಗ ಸಹಿಸಲಸಾಧ್ಯವಾದ ಯಾತನೆಯಾಗುತ್ತದೆ. ನಾನಾ ಪ್ರಕಾರದ ಯೋನಿಗಳಲ್ಲಿ ಮತ್ತೆ ಮತ್ತೆ ಜನ್ಮ ಪಡೆಯಬೇಕಾದುದರಿಂದ ಈ ಜನ್ಮಗಳು ದುಃಖಪೂರಿತವಾಗುತ್ತವೆ. ಮರಣ ಸಮಯದಲ್ಲಿಯೂ ಅತ್ಯಂತ ಕಷ್ಟವನ್ನು ಅನುಭವಿಸಬೇಕಾಗುತ್ತದೆ. ಯಾವ ಶರೀರ ಮತ್ತು ಮನೆಯಲ್ಲಿ ಆ ಜೀವಿಯ ಮಮಕಾರವಿರುವುದೋ ಅದನ್ನು ಇದ್ದಕ್ಕಿದ್ದಂತೆಯೇ ಬಲವಂತವಾಗಿ ಬಿಟ್ಟು ಹೋಗಬೇಕಾಗುತ್ತದೆ. ಮರಣ ಸಮಯದಲ್ಲಿ ನಿರಾಶೆಯಿಂದ ಕೂಡಿದ ನೇತ್ರಗಳ ಮತ್ತು ಶಾರೀರಿಕ ನೋವನ್ನು ನೋಡಿ ಆ ಸಮಯದ ಯಾತನೆಯ ಪ್ರಮಾಣವನ್ನು ಬಹಳಷ್ಟು ಅಂದಾಜು ಮಾಡಬಹುದು. ವೃದ್ಧಾವಸ್ಥೆಯಲ್ಲಿ ಆಗುವ ನೋವು ಕಮ್ಮಿಯೇನಲ್ಲ. ಇಂದ್ರಿಯಗಳು ಶಿಥಿಲವಾಗಿ ಶಕ್ತಿ ಹೀನವಾಗುತ್ತವೆ. ಶರೀರವು ಜರ್ಜರಿತವಾಗುತ್ತದೆ. ಮನಸ್ಸಿನಲ್ಲಿ ನಿತ್ಯವೂ ಲಾಲಸೆಯ ತರಂಗಗಳು ಏಳುತ್ತಿರುತ್ತವೆ. ಅಸಹಾಯ ಸ್ಥಿತಿಯುಂಟಾಗುತ್ತದೆ. ಈ ಅಶಕ್ತ ಸ್ಥಿತಿಯಲ್ಲಿ ಉಂಟಾಗುವ ನೋವು ಸಹ ಬಹು ದುಃಖದಾಯಕವಾಗಿರುತ್ತದೆ. ಶರೀರ ಕ್ಷೀಣವಾಗುವುದು. ನಾನಾ ಪ್ರಕಾರದ ಸಹಿಸಲಶಕ್ಯವಾದ ಕಷ್ಟವುಂಟಾಗುವುದು, ಇವೆಲ್ಲವೂ ಜನ್ಮ, ಮೃತ್ಯು, ಜರಾ ಮತ್ತು ವ್ಯಾಧಿಯ ದುಃಖಗಳಾಗಿವೆ. ಈ ದುಃಖಗಳನ್ನು ಮತ್ತೆ ಮತ್ತೆ ಸ್ಮರಿಸಿಕೊಳ್ಳುವುದು ಮತ್ತು ಇವುಗಳ ಬಗೆಗೆ ವಿಚಾರ ಮಾಡುವುದೇ ಇವುಗಳಲ್ಲಿ ದುಃಖಗಳನ್ನು ನೋಡುವುದಾಗಿದೆ.</p>
<p class="Text">ಪಾಪಗಳ ಪರಿಣಾಮ ಸ್ವರೂಪವಾಗಿ ಜೀವಿಗಳಿಗೆ ಜನ್ಮ ಮೃತ್ಯು, ಜರಾ ಮತ್ತು ವ್ಯಾಧಿಯುಂಟಾಗುತ್ತದೆ. ಆದ್ದರಿಂದ ಈ ನಾಲ್ಕು ದೋಷಮಯವಾದುವುಗಳು. ಇದನ್ನು ಮತ್ತೆ ಮತ್ತೆ ವಿಚಾರ ಮಾಡುವುದೇ ಇವುಗಳಲ್ಲಿ ದೋಷಗಳನ್ನು ಕಾಣುವುದಾಗಿದೆ.</p>
<p class="Text">ಹಾಗೆ ಹೇಳುವುದಾದರೆ ಚೇತನ ಆತ್ಮವೊಂದನ್ನು ಬಿಟ್ಟು ಈ ಪ್ರಪಂಚದಲ್ಲಿ ಈ ನಾಲ್ಕು ದೋಷಗಳು ಇಲ್ಲದೇ ಇರುವ ಒಂದು ವಸ್ತುವೂ ಸಿಗುವುದಿಲ್ಲ. ಜಡವಾದ ಮನೆಯು ಒಂದು ದಿನ ನಿರ್ಮಾಣವಾಗುತ್ತದೆ ಇದು ಅದರ ಜನ್ಮವೆಂದು ಹೇಳಬಹುದು, ಯಾವಾಗಲಾದರೂ ಶಿಥಿಲವಾಗಿ ಮುರಿದುಹೋಗಬಹುದು, ಇದನ್ನು ವ್ಯಾಧಿ ಎಂದು ಹೇಳಬಹುದು. ರಿಪೇರಿಯಾಯಿತು. ಚಿಕಿತ್ಸೆ ಮಾಡಿದಂತೆ, ಹಳೆಯದಾಯಿತು, ವೃದ್ಧಾವಸ್ಥೆಗೆ ತಲುಪಿದಂತೆ ಈಗ ರಿಪೇರಿ ಮಾಡಲಾಗುವುದಿಲ್ಲ. ಮತ್ತೆ ಜೀರ್ಣವಾಗಿ ಬಿದ್ದು ಹೋಯಿತು, ಇದು ಮರಣಾವಸ್ಥೆ. ಚಿಕ್ಕ ದೊಡ್ಡ ಎಲ್ಲ ವಸ್ತುಗಳದ್ದೂ ಇದೇ ಸ್ಥಿತಿಯಾಗಿದೆ. ಈ ರೀತಿಯಾಗಿ ಜಗತ್ತಿನ ಪ್ರತ್ಯೇಕ ವಸ್ತುವು ಜನ್ಮ, ಮೃತ್ಯು, ಜರಾ ಹಾಗೂ ವ್ಯಾಧಿಮಯವಾಗಿರುವುದನ್ನು ನೋಡಿ ವೈರಾಗ್ಯವನ್ನು ಹೊಂದಬೇಕು.</p>
<p class="Text">ಮಹಾತ್ಮರ ಈ ಸುಂದರ ಉಪದೇಶವನ್ನು ಕೇಳಿ ರಾಜನು ತನ್ನ ಅರಮನೆಗೆ ಹಿಂದಿರುಗಿ ಬಂದನು. ಅವರು ಹೇಳಿದ ಸಾಧನೆಗೆ ತಕ್ಕಂತೆ ಪ್ರಯತ್ನ ಮಾಡಿದನು. ಅದರ ಪರಿಣಾಮವಾಗಿ ಕೆಲವೇ ದಿನಗಳಲ್ಲಿ ರಾಜನಿಗೆ ಶರೀರ ಮತ್ತು ಪ್ರಪಂಚದ ಬಗೆಗೆ ತೀವ್ರ ವೈರಾಗ್ಯವುಂಟಾಯಿತು. ಅನಂತರ ರಾಣಿಯ ಜೊತೆಯಲ್ಲಿ ರಾಜನು ಪುನಃ ಮಹಾತ್ಮರ ಬಳಿಗೆ ಹೋಗಿ ಹೇಳಿದನು- ತಮ್ಮ ಉಪದೇಶದಿಂದ ನನಗೆ ಬಹಳ ಲಾಭವಾಯಿತು. ರಾಜಕುಮಾರ ಜನಾರ್ದನನಿಗೆ ಯುವರಾಜ ಪದವಿಯ ಅಭಿಷೇಕ ಮಾಡಿ ನನ್ನ ಶೇಷಾಯುಷ್ಯವನ್ನು ಭಕ್ತಿ, ಜ್ಞಾನ, ವೈರಾಗ್ಯದಲ್ಲಿ ಕಳೆಯಬೇಕೆಂದು ನನಗೆ ಇಚ್ಛೆಯಾಗಿದೆ. ರಾಜನ ಮಾತುಗಳನ್ನು ಕೇಳಿ ಮಹಾತ್ಮರು ಜನಾರ್ದನನ್ನು ಕರೆದು ಹೇಳಿದರು ವತ್ಸ! ನೀನು ರಾಜ್ಯವನ್ನು ಕಾಪಾಡು, ಈಗ ನಿನಗೆ ಯಾವ ಭಯವೂ ಇರುವುದಿಲ್ಲ. ಆದ್ದರಿಂದ ನಿನ್ನ ತಂದೆಯವರನ್ನು ನಿವೃತ್ತಿಗೊಳಿಸು. ಅದರಿಂದ ಅವರೂ ಸಹ ಭಜನೆ - ಧ್ಯಾನವನ್ನು ಮಾಡಿ ಆತ್ಮಕಲ್ಯಾಣವನ್ನು ಮಾಡಿಕೊಳ್ಳಲಿ.</p>
<p class="Text">ಜನಾರ್ದನನು ನಿತ್ಯ ವಿಜ್ಞಾನಾನಂದನ ಪರಮಾತ್ಮನಲ್ಲಿ ಮೊದಲೇ ಸ್ಥಿತನಾಗಿದ್ದನು. ಅವನು ಬಹಳ ಸಂತೋಷದಿಂದ ತಂದೆಯ ಆಜ್ಞೆಯಂತೆ ರಾಜ್ಯಾಡಳಿತವನ್ನು ನಡೆಸತೊಡಗಿದನು. ಈಗ ರಾಣಿ ಸಂಗಡ ರಾಜಾ ವಿಷ್ವಕ್ಸೇನನು ಆಗಾಗ್ಗೆ ಬಂದು ಮಹಾತ್ಮರ ಸತ್ಸಂಗದಲ್ಲಿರುತ್ತಿದ್ದನು. ಅವರು ಹೇಳಿದ ಸಾಧನೆಯ ಮಾರ್ಗದಲ್ಲಿ ತತ್ಪರತೆಯಿಂದ ನಡೆಯುತ್ತಿದ್ದನು.</p>
<p class="Text">ಒಂದು ದಿನ ರಾಜಾ ವಿಷ್ವಕ್ಸೇನನು ಮಹಾತ್ಮರ ಚರಣಗಳಿಗೆ ನಮಸ್ಕರಿಸಿ, ವಿನಯ ಮತ್ತು ಕರುಣಾಭಾವ ಪೂರ್ವಕವಾಗಿ ಪ್ರಾರ್ಥನೆಯನ್ನು ಮಾಡಿದನು- ಮಹಾತ್ಮರೇ! ನನ್ನ ಸ್ಥಿತಿಯು ಜನಾರ್ದನನಂತೆ ನಿತ್ಯ ನಿರಂತರ ಸ್ಥಿರವಾಗಿರುವಂತೆ ನನಗೆ ಭಕ್ತಿ, ಜ್ಞಾನ, ವೈರಾಗ್ಯದ ಉಪದೇಶವನ್ನು ದಯಪಾಲಿಸಿರಿ.</p>
<p class="Text">ಆಗ ಮಹಾತ್ಮರು ಜನಾರ್ದನನಿಗೆ ಕರುಣಿಸಿದ್ದ ಉಪದೇಶವನ್ನೇ ರಾಜನಿಗೂ ಕೊಟ್ಟರು. ಮಹಾತ್ಮರ ಉಪದೇಶವನ್ನು ಕೇಳಿ ರಾಜ-ರಾಣಿಯರಿಬ್ಬರೂ ಶ್ರದ್ಧಾ-ಭಕ್ತಿಯಿಂದ ಅವರು ಹೇಳಿದ ಸಾಧನೆಗೆ ಅನುಸಾರವಾಗಿ ಪ್ರಯತ್ನವಾಡಿ, ಇಬ್ಬರೂ ಪರಮಾತ್ಮನನ್ನು ಪಡೆದರು.</p>
<p class="Text para-style-override-2">ಈ ಕಥೆಯಿಂದ ನಮಗೆ ದೊರೆಯುವ ನೀತಿ ಏನೆಂದರೆ ನಾವೂ ಸಹ ಜನಾರ್ದನನಂತೆ ಪ್ರಪಂಚ ಮತ್ತು ಶರೀರದಿಂದ ವಿರಕ್ತರಾಗಿ ಮೇಲೆ ಹೇಳಿದ ಸಾಧನ ಮಾರ್ಗದಲ್ಲಿ ನಮ್ಮ ಉಳಿದ ಜೀವನವನ್ನು ಜ್ಞಾನ, ವೈರಾಗ್ಯ, ಭಕ್ತಿ, ಸತ್ಸಂಗ ಮತ್ತು ಸ್ವಾಧ್ಯಾಯದಿಂದ ಸಫಲ ಮಾಡಿಕೊಳ್ಳಬೇಕು ಎಂಬುದೇ ಆಗಿದೆ.<span></span></p>


<p class="Page-Break"> </p>
<p class="Chapter-Heading" id="toc_marker-11">9. ಭಗವತ್ಪ್ರಾಪ್ತಿಯ ಸರಳ ಉಪಾಯ ಪ್ರೇಮದ ರಹಸ್ಯ ಮತ್ತು ಪ್ರಭಾವ</p>
<p class="Text">ಮೂಕ ಚಾಂಡಾಲನು ತನ್ನ ತಂದೆ-ತಾಯಿಯವರನ್ನು ಶ್ರದ್ಧಾಭಕ್ತಿಯಿಂದ ನಿರಂತರವಾಗಿ ಸೇವೆ ಮಾಡಿದ್ದರ ಫಲವಾಗಿ ಸ್ವಯಂ ಭಗವಂತನು ಬ್ರಾಹ್ಮಣನ ರೂಪದಿಂದ ಅವನ ಮನೆಯಲ್ಲಿ ಯಾವಾಗಲೂ ಇರುತ್ತಿದ್ದನು. ಇದರ ಪರಿಣಾಮವಾಗಿ ಮೂಕ ಚಾಂಡಾಲನು ಭಗವಂತನ ಪರಮಧಾಮಕ್ಕೆ ಹೋದಾಗ ಜೊತೆಯಲ್ಲಿ ತಂದೆ ತಾಯಿಯರೂ ಇದ್ದರು. ಇಷ್ಟೇ ಅಲ್ಲದೆ ಅವನ ಮನೆಯಲ್ಲಿದ್ದ ಸಕಲ ಜೀವ ಜಂತುಗಳೆಲ್ಲವೂ ಅವನ ಪ್ರಭಾವದಿಂದ ದಿವ್ಯರೂಪಧರಿಸಿ ಭಗವಂತನ ಪರಮಧಾಮಕ್ಕೆ ಹೊರಟು ಹೋದರು. ಅದಕ್ಕೆ ಕಾರಣವೆಂದರೆ ಕೇವಲ ತಂದೆ-ತಾಯಿಗಳ ಸೇವೆಯ ಮಹಿಮೆಯಾಗಿತ್ತು.</p>
<p class="Text"> ಇದೇ ಪ್ರಕಾರವಾಗಿ ಶುಭಾ ಎಂಬ ಹೆಸರಿನ ಒಬ್ಬ ಸ್ತ್ರೀ ಯು ತನ್ನ ಪತಿಯನ್ನು ಶ್ರದ್ಧಾ-ಭಕ್ತಿ-ಪ್ರೇಮದಿಂದ ಸೇವೆ ಮಾಡುತ್ತಿದ್ದಳು. ಆ ಸೇವೆಯ ಪರಿಣಾಮವಾಗಿ ಅವಳು ತನ್ನ ಪತಿಯ ಜೊತೆ ವಿಮಾನದಲ್ಲಿ ಕುಳಿತು ಭಗವಂತನ ಪರಮಧಾಮಕ್ಕೆ ಹೊರಟುಹೋದಳು. ಇದನ್ನು ನೋಡಿದ ನರೋತ್ತಮನೆಂಬ ಬ್ರಾಹ್ಮಣನು ಭಗವಂತನನ್ನು ಕೇಳಿದನು- ಭಗವಂತಾ! ಏನು ವಿಷಯ?</p>
<p class="Text">ಭಗವಂತನು ಹೇಳಿದನು-ಮೂಕ ಚಾಂಡಾಲನು ತನ್ನ ತಂದೆತಾಯಿಯರ ಸೇವೆ ಮಾಡಿದ್ದರಿಂದ ಮತ್ತು ಶುಭ ಎಂಬ ಹೆಸರಿನ ಸ್ತ್ರೀಯು ತನ್ನ ಪತಿಯ ಸೇವೆ ಮಾಡಿದುದರ ಫಲವಾಗಿ ನನ್ನ ಪರಮಧಾಮಕ್ಕೆ ಹೋಗುತ್ತಿದ್ದಾರೆ. ಈ ಕಾರಣದಿಂದಲೇ ನಾನು ಇವರಿಬ್ಬರ ಮನೆಯಲ್ಲಿ ಬೇರೆ ಬೇರೆ ರೂಪದಿಂದ ಯಾವಾಗಲೂ ವಾಸಿಸುತ್ತೇನೆ. ಅವರು ತ್ರಿಕಾಲ ಜ್ಞಾನಿಗಳು, ನಿನ್ನ ಎಲ್ಲ ವಿಚಾರಗಳೂ ಅವರಿಗೆ ಗೊತ್ತು. ಹೀಗೆ ಭಗವಂತನು ಅವರಿಬ್ಬರ ಪ್ರಶಂಸೆಯನ್ನು ಮಾಡಿದನು. ಮೂಕ ಚಾಂಡಾಲನಲ್ಲಿ ಇದ್ದ ಇನ್ನೊಂದು ವಿಶೇಷವೆಂದರೆ ಅವನ ಮನೆಯು ನೆಲದ ಮೇಲಿರದೆ ಆಕಾಶದಲ್ಲಿ ತೇಲುತ್ತಿತ್ತು. ಮನೆಯು ಆಕಾಶದಲ್ಲಿ ತೇಲುತ್ತಿರುವುದು ಮತ್ತು ತ್ರಿಕಾಲ ಜ್ಞಾನವನ್ನು ಹೊಂದಿರುವುದು ಇದು ಲೌಕಿಕ ಪ್ರಭಾವ. ಲೌಕಿಕ ಪ್ರಭಾವವೆಂದರೆ ಸಾಧಾರಣ ಪ್ರಭಾವ, ಪ್ರಾಪಂಚಿಕ ಪ್ರಭಾವ, ರಿದ್ಧಿ-ಸಿದ್ಧಿಗಳ ಪ್ರಭಾವ. ಆದರೆ ಭಗವಂತನು ಅವನ ಮನೆಯಲ್ಲಿ ವಾಸಮಾಡುವುದು ಮತ್ತು ಅವನ ಮನೆಯಲ್ಲಿ ಇರುವ ಜೀವಜಂತುಗಳೂ ಸಹ ಅವನ ಜೊತೆ ಪರಮಧಾಮಕ್ಕೆ ಹೋಗುವುದು ಅಲೌಕಿಕ - ಪಾರಮಾರ್ಥಿಕ ಪ್ರಭಾವವಾಗಿದೆ, ಇದು ನಿಜವಾದ ಪ್ರಭಾವವಾಗಿದೆ. ನಾವು ನಿಶ್ಚಿತ ಸತ್ಯ ಪ್ರಭಾವದ ಕಡೆ ಹೆಚ್ಚು ಗಮನ ಕೊಡಬೇಕು. ಲೌಕಿಕ ಪ್ರಭಾವವು ಇರಲಿ, ಇಲ್ಲದೇ ಹೋಗಲಿ ಅದಕ್ಕೆ ಹೆಚ್ಚು ಮಹತ್ವವಿರುವುದಿಲ್ಲ, ಭಗವಂತನು ಗೋವರ್ಧನ ಗಿರಿಯನ್ನು ಎತ್ತಿ ಹಿಡಿದನು ಇದು ಲೌಕಿಕ ಪ್ರಭಾವವಾಗಿದೆ.</p>
<p class="Text">ರಾಮೇಶ್ವರದಲ್ಲಿ ಸೇತುಬಂಧನವಾದಾಗ ಹನುಮಂತನಂತಹ ವಾನರರು ದೊಡ್ಡ ದೊಡ್ಡ ಬೆಟ್ಟಗಳನ್ನು ಹೊತ್ತು ತಂದಿದ್ದರು. ಅವರನ್ನು ಯಾರೂ ‘ಗಿರಿಧರ’ ನೆಂದು ಕರೆಯಲಿಲ್ಲ. ಆದರೆ ಭಗವಾನ್ ಶ್ರೀ ಕಷ್ಣನನ್ನು ‘ಗಿರಿಧರ’ನೆಂದು ಕರೆದರು. ದೊಡ್ಡವರಿಗೆ ಮಹತ್ವ ಸಿಕ್ಕುತ್ತಲೇ ಇರುತ್ತದೆ. ಅವರು ಬೆಟ್ಟವನ್ನು ಧಾರಣೆ ಮಾಡಿದ್ದರಿಂದ ಗಿರಿಧರ ಎಂದು ಹೇಳಿಸಿಕೊಳ್ಳುವುದರಲ್ಲಿ ಅಂತಹ ಮಹತ್ವದ ವಿಚಾರವಿರುವುದಿಲ್ಲ. ಇದು ಲೌಕಿಕ ಪ್ರಭಾವದ ಮಾತಾಯಿತು. ಭಗವಂತನ ಅಲೌಕಿಕ ಪ್ರಭಾವವು ಈ ಪ್ರಕಾರವಿದೆ - ಸಾವಿರಾರು ರೂಪಗಳನ್ನು ಧರಿಸುವುದು. ಗೊಲ್ಲ ಬಾಲಕರ ರೂಪದಲ್ಲಿ, ಕರುಗಳ ರೂಪದಲ್ಲಿ, ಹಸುಗಳ ರೂಪದಲ್ಲಿ ಬಂದು ಅವುಗಳ ತಾಯಂದಿರ ಕಲ್ಯಾಣವನ್ನುಂಟುಮಾಡುತ್ತಾನೆ. ಅವನು ಬಹಳ ದಯಾಳು, ಅವನ ದಯೆ ಅಪರಂಪಾರವಾಗಿದೆ. ಕಪಟವೇಷಧರಿಸಿ ದುಷ್ಟ ಬುದ್ದಿಯಿಂದ ಪೂತನೀಯ ಸ್ತನದಲ್ಲಿ ವಿಷವನ್ನು ತುಂಬಿಕೊಂಡು ಶಿಶು ರೂಪದಲ್ಲಿದ್ದ ಶ್ರೀಕೃಷ್ಣನಿಗೆ ಹಾಲಾಹಲವನ್ನುಣಿಸಿ ಅವನನ್ನು ಕೊಲ್ಲಲು ಬಂದಾಗ ಅದನ್ನು ಕುಡಿದು ಭಗವಂತನು ಹೀಗೆ ಯೋಚಿಸಿದನು. ಒಳ್ಳೆಯದು, ಅವಳು ನನಗೆ ವಿಷವುಣಿಸಿದಳು, ಆದರೆ ಈಗ ನನ್ನ ಕರ್ತವ್ಯವೇನು? ನನ್ನ ಕೆಲಸವೆಂದರೆ ಯಾರೇ ನನ್ನ ಬಳಿಗೆ ಬಂದರೂ ಅವರನ್ನು ಉದ್ಧರಿಸುವುದು ಹೀಗೆ ಯೋಚಿಸಿ ಭಗವಂತನು ಅವಳನ್ನು ಉದ್ಧಾರಮಾಡಿದನು.</p>
<p class="Text">ಭಗವಾನ್ ಶ್ರೀರಾಮಚಂದ್ರನು ಸರಯೂ ನದಿಯ ಪ್ರಾವಾಹದಿಂದ ಎಲ್ಲರನ್ನೂ ಉದ್ಧಾರ ಮಾಡಿದನು. ಎಲ್ಲರನ್ನೂ ಪಾರುಮಾಡಿದನು. ಯಾರೇ ಆಗಲಿ ನನ್ನ ಜೊತೆ ಹೊರಡಲು ಇಷ್ಟಪಟ್ಟು ಸರಯೂ ನದಿಯಲ್ಲಿ ಸ್ನಾನ ಮಾಡಿದರೆ ಅವರನ್ನು ಪಾರುಮಾಡುತ್ತೇನೆಂದು ಶ್ರೀರಾಮನು ಹೇಳಿದನು. ಶ್ರೀಕೃಷ್ಣನು ಏರಕಾ (ಹುಲ್ಲಿನ ಜೊಂಡು) ಎಂಬ ಹುಲ್ಲಿನಿಂದ ಯಾದವರು ತಮ್ಮತಮ್ಮಲ್ಲಿಯೇ ಹೊಡೆದಾಡಿ ಮರಣ ಹೊಂದುವಂತೆ ಮಾಡಿ ಎಲ್ಲರನ್ನೂ ಈ ಭವಬಂಧನದಿಂದ ಪಾರು ಮಾಡಿದನು. ಶ್ರೀಕೃಷ್ಣನು ಮಹಾಭಾರತ ಯುದ್ಧದಲ್ಲಿ ಮೊದಲು ತಾನು ಶಸ್ತ್ರ ಹಿಡಿದು ಯಾರನ್ನೂ ಕೊಲ್ಲುವುದಿಲ್ಲವೆಂದು ಪ್ರತಿಜ್ಞೆ ಮಾಡಿದ್ದನು. ಏಕೆಂದರೆ ಹಾಗೆ ಕೊಲ್ಲುವುದರಿಂದ ಅವರಿಗೆ ಮುಕ್ತಿ ದೊರೆಯುವುದು, ಇದು ಒಂದು ರೀತಿಯಲ್ಲಿ ಭಗವಂತನು ಭೇದ ಭಾವ ತೋರಿಸಿದನೆಂದೇ ಹೇಳಬಹುದು. ತನ್ನ ಕುಟುಂಬದವರನ್ನು ಉದ್ಧಾರವನ್ನೇನೋ ತಾನೇ ಮಾಡಿದನು. ಆದರೆ ಮಹಾಭಾರತ ಯುದ್ಧದಲ್ಲಿ ಮರಣ ಹೊಂದ ಬೇಕಾದವರನ್ನು ಬೇರೆ ಬೇರೆಯವರಿಂದ ಕೊಲ್ಲಿಸಿದನು. ಇದಕ್ಕೆ ಕಾರಣ ಬೇರೆ ಏನಾದರೂ ಇದೆಯೇ? ಹೌದು! ಕಾರಣವಿದೆ. ತಾನು ಜನ್ಮಧಾರಣ ಮಾಡಿದ ವಂಶದವರೆಲ್ಲರನ್ನೂ ಉದ್ಧಾರಮಾಡಬೇಕು.</p>
<p class="Shlok">ಕುಲಂ ಪವಿತ್ರಂ ಜನನೀ ಕೃತಾರ್ಥಾ ವಸುಂಧರಾ ಪುಣ್ಯವತೀ ಚ ತೇನ ।</p>
<p class="Shlok">ಅಪಾರ ಸಂವಿತ್ಸುಖಸಾಗರೇಽಸ್ಮಿಂಲ್ಲೀನಂ ಪರೇ ಬ್ರಹ್ಮಣಿ ಯಸ್ಯ ಚೇತಃ ॥</p>
<p class="TXT-Right">(ಸ್ಕಂದ. ಮಾಹೇ. ಕೌಮಾರ 55/130)</p>
<p class="Text">ಇದರ ಅರ್ಥವೇನೆಂದರೆ, ಜ್ಞಾನ ಸ್ವರೂಪ ಸುಖ ಸಾಗರ ಪರಬ್ರಹ್ಮ ಪರಮಾತ್ಮನಲ್ಲಿ ಯಾರ ಚಿತ್ತವು ವಿಲೀನ ಹೊಂದಿರುತ್ತದೋ, ಯಾರ ಆನಂದವು ಸಾಗರದಂತೆ ಅಪಾರವಾಗಿರುವುದೋ ಅಂತಹ ಮಹಾನ್ ಪುರುಷರ ಸಂಸರ್ಗಕ್ಕೆ ಪ್ರಭಾವಕ್ಕೆ ಯಾರು ಒಳಪಡುವರೋ ಅವರ ಕುಲ ಪವಿತ್ರವಾಗುತ್ತದೆ. ಜನ್ಮಕೊಡುವ ಮಾತೆಯೂ ಮುಕ್ತಿ ಹೊಂದುತ್ತಾಳೆ. ಹಾಗೂ ಅವರು ಚರಣವಿಟ್ಟ ಭೂಮಿಯೂ ಪವಿತ್ರವಾಗುತ್ತದೆ. ಇದು ಭಕ್ತರಲ್ಲಿರುವ ಮಾತುಗಳು ಮತ್ತೆ ಭಗವಂತನ ಮಾತಾದರೆ ಇದಕ್ಕಿಂತಲೂ ಅಧಿಕವಾಗುತ್ತದೆ. ಭಗವಂತನು ಹೇಳುವುದೇನೆಂದರೆ ನಮಗೆ ಕೆಟ್ಟದನ್ನು ಮಾಡಿದವರಿಗೂ ನಾವು ಒಳ್ಳೆಯದನ್ನು ಮಾಡಬೇಕು ಎಂದು, ಇದನ್ನು ಭಗವಾನ್ ಶ್ರೀಕೃಷ್ಣನು ಪೂತನಿಯ ಉದ್ದಾರ ಮಾಡಿ ತೊರಿಸಿದನು.</p>
<p class="Text">ವಿಷ ಉಣಿಸಿದ ಪೂತನಿಯ ಉದ್ಧಾರವನ್ನೇ ಮಾಡಿದ ಮೇಲೆ ಅಮೃತಕ್ಕೆ ಸಮಾನವಾದ ಹಾಲನ್ನು ಕುಡಿಸಿದ ಯಶೋದೆಗೆ ಶ್ರೀ ಕೃಷ್ಣನು ಏನು ಕೊಡಬೇಕು? ಅವಳಿಗೆ ಎಲ್ಲದಕ್ಕಿಂತಲೂ ಹೆಚ್ಚಾದದ್ದು ಮುಕ್ತಿ.</p>
<p class="Text">ಅಲ್ಲ, ಮುಕ್ತಿಗಿಂತಲೂ ಅಧಿಕವಾಗಿರುವ ಇನ್ನೊಂದು ವಸ್ತುವಿದೆ ಅದೇನು?</p>
<p class="Text">ಸ್ವಯಂ ಭಗವಂತನೇ. ಭಗವಂತನು ತನ್ನನ್ನು ತಾನೇ ಯಶೋದೆಗೆ ಅರ್ಪಿಸಿಕೊಂಡನು.</p>
<p class="Text">ಅವಳ ಮನೆಯ ಅಂಗಳದಲ್ಲಿ ಆಟವಾಡಿದುದರಿಂದ ಅವಳ ಮಗನಾಗಿ ವಾತ್ಸಲ್ಯ ಪ್ರೇಮಕ್ಕೆ ಪಾತ್ರನಾದುದರಿಂದ ತನ್ನನ್ನು ಅವಳಿಗೆ ಅರ್ಪಿಸಿಕೊಂಡಿದ್ದರಿಂದ, ನಾವು ಮಣ್ಣೆಂದು ಲಘುವಾಗಿ ಭಾವಿಸಿರುವ ಯಶೋದೆಯ ಮನೆಯ ಅಂಗಳದ ಮರಳಿಲ್ಲಿಯೂ ಮುಕ್ತಿ ಪ್ರವೇಶವಾಯಿತು. ಇದರ ಪರಿಣಾಮವಾಗಿ ಯಶೋದೆಯು ಯಾರಿಗಾದರೂ ಒಂದು ಮುಷ್ಟಿ ತನ್ನ ಮನೆಯ ಅಂಗಳದ ಮರಳನ್ನು ಕೊಟ್ಟರೂ ಅವರಿಗೆ ಮುಕ್ತಿ ದೊರಕಿದಂತೆಯೇ ಅಥವಾ ಸ್ವತಃ ತಾವೇ ಮರಳು ತೆಗೆದುಕೊಂಡರೂ ಅವರಿಗೂ ಸಹ ಮುಕ್ತಿ ದೊರಕಿದಂತೆಯೇ. ಏಕೆಂದರೆ ಆ ಮರಳಿನಲ್ಲಿ ಭಗವಂತನ ಪ್ರಭಾವ ತುಂಬಿದೆ. ಯಶೋದೆಯು ಯಾವಾಗಲೂ ಮುಕ್ತಿಕೊಡುವ ವ್ರತಧಾರಿಯಾಗಿದ್ದಳು. ಯಾರು ಹೋದರೂ ಅವರ ಕಲ್ಯಾಣವಾಗುತ್ತಿತ್ತು. ಇದರಿಂದ ಕಾಶಿಯಲ್ಲಿ ಶಿವನ ಅಂತಸ್ತಿಗಿಂತಲೂ ಯಶೋದೆಯ ದರ್ಜೆಯು ಹೆಚ್ಚಿನದು. ಕಾಶಿಗೆ ಯಾರು ಹೋದರೂ, ಅಲ್ಲಿ ಶರೀರವನ್ನು ಬಿಟ್ಟರೂ ಶಿವನು ಅವರಿಗೆ ಮೋಕ್ಷಕೊಡುತ್ತಾನೆ. ಇದು ಉತ್ತಮವಾದ ಕೆಲಸವೇ ಹೌದು. ಇಂತಹ ಒಂದು ಉದಾರ ಭಾವನೆಯ ಕಥೆಯನ್ನು ಹೇಳಲಾಗಿದೆ.</p>
<p class="Text">ಒಬ್ಬ ಕಾರಕೂನನ ಕಥೆ ಇದು. ಘಟಿಸಿದ ಘಟನೆಯಲ್ಲ, ಒಂದು ಕಾಲ್ಪನಿಕ ಕಥೆ. ಆದರೆ ಜನರು ಈ ಕಥೆಯ ಭಾವವನ್ನು ತಿಳಿದುಕೊಳ್ಳಬೇಕು. ಇದು ಕಥೆಯಾಗಿರಬಹುದು. ಆದರೆ ಇದರಲ್ಲಿರುವ ಭಾವ ಮುಖ್ಯವಾದುದು ಮತ್ತು ಅನುಕರಣೀಯವಾದುದು.</p>
<p class="Text">ಒಂದು ಸಾರಿ ಒಂದು ಆನೆ ಯಮರಾಜನ ಹತ್ತಿರ ಹೋಯಿತು. ಯಮರಾಜನು ಅದನ್ನು ತಮಾಷೆ ಮಾಡುತ್ತಾ ಹೇಳಿದನು - ನಿನ್ನ ಶರೀರವು ನೋಡುವುದಕ್ಕೆ ಬೆಟ್ಟದಷ್ಟು ದೊಡ್ಡದಿದೆ. ಆದರೆ ಒಬ್ಬ ಚಿಕ್ಕ ಮನುಷ್ಯನ ವಶದಲ್ಲಿ ನೀನು ಹೇಗೆ ಸಿಕ್ಕಿಕೊಂಡೆ?</p>
<p class="Text"><span class="char-style-override-4">ಆನೆ ಹೇಳಿತು -</span> ಮಹಾರಾಜ! ಮನುಷ್ಯನ ವಶದಲ್ಲಿ ನಾನೊಬ್ಬನೇ ಏನು ನೀವು ಸಹ ವಶವಾಗುತ್ತೀರಿ. ನಾವಿರಲಿ, ಭಗವಂತನೂ ಕೂಡ ಅವನ ವಶನಾಗುತ್ತಾನೆ. ಮನುಷ್ಯನೊಬ್ಬನು ಮಾತ್ರ ಭಗವಂತನನ್ನು ನಿಮ್ಮನ್ನೂ ವಶಮಾಡಿಕೊಳ್ಳಬಲ್ಲನು. ಅಂದಮೇಲೆ ನನ್ನ ಮಾತೇನು?</p>
<p class="Text"><span class="char-style-override-4">ಯಮರಾಜ ಹೇಳಿದ - </span>ಅಯ್ಯಾ ಗಜರಾಜ! ನಮ್ಮಲ್ಲಿಗೆ ನಿತ್ಯವೂ ಸಾವಿರಾರು ಮನುಷ್ಯರು ಬರುತ್ತಾರೆ.</p>
<p class="Text"><span class="char-style-override-4">ಆನೆ ಹೇಳಿತು - </span>ಹೌದು ಮಹಾರಾಜ! ತಮ್ಮ ಮನೆಗೆ ಬರುವವರು ಸತ್ತು ಬರುತ್ತಾರೆ. ನಾನಿದ್ದದ್ದು ಜೀವಂತ ಮನುಷ್ಯನ ಹತ್ತಿರ. ಜೀವಂತ ಮನುಷ್ಯನ ಜೊತೆಯಲ್ಲಿ ತಮಗೇನು ಕೆಲಸ. ಜೀವವಿದ್ದವರೊಂದಿಗೆ ಕೆಲಸಬಿದ್ದಿದ್ದರೆ ಸಾವಿತ್ರಿಯ ಜೊತೆ. ಕೊನೆಗೆ ನೀವೆ ಅವಳ ವಶವಾಗ ಬೇಕಾಗಿಬಂತು.</p>
<p class="Text"><span class="char-style-override-4">ಇದನ್ನು ಕೇಳಿ ಯಮರಾಜನು ತನ್ನ ದೂತರಿಗೆ ಹೇಳಿದನು - </span>ಒಳ್ಳೆಯದು, ಒಬ್ಬ ಜೀವಂತ ಮನುಷ್ಯನನ್ನು ಕರೆದುಕೊಂಡು ಬನ್ನಿ. ಆ ದೂತರು ರಾತ್ರಿಯ ಸಮಯದಲ್ಲಿ ಒಬ್ಬ ಕಾರಕೂನ ಮನೆಗೆ ಬಂದರು. ಬೇಸಿಗೆಯ ದಿನಗಳಾಗಿದ್ದವು. ಅವನು ತನ್ನ ಮೂರನೇ ಮಹಡಿಯ ಉಪ್ಪರಿಗೆಯಲ್ಲಿ ಮಂಚದ ಮೇಲೆ ಮಲಗಿದ್ದನು. ಯಮದೂತರು ಅವನು ಮಲಗಿದ್ದ ಮಂಚದ ನಾಲ್ಕು ಕಾಲುಗಳನ್ನು ಹಿಡಿದು ಆಕಾಶಮಾರ್ಗದಲ್ಲಿ ಹೊರಟರು. ಹಾಗೆ ಅವರು ಹಾರಿಬರುತ್ತಿರುವಾಗ ಕಾರಕೂನನಿಗೆ ಎಚ್ಚರವಾಯಿತು. ತಾನು ಮಂಚದ ಜೊತೆ ಹಾರಿ ಹೋಗುತ್ತಿರವುದನ್ನು ನೋಡಿ ಇದೇನು ಸೂಜಿಗವೆಂದು ಯೋಚಿಸಿದನು. ನಾನೀಗ ಅಲ್ಲಾಡಿದರೆ ಬಿದ್ದು ಸತ್ತುಹೋಗುತ್ತೇನೆ. ಒಳ್ಳೆಯದು ನೋಡೋಣ ಯಾರು ಈ ಕೆಲಸ ಮಾಡುತ್ತಿರುವವರು ಎಂದು ಯೋಚಿಸಿ ಮುಖವೆತ್ತಿ ನಾಲ್ಕು ಕಡೆಯೂ ನೋಡಿದಾಗ ಯಮದೂತರು ಕಾಣಿಸಿದರು. ಕಾರಕೂನನು ಮನದಲ್ಲಿ ವಿಚಾರ ಮಾಡಿದನು - ಅರೆ, ಇದೇನು? ಯಮದೂತರು ಸತ್ತಮೇಲೆ ಪಾಪಿಜನರನ್ನು ತಮ್ಮ ಲೋಕಕ್ಕೆ ಕೊಂಡೊಯ್ಯುತ್ತಾರೆ. ನನ್ನನ್ನು ಬದುಕಿರುವಾಗಲೇ ಕೊಂಡೊಯ್ಯುತ್ತಿರುವರಲ್ಲ! ಇದು ಕನಸಲ್ಲವಲ್ಲ? ಇಲ್ಲ - ಇಲ್ಲ ಸ್ವಪ್ನವಲ್ಲ, ನಾನು ಎಚ್ಚರವಾಗಿಯೇ ಇದ್ದೇನೆ. ಕುಳಿತಿದ್ದೇನೆ. ನಾನೇನಾದರೂ ಭ್ರಮೆಯಲ್ಲಿದ್ದೇನೆಯೇ? ಇಲ್ಲ - ಇಲ್ಲ ಭ್ರಮೆಯಲ್ಲಿರುವ ಸಾಧ್ಯವೇ ಇಲ್ಲ. ಮಾತು ನೂರಕ್ಕೆ ನೂರುಭಾಗ ಸತ್ಯವಾಗಿತ್ತು. ಕಾರಕೂನನು ಯಮದೂತರಲ್ಲಿ ಕೇಳಿದನು - ಅಯ್ಯಾ, ಯಮದೂತರೇ! ನನ್ನನ್ನು ಎಲ್ಲಿಗೆ ಕೊಂಡೊಯ್ಯುತ್ತಿರುವಿರಿ? ಯಮದೂತರು ಹೇಳಿದರು - ಯಮನ ಹತ್ತಿರಕ್ಕೆ. ಕಾರಕೂನ ಮನವು ಸ್ಪುರಿತವಾಗಿ ಅವನು ತನ್ನ ಜೇಬಿನಿಂದ ಒಂದು ಕಾಗದವನ್ನು ಲೇಖನಿಯನ್ನು ತೆಗೆದು ಯಮರಾಜನಿಗೆ ಒಂದು ಪತ್ರವನ್ನು ಬರೆದನು - ಧರ್ಮರಾಜರಿಗೆ ಭಗವಾನ್ ಹರಿಯ ಯಥಾಯೋಗ್ಯ ವಂದನೆಗಳು. ಈ ಹೊಸ ಕರಣಿಕನನ್ನು ಕಳಿಸುತ್ತಿದ್ದೇನೆ. ಇವನ ಅದೇಶದಂತೆ ಎಲ್ಲ ಕಾರ್ಯಗಳೂ ನಡೆಯಲಿ, ಕೆಳಗೆ ಹಸ್ತಾಕ್ಷರದ ಸ್ಥಳದಲ್ಲಿ ‘ಶ್ರೀಹರಿಃ’ ಎಂದು ಬರೆದನು. ಮತ್ತೆ ಅದನ್ನು ಜೇಬಿನಲ್ಲಿಟ್ಟುಕೊಂಡನು. ಯಮದೂತರು ಅದೇ ಸ್ಥಿತಿಯಲ್ಲಿ ಅವನನ್ನು ಯಮನ ಸಭೆಗೆ ಕೊಂಡೊಯ್ದರು. ಇನ್ನೂ ಸಭೆ ಸೇರಿರಲಿಲ್ಲ. ಬೆಳಿಗ್ಗೆಯಾದ ಮೇಲೆ ಸಭೆ ಸೇರಿತು. ಯಮರಾಜನು ಬಂದನು ಅವನಿಗೆ ಯಮರಾಜನೆಂದೂ, ಧರ್ಮರಾಜನೆಂದೂ ಹೆಸರಿದೆ. ಕಾರಕೂನನು ತಾನು ಬರೆದ ಆ ಪತ್ರವನ್ನು ತೆಗೆದುಕೊಂಡು ಹೋಗಿ ಯಮರಾಜನಿಗೆ ಕೊಟ್ಟನು ದೈವಯೋಗದಿಂದ ಆ ಪತ್ರದ ಬರಹವು ಶ್ರೀಹರಿ ಬರೆದ ರೀತಿಯೇ ಇದ್ದು ಹಸ್ತಾಕ್ಷರವೂ ಶ್ರೀ ಹರಿಯ ಹಸ್ತಾಕ್ಷರವನ್ನೇ ಹೋಲುತ್ತಿತ್ತು. ಕಾಗದವನ್ನು ಓದಿದ ಕೂಡಲೇ ಯಮರಾಜನು ತತ್ಕ್ಷಣ ಎದ್ದು ನಿಂತು ಕೈ ಜೋಡಿಸಿ ಹೇಳಿದನು - ಕುಳಿತುಕೊಳ್ಳಿ ಸ್ವಾಮಿ! ಯಮರಾಜನು ಅವನನ್ನು ಆಸನದಮೇಲೆ ಕುಳ್ಳಿರಿಸಿ ತಾನು ಅವನ ಕಾಲಬುಡದಲ್ಲಿ ಕುಳಿತುಕೊಂಡನು. ಅನಂತರ ಗುಮಾಸ್ತನು ಹೇಳಿದಂತೆ ಕೆಲಸ ಪ್ರಾರಂಭವಾಯಿತು. ಈಗ ಒಬ್ಬೊಬ್ಬರಾಗಿ ಅಪರಾಧಿಗಳು ಬರಲು ತೊಡಗಿದರು. ಚಿತ್ರಗುಪ್ತನು ಹತ್ತಿರವೇ ಕುಳಿತಿದ್ದನು. ಯಮರಾಜನು ಒಬ್ಬ ಅಪರಾಧಿಯ ಬಗೆಗೆ ಚಿತ್ರಗುಪ್ತನನ್ನು ಕೇಳಿದನು- ಏನಯ್ಯಾ ಚಿತ್ರಗುಪ್ತ ಇವನು ಯಾರು ಹೇಗಿದ್ದಾನೆ. ಚಿತ್ರಗುಪ್ತನು ಉತ್ತರಿಸಿದನು - ಮಹಾಸ್ವಾಮಿ ! ಇವನು ವ್ಯಾಪಾರಿ.</p>
<p class="Text">ಹೊಸ ಗುಮಾಸ್ತನಾಗಿದ್ದ ಕಾರಕೂನನು ಕೇಳಿದನು - ಇವನು ಏನು ಮಾಡುತ್ತಾನೆ?</p>
<p class="Text"><span class="char-style-override-4">ಚಿತ್ರಗುಪ್ತ -</span> ಇವನ ವ್ಯವಹಾರವು ಸುಳ್ಳು, ಕಪಟ, ಕಳ್ಳತನ, ಅಪ್ರಾಮಾಣಿಕತೆಯಿಂದ ಕೂಡಿದೆ, ಇವನ ಪಾಪದಲ್ಲಿ ಮುಳುಗಿದ್ದಾನೆ.</p>
<p class="Shlok">ಝೂಠಾ ಲೇನಾ ಝೂಠನ ದೇನಾ ।</p>
<p class="Shlok">ಝೂಠನ ಭೋಜನ ಝೂಠ ಚಬೇನಾ ॥</p>
<p class="Text">ಸುಳ್ಳು ಲೇವಾದೇವಿ, ಸುಳ್ಳಿನ ಭೋಜನ, ಸುಳ್ಳನ್ನು ಅಗಿಯುವುದು, ಇವನ ಕೆಲಸ.</p>
<p class="Text"><span class="char-style-override-4">ಗುಮಾಸ್ತ -</span> ಅರೆ! ಸುಳ್ಳನ್ನು ಹೇಳಿಕೊಳ್ಳುವುದೇನೋ ಸರಿ! ಆದರೆ ಸುಳ್ಳಿನ ಭೋಜನ, ಸುಳ್ಳನ್ನು ಅಗಿಯುವುದು, ಹೇಗೆ - ಆಹಾರ ಪಾನೀಯ ಸುಳ್ಳುಹೇಗೆ?</p>
<p class="Text"><span class="char-style-override-4">ಚಿತ್ರಗುಪ್ತ -</span> ಸ್ವಾಮಿ! ಈಗ ಆಹಾರದ ಮೇಲೆ ನಿರ್ಬಂಧವಿದೆ. ಒಳ್ಳೆಯ ಆಹಾರವನ್ನು ಎಲ್ಲಿಂದಲಾದರೂ ತರುವಾಗ ಗೊತ್ತಾಗಿ ಸರಕಾರದವರು ಹಿಡಿದಾರೆಂದು, ಇವನು ತಿನ್ನುವುದು ಗೋಧಿ ಮತ್ತು ಸಣ್ಣ ಅಕ್ಕಿಯ ಅನ್ನ. ಆದರೆ ತಾನು ಬೆರಕೆ ಆಹಾರ ಮತ್ತು ಅಗ್ಗದ ಅನ್ನವನ್ನು ತಿನ್ನುವೆ ಎಂದು ಹೇಳುತ್ತಾನೆ. ಈ ರೀತಿಯಾಗಿ ಸುಳ್ಳುಹೇಳುತ್ತಾನೆ. ಆದ್ದರಿಂದ ಸುಳ್ಳಿನ ಭೋಜನ, ಸುಳ್ಳನ್ನು ಅಗಿಯುವುದು ಎಂದು ಹೇಳಿರುವುದು.</p>
<p class="Text"><span class="char-style-override-4">ಕಾರಕೂನ - </span>ಸರಿ! ಇವನನ್ನು ಏನುಮಾಡುವುದು?</p>
<p class="Text"><span class="char-style-override-4">ಚಿತ್ರಗುಪ್ತ -</span> ಮಹಾಸ್ವಾಮಿ! ಇವನನ್ನು ಕುಂಭೀಪಾಕ ನರಕಕ್ಕೆ ಹಾಕಿಸಬೇಕು.</p>
<p class="Text"><span class="char-style-override-4">ಕಾರಕೂನ -</span> ನಿನಗೆ ಗೊತ್ತಿಲ್ಲವೇನು?</p>
<p class="Text"><span class="char-style-override-4">ಚಿತ್ರಗುಪ್ತ -</span> ಏನು?</p>
<p class="Text"><span class="char-style-override-4">ಕಾರಕೂನ -</span> ಇವನು ವೈಕುಂಠಕ್ಕೆ ಹೋಗಲಿ!</p>
<p class="Text"><span class="char-style-override-4">ಚಿತ್ರಗುಪ್ತ -</span> ಇವನು ವೈಕುಂಠಕ್ಕೆ ಹೋಗಲು ಯೋಗ್ಯನಲ್ಲ ಸ್ವಾಮಿ!</p>
<p class="Text"><span class="char-style-override-4">ಕಾರಕೂನ -</span> ನಿನಗೆ ಈ ವಿಚಾರ ಅನಗತ್ಯ. ಹೋಗಲಿ ಬಿಡು.</p>
<p class="Text">ಸ್ವಲ್ಪ ಹೊತ್ತಾದಮೇಲೆ ಒಬ್ಬಳು ಗೊಲ್ಲರ ಹೆಂಗಸು ಬಂದಳು. ಇವಳ ವಿಷಯಕ್ಕೆ ಚಿತ್ರಗುಪ್ತ ಹೇಳಿದನು - ಸ್ವಾಮಿ! ಇವಳು ಗೊಲ್ಲತಿ, ಹಾಲು ಮಾರುತ್ತಾಳೆ. ಇವಳು ಬಾಲಕರಿಗೆ ಕೊಡುವ ಹಾಲಿನಿಂದ ಆ ಬಾಲಕರ ಆರೋಗ್ಯ ಹಾಳಾಗುತ್ತದೆ.</p>
<p class="Text"><span class="char-style-override-4">ಕಾರಕೂನ -</span> ಹೇಗೆ?</p>
<p class="Text"><span class="char-style-override-4">ಚಿತ್ರಗುಪ್ತ -</span> ಇವಳು ಹಾಲಿಗೆ ಕೊಳಕು ನೀರನ್ನು ಬೆರಸುತ್ತಾಳೆ. ಕೆರೆಯ ನೀರನ್ನು ಬೆರೆಸಿ ಹಾಲನ್ನು ಕೊಡುತ್ತಾಳೆ. ಅದರಲ್ಲಿ ಮಣ್ಣು ಸೇರಿರುವುದರಿಂದ ಬಾಲಕರು ರೋಗಕ್ಕೆ ಗುರಿಯಾಗುತ್ತಾರೆ. ಇದರಿಂದ ಇವಳು ಬಹಳ ದೊಡ್ಡ ಪಾಪ ಮಾಡುತ್ತಿದ್ದಾಳೆ. ಜನರನ್ನು ವಂಚಿಸುತ್ತಾಳೆ. ಬಾಲಕರಿಗೆ ಈ ರೀತಿ ಹಾಲು ಕುಡಿಸಿ ಅನ್ಯಾಯ ಮಾಡುತ್ತಿದ್ದಾಳೆ. ಸ್ವಾಮಿ! ಈ ಲೆಕ್ಕಾಚಾರದಲ್ಲಿ ಇಂತಹ ಜನರನ್ನು ನಮ್ಮಲ್ಲಿ ರೌರವ ನರಕಕ್ಕೆ ಹಾಕಲಾಗುತ್ತದೆ.</p>
<p class="Text"><span class="char-style-override-4">ಕಾರಕೂನ - </span>ಇಲ್ಲ, ಇಲ್ಲ, ಇವಳನ್ನು ವೈಕುಂಠಕ್ಕೆ ಕಳಿಸು.</p>
<p class="Text"><span class="char-style-override-4">ಚಿತ್ರಗುಪ್ತ - </span>ಇವಳನ್ನು ವೈಕುಂಠಕ್ಕೆ ಕಳಿಸಬೇಕೆ?</p>
<p class="Text"><span class="char-style-override-4">ಕಾರಕೂನ -</span> ಅರೆ, ನೀನು ನೋಡುತ್ತಿರುವ, ಯಾರೇ ಬರಲಿ, ಅವರನ್ನು ವೈಕುಂಠಕ್ಕೆ ಕಳಿಸು.</p>
<p class="Text">ಸ್ವಲ್ಪ ಹೊತ್ತಿನ ಮೇಲೆ ಒಬ್ಬ ಮದ್ಯ ತಯಾರಿಸುವವನು ಬಂದನು.</p>
<p class="Text"><span class="char-style-override-4">ಕಾರಕೂನ - </span>ಇವನು ಯಾರು?</p>
<p class="Text"><span class="char-style-override-4">ಚಿತ್ರಗುಪ್ತ -</span> ಮದ್ಯ ತಯಾರಿಸುವವನು. </p>
<p class="Text"><span class="char-style-override-4">ಕಾರಕೂನ -</span> ಇವನು ಏನು ಮಾಡಿದ್ದಾನೆ?</p>
<p class="Text"><span class="char-style-override-4">ಚಿತ್ರಗುಪ್ತ -</span> ಇವನದು ಮದಿರೆಯ ಭಟ್ಟಿ ಇದೆ. ಸ್ವಾಮಿ! ತಮಗೆ ಗೊತ್ತೇ ಇದೆ, ಮದಿರೆಯ ಪಾನ ಬ್ರಹ್ಮಹತ್ಯಕ್ಕೆ ಸಮಾನವಾದ ದೋಷವೆಂದು ಇವನು ಹಗಲೂ ರಾತ್ರಿ ಮದಿರೆಯ ವ್ಯಾಪಾರ ಮಾಡುತ್ತಾನೆ. ಇವನು ಅಧಿಕವಾಗಿ ಮದಿರೆಯ ಪ್ರಚಾರವಾಡಿ ಲಕ್ಷಾಂತರ ಜನರು ಧರ್ಮ ಭ್ರಷ್ಟರಾಗುವಂತೆ ಮಾಡಿದ್ದಾನೆ. ಇವನು ಮಹಾತಾಮಿಸ್ರವೆಂಬ ನರಕಕ್ಕೆ ಹಾಕಲು ಯೋಗ್ಯನಾಗಿದ್ದಾನೆ.</p>
<p class="Text"><span class="char-style-override-4">ಕಾರಕೂನ -</span> ಇಲ್ಲ, ಇವನನ್ನು ವೈಕುಂಠಕ್ಕೆ ಕಳಿಸು.</p>
<p class="Text"><span class="char-style-override-4">ಚಿತ್ರಗುಪ್ತ -</span> ಮಹಾಸ್ವಾಮಿ! ಇವನೂ ವೈಕುಂಠಕ್ಕೆ ಹೋಗಬೇಕೆ?</p>
<p class="Text"><span class="char-style-override-4">ಕಾರಕೂನ -</span> ಯಾರೇ ಬರಲಿ, ಅವರನ್ನು ವೈಕುಂಠಕ್ಕೆ ಕಳಿಸು.</p>
<p class="Text">ಇದಾದ ಮೇಲೆ ಒಬ್ಬ ಕಟುಕರವನು ಬಂದನು.</p>
<p class="Text"><span class="char-style-override-4">ಕಾರಕೂನ -</span> ಇವನು ಯಾರು?</p>
<p class="Text"><span class="char-style-override-4">ಚಿತ್ರಗುಪ್ತ - </span>ಸ್ವಾಮಿ! ಇವನು ಒಂದು ಕಸಾಯಿಖಾನೆ ತೆರೆದಿದ್ದಾನೆ. ದಿನಕ್ಕೆ ಒಂದು ಸಾವಿರ ಗೋವುಗಳನ್ನು ನಿಯಮವಾಗಿ ಹತ್ಯೆಮಾಡುತ್ತಾನೆ. ಇವನು ತನ್ನ ಜೀವನದಲ್ಲಿ ಲಕ್ಷಾಂತರ ಗೋವುಗಳನ್ನು ಕೊಂದಿದ್ದಾನೆ. ಮಹಾಸ್ವಾಮಿ! ಇವನ್ನನ್ನು ಮಹಾ ರೌರವ ನರಕಕ್ಕೆ ಹಾಕಬೇಕು. ಮತ್ತೆ ತಮ್ಮ ಇಚ್ಛೆ.</p>
<p class="Text"><span class="char-style-override-4">ಕಾರಕೂನ -</span> ಇವನನ್ನೂ ವೈಕುಂಠಕ್ಕೆ ಕಳಿಸು.</p>
<p class="Text"><span class="char-style-override-4">ಚಿತ್ರಗುಪ್ತ -</span> ಮಹಾಸ್ವಾಮಿ! ತಾವು ಒಂದಿನಿತೂ ವಿಚಾರ ಮಾಡುವುದಿಲ್ಲವಲ್ಲ.</p>
<p class="Text"><span class="char-style-override-4">ಕಾರಕೂನ -</span> ಇದರ ವಿಚಾರವಾಗಿ ನೀನು ಯೋಚನೆ ಮಾಡುವ ಅಗತ್ಯವಿಲ್ಲ ಈಗ ಮತ್ತೆ ಕೇಳಬೇಡ. ಈಗ ಯಾರು ಬಂದರೂ ವೈಕುಂಠಕ್ಕೆ ಕಳುಹಿಸಲು ಸಾಲು ನಿಲ್ಲಿಸು.</p>
<p class="Text">ಮತ್ತೆ ವೇಶ್ಯೆಯೊಬ್ಬಳು ಬಂದಳು.</p>
<p class="Text"><span class="char-style-override-4">ಚಿತ್ರಗುಪ್ತ -</span> ಮಹಾಸ್ವಾಮಿ! ಇವಳು ವೇಶ್ಯೆ ಜನರನ್ನು ಬಹಳವಾಗಿ ಧರ್ಮಭ್ರಷ್ಠರನ್ನಾಗಿ ಮಾಡುತ್ತಾಳೆ.</p>
<p class="Text"><span class="char-style-override-4">ಕಾರಕೂನ -</span> ನೀನು ಏನೂ ಹೇಳಬೇಡ. ಇವಳು ವೈಕುಂಠಕ್ಕೆ ಹೋಗಲಿಬಿಡು.</p>
<p class="Text">ಇದೆಲ್ಲವನ್ನು ಭಗವಂತನು ನೋಡಿದನು. ವೈಕುಂಠಕ್ಕೆ ಬರುವವರ ದೊಡ್ಡ ಸಾಲು ನಿಂತಿದೆ. ಜನರು ಒಂದೇ ಸಮನೆ ಒಬ್ಬರ ಹಿಂದೊಬ್ಬರು ಬರುತ್ತಿದ್ದಾರೆ. ಭಗವಂತನಿಗೆ ಯೋಚನೆಯಾಯಿತು. ಇದೇನಿದು ಇವರೆಲ್ಲರೂ ವೈಕುಂಠಕ್ಕೆ ನುಗ್ಗಿ ಬರುತ್ತಿದ್ದಾರೆ. ರಾಜಾ ಕೀರ್ತಿಮಾನನ ಸಮಾನವಾಗಿ ಭಕ್ತಿಯ ಪ್ರಚಾರ ಅಧಿಕವಾಯಿತೇ? ಮತ್ತೆ ಧ್ಯಾನಿಸಿ ನೋಡಿ, ಇಲ್ಲ, ಭಕ್ತಿ ಮೊದಲು ಹೇಗಿತ್ತೋ ಹಾಗೆಯೇ ಇದೆ. ಭಕ್ತಿಯ ಪ್ರಚಾರ ಅಧಿಕವಾಗಿ ಏನೂ ಇಲ್ಲ, ಎಂದು ಭಗವಂತನ ಮನಸ್ಸಿಗೆ ಅನ್ನಿಸಿತು. ಮತ್ತೆ ಯಮಲೋಕದ ಬಗೆಗೆ ವಿಚಾರಮಾಡಿದಾಗ - ಅಲ್ಲಿ ಕತ್ತಲೆಯಾಗಿದೆ. ಅಲ್ಲಿ ಯಾವಾನೋ ಒಬ್ಬ ಕಾರಕೂನನು ಬಂದು ಕುಳಿತಿದ್ದಾನೆ. ಅವನು ಎಲ್ಲರನ್ನೂ ವೈಕುಂಠಕ್ಕೆ ಕಳಿಸುತ್ತಿದ್ದಾನೆ. ಭಗವಂತನು ಯಮರಾಜನ ಹತ್ತಿರಕ್ಕೆ ಧಾವಿಸಿಬಂದನು. ಭಗವಂತನನ್ನು ನೋಡಿ ಎಲ್ಲರೂ ಎದ್ದುನಿಂತರು. ಕಾರಕೂನನು ಎದ್ದುನಿಂತು ಕೊಂಡನು. ಸಿಂಹಾಸನದ ಮೇಲೆ ಭಗವಂತನನ್ನು ಕುಳ್ಳಿರಿಸಿ ಎಲ್ಲರೂ ಕೆಳಗೆ ಕುಳಿತರು.</p>
<p class="Text"><span class="char-style-override-4">ಭಗವಂತನು ಕೇಳಿದನು - </span>ಧರ್ಮರಾಜ! ನಿನ್ನ ಮನೆಯಲ್ಲಿ ಕತ್ತಲೆಯಾಗಲು ಕಾರಣವೇನು?</p>
<p class="Text"><span class="char-style-override-4">ಧರ್ಮರಾಜ ಹೇಳಿದನು -</span> ಮಹಾಪ್ರಭು! ತಾವು ಈ ಗುಮಾಸ್ತನನ್ನು ಕಳುಹಿಸಿದಂದಿನಿಂದ ಈ ಕತ್ತಲೆಯುಂಟಾಗಿದೆ. ಮೊದಲಿನ ಲೆಕ್ಕಪುಸ್ತಕಗಳನ್ನು ನೀವು ತೆಗೆದುನೋಡಿ ಕತ್ತಲೆ ಇಲ್ಲವೇ ಇಲ್ಲ.</p>
<p class="Text"><span class="char-style-override-4">ಭಗವಂತನು - </span>ಹೊಸ ಗುಮಾಸ್ತ ಎಲ್ಲಿದ್ದಾನೆ?</p>
<p class="Text"><span class="char-style-override-4">ಯಮರಾಜ - </span>ಎದುರಿಗೆ ಕುಳಿತಿದ್ದಾನಲ್ಲ, ಇವನೇ.</p>
<p class="Text"><span class="char-style-override-4">ಭಗವಂತ - </span>ನೀನು ಎಲ್ಲಿಂದ ಬಂದೆ? ಹೇಗೆ ಬಂದೆ?</p>
<p class="Text"><span class="char-style-override-4">ಕಾರಕೂನ - </span>ಮಹಾಪ್ರಭು! ಹೇಗೆ ಮತ್ತು ಏಕೆ ಕೇಳುತ್ತಿರುವಿರಿ ತಾವೇ ನನ್ನನ್ನು ಕಳಿಸಿರುವಿರಿ.</p>
<p class="Text"><span class="char-style-override-4">ಭಗವಂತನು ಯಮರಾಜನಿಗೆ ಕೇಳಿದನು - </span>ಇವನ್ನನ್ನು ನಾನೇ ಕಳಿಸಿರುವೆನೆಂದು ನೀನು ಹೇಗೆ ನಂಬಿದೆ?</p>
<p class="Text"><span class="char-style-override-4">ಯಮರಾಜ - </span>ಇದು ತಮ್ಮ ಪತ್ರವೇ, ನೋಡಿ.</p>
<p class="Text">ಭಗವಂತನು ಪತ್ರವನ್ನು ನೋಡಿದಾಗ ಅದರ ಬರಹ ತನ್ನ ಬರಹದಂತೆಯೇ ಇತ್ತು.</p>
<p class="Text"><span class="char-style-override-4">ಭಗವಂತ ಕಾರಕೂನನಿಗೆ ಹೇಳಿದನು - </span>ಇದು ಯಾರು ಬರೆದ ಪತ್ರ?</p>
<p class="Text"><span class="char-style-override-4">ಕಾರಕೂನ - </span>ಮಹಾಪ್ರಭು! ತಾವೇ ಬರೆದುಕೊಟ್ಟಿರುವ ಪತ್ರ ಅದು.</p>
<p class="Text"><span class="char-style-override-4">ಭಗವಂತ - </span>ನಾನು ನಿನ್ನನ್ನು ನೋಡಿಯೇ ಇಲ್ಲ. ಪತ್ರ ಬರೆದುಕೊಡಲು ಹೇಗೆ ಸಾಧ್ಯ?</p>
<p class="Text"><span class="char-style-override-4">ಕಾರಕೂನ - </span>ಮಹನಾಪ್ರಭು! ತಾವು ಎಲ್ಲರ ಹೃದಯದಲ್ಲಿಯೂ ನೆಲೆಸಿದ್ದಿರಾ ಗೀತೆಯಲ್ಲಿ ತಾವೇ ಹೇಳಿದಿರಿ.</p>
<p class="Shlok">ಸರ್ವಸ್ಯ ಚಾಹಂ ಹೃದಿ ಸನ್ನಿವಿಷ್ಟೋ</p>
<p class="Shlok">ಮತ್ತಃ ಸ್ಮೃತಿರ್ಜ್ಞಾನಮಪೋಹನಂ ಚ ।</p>
<p class="Shlok">ವೇದೈಶ್ಚ ಸರ್ವೈರಹಮೇವ ವೇದ್ಯೋ</p>
<p class="Shlok">ವೇದಾಂತಕದ್ವೇದವಿದೇವ ಚಾಹಮ್ ॥</p>
<p class="TXT-Right">(ಗೀತಾ. 15/15)</p>
<p class="Text">ನಾನು ಎಲ್ಲ ಪ್ರಾಣಿಗಳ ಹೃದಯದಲ್ಲಿ ನೆಲೆಸಿದ್ದೇನೆ. ನನ್ನಿಂದಲೇ ಸ್ಮೃತಿ, ಜ್ಞಾನ ಮತ್ತು ಅಪೋಹನ (ಸಂಶಯ, ವಿಪರ್ಯಯ ಮುಂತಾದ ದೋಷಗಳ ನಾಶ) ವೂ ಉಂಟಾಗುತ್ತದೆ. ಸಂಪೂರ್ಣ ವೇದಗಳ ಮೂಲಕ ನನ್ನನ್ನು ತಿಳಿದುಕೊಳ್ಳಬಹುದು. ವೇದಗಳ ತತ್ತ್ವನಿರ್ಣಯ ಮಾಡುವವನೂ ಮತ್ತು ವೇದಗಳನ್ನೂ ತಿಳಿದಿರುವವನೂ ನಾನೇ ಅಗಿದ್ದೇನೆ.</p>
<p class="Text">ನನ್ನ ಮನಸ್ಸಿನಲ್ಲಿ ಈ ಜ್ಞಾನ ಉಂಟಾಯಿತು. ಸ್ಮೃತಿ ಮತ್ತು ವಿಚಾರಗಳು ಹುಟ್ಟಿದುವು. ಆದ್ದರಿಂದಲೇ ನಾನು ಈ ಪತ್ರವನ್ನು ಬರೆದೆ. ಇದು ತಮ್ಮ ಪ್ರೇರಣೆಯಿಂದಲೇ ಉಂಟಾಯಿತು. ಆದರೆ ತಾವು ಯಾರ ಪ್ರೇರಣೆಯಿಂದ ಬರೆದೆ ಎಂದು ಕೇಳುತ್ತಿರುವಿರಲ್ಲ? ಭಗವಂತನು ಹೇಳಿದನು - ಇದೇನೋ ಸರಿ, ಆದರೆ ನೀನು ಏನು ಕೆಲಸ ಮಾಡುತ್ತಿರುವೆ, ನೋಡು ಬಂದವರೆಲ್ಲರನ್ನೂ ನೀನು ವೈಕುಂಠಕ್ಕೆ ಕಳಿಸಿ ಅನ್ಯಾಯ ಮಾಡಿರುವೆ.</p>
<p class="Text"><span class="char-style-override-4">ಕಾರಕೂನ -</span> ಮಹಾಪ್ರಭು! ಈ ಪದವಿ, ಕುರ್ಚಿ ನನಗೆ ಶಾಶ್ವತವಾಗಿ ಸಿಗುವುದಿಲ್ಲವೆಂದು ನಾನು ಮೊದಲೇ ಯೋಚಿಸಿದ್ದೆ. ಆದ್ದರಿಂದ ಇದ್ದ ಅವಕಾಶದಲ್ಲಿ ಎಷ್ಟು ಕೆಲಸ ಮಾಡಲು ಸಾಧ್ಯವೋ ಅಷ್ಟನ್ನು ನಾನು ಮಾಡಬೇಕಾಗಿದೆ. ನಾನು ಯಾರನ್ನೂ ನರಕಕ್ಕೆ ಕಳಿಸಬಾರದು, ಎಲ್ಲರನ್ನೂ ವೈಕುಂಠಕ್ಕೆ ಕಳಿಸುವ ನಿಯಮವನ್ನು ಮಾಡಿದ್ದೇನೆ.</p>
<p class="Text"><span class="char-style-override-4">ಭಗವಂತ -</span> ಅನುಚಿತ ಕೆಲಸಮಾಡಿದವರನ್ನು ವೈಕುಂಠಕ್ಕೆ ಕಳಿಸಿರುವೆ, ಇದು ಬಹಳ ಅನ್ಯಾಯ.</p>
<p class="Text"><span class="char-style-override-4">ಕಾರಕೂನ -</span> ಮಹಾಪ್ರಭು! ನಾನು ಅನ್ಯಾಯ ಮಾಡಿದ್ದೇನೆಂದು ಒಪ್ಪುವಾ. ನಾನು ಅನುಚಿತವಾಗಿ ಕೆಲಸಮಾಡಿದ್ದರೆ ಅವರನ್ನು ವಾಪಸ್ ನರಕಕ್ಕೆ ಕಳುಹಿಸಿ. ಆದರೆ ಗಮನವಿರಲಿ, ಹಾಗೆ ವಾಪಸ್ ಕಳಿಸಿದರೆ ಗೀತೆಯ ಹಲವು ಶ್ಲೋಕಗಳನ್ನು ತೆಗೆದು ಹಾಕಬೇಕಾಗುತ್ತದೆ.</p>
<p class="Text"><span class="char-style-override-4">ಭಗವಂತ -</span> ಏಕೆ?</p>
<p class="Text"><span class="char-style-override-4">ಕಾರಕೂನ -</span> ನನ್ನ ಪರಮಧಾಮವನ್ನು ಪಡೆದವರು ಮತ್ತೆ ಹಿಂದಕ್ಕೆ ಬರುವುದಿಲ್ಲ ಎಂದು ನೀವೇ ಹೇಳಿದ್ದೀರಿ. ಏಕೆಂದರೆ ಪರಮಧಾಮವನ್ನು ಅವ್ಯಕ್ತ, ಅಕ್ಷರ ಮತ್ತು ಪರಮಗತಿ ಎಂದು ಹೇಳಿದೆ -</p>
<p class="Shlok">ಅವ್ಯಕ್ತೋಕ್ಷರ ಇತ್ಯುಕ್ತಸ್ತಮಾಹುಃ ಪರಮಾಂ ಗತಿಮ್ ।</p>
<p class="Shlok">ಯಂ ಪ್ರಾಪ್ಯ ನ ನಿವರ್ತಂತೇ ತದ್ಧಾಮ ಪರಮಂ ಮಮ ॥</p>
<p class="TXT-Right">(ಗೀತಾ 8/21)</p>
<p class="Text">ಯಾವುದನ್ನು ಅವ್ಯಕ್ತ, ಅಕ್ಷರ ಎಂದು ಹೇಳಲಾಗಿದೆಯೇ ಆ ಅಕ್ಷರವೆಂಬ ಅವ್ಯಕ್ತ ಭಾವವನ್ನು ಪರಮಗತಿ ಎಂದು ಹೇಳುತ್ತಾರೆ ಹಾಗೂ ಯಾವ ಸನಾತನ ಅವ್ಯಕ್ತ ಭಾವವನ್ನು ಪಡೆದುಕೊಂಡವನು ಹಿಂದಕ್ಕೆ ಬರುವುದಿಲ್ಲವೋ ಅದೇ ನನ್ನ ಪರಮಧಾಮ ಅಂದರೆ ಸರ್ವೋಚ್ಚ ಸ್ಥಾನವಾಗಿದೆ.</p>
<p class="Text">ತಮ್ಮ ಪರಮಧಾಮಕ್ಕೆ ಹೋಗಿ ಯಾರಾದರೂ ತಿರುಗಿ ಹಿಂದಕ್ಕೆ ಬಂದರೆ ಗೀತೆಯ ಶ್ಲೋಕವನ್ನು ತೆಗೆದು ಹಾಕಬೇಕಾಗುತ್ತದೆ. ಭಗವಂತನಿಗೆ ಇವನು ಬಹಳ ಚತುರ ಇದ್ದಾನೆ ಎನ್ನಿಸಿತು.</p>
<p class="Text"><span class="char-style-override-4">ಭಗವಂತನು ಕೇಳಿದನು - </span>ನೀನು ಯಾರು?</p>
<p class="Text"><span class="char-style-override-4">ಅವನು ಹೇಳಿದನು - </span>ನಾನು ಕಾರಕೂನನು.</p>
<p class="Text"><span class="char-style-override-4">ಭಗವಂತ -</span> ನೀನು ಕಾರಕೂನನಾಗಿರುವುದರಿಂದಲೇ ಇಂತಹ ಬುದ್ಧಿ ನಿನ್ನಲ್ಲಿದೆ. ಇಲ್ಲದೇ ಹೋದರೆ ಇಷ್ಟೊಂದು ಚತುರತೆ ಎಲ್ಲಿಂದ ಬರಬೇಕು. ಒಳ್ಳೆಯದು, ಈ ದಿನ ಆದ್ದದ್ದು ಆಯಿತು. ಧರ್ಮರಾಜ! ನಾನೀಗ ಹೋಗುತ್ತೇನೆ. ಇನ್ನು ಮುಂದೆ ನೀನು ನಿನ್ನ ಕೆಲಸವನ್ನು ಸರಿಯಾಗಿ ಮಾಡಬೇಕು.</p>
<p class="Text"><span class="char-style-override-4">ಯಮರಾಜ -</span> ಆಗಲಿ ಮಹಾಪ್ರಭು!</p>
<p class="Text">ಅನಂತರ ಭಗವಂತನು ಹೊರಡಲು ಸಿದ್ಧನಾದಾಗ ಕಾರಕೂನನೂ ಸಹ ಅವನೊಡನೆ ಹೊರಡಲು ತಯಾರಾದನು.</p>
<p class="Text"><span class="char-style-override-4">ಭಗವಂತ -</span> ನೀನು ಎಲ್ಲಿಗೆ ಬರುತ್ತಿರುವೆ?</p>
<p class="Text"><span class="char-style-override-4">ಕಾರಕೂನ -</span> ಮಹಾಸ್ವಾಮಿ! ತಾವು ಹೋಗುವೆಡೆಗೆ ನಾನೂ ಬರುತ್ತೇನೆ.</p>
<p class="Text"><span class="char-style-override-4">ಭಗವಂತ -</span> ಏಕೆ?</p>
<p class="Text"><span class="char-style-override-4">ಕಾರಕೂನ -</span> ತಾವೇ ಗೀತೆಯಲ್ಲಿ ಅರ್ಜುನನಿಗೆ ಎಲೈ ಅರ್ಜುನ! ಬ್ರಹ್ಮಲೋಕದವರೆಗೆ ಎಲ್ಲ ಲೋಕಗಳೂ ಪುನಾರಾವರ್ತಿಯಾಗುತ್ತವೆ. ಆದರೆ ಕೌಂತೇಯ! ನನ್ನನ್ನು ಪಡೆದುಕೊಂಡಮೇಲೆ ಪುನರ್ಜನ್ಮವಿಲ್ಲ.</p>
<p class="Shlok">ಆಬ್ರಹ್ಮಭುವನ್ನಾಲೋಕಾಃ ಪುನರಾವರ್ತಿನೋರ್ಜುನ ।</p>
<p class="Shlok">ಮಾಮುಪೇತ್ಯ ತು ಕೌಂತೇಯ ಪುನರ್ಜನ್ಮ ನ ವಿದ್ಯತೇ ॥</p>
<p class="TXT-Right">(ಗೀತಾ 8/16)</p>
<p class="Text">ಮಹಾಪ್ರಭು! ಬ್ರಹ್ಮ ಲೋಕದವರೆಗೆ ಹೋದಪ್ರಾಣಿಯು ಹಿಂದಕ್ಕೆ ಬರುತ್ತದೆ. ಇದು ಯಮಲೊಕ, ಇಲ್ಲಿಂದ ವಾಪಸ್ಸು ಹಿಂದಿರುಗಲೇಬೇಕು. ಆದರೆ ನಾನು ತಮ್ಮನ್ನು ಪಡೆದ ಮೇಲೆ ನಾನು ಹಿಂದಕ್ಕೆ ಹೋಗುವುದಿಲ್ಲ. ತಾವು ನನ್ನನ್ನು ವಾಪಸ್ ಕಳಿಸಿದರೆ ಭಗವದ್ಗೀತೆಯ ಶ್ಲೋಕದಲ್ಲಿ ದೋಷ ಉಂಟಾಗುತ್ತದೆ.</p>
<p class="Text"><span class="char-style-override-4">ಭಗವಂತ -</span> ಒಳ್ಳೆಯದಪ್ಪ ನಡಿ.</p>
<p class="Text">ಭಗವಂತನು ಹೊರಡುವಾಗ ಮತ್ತೆ ಯಮರಾಜನನ್ನು ಯಮರಾಜಾ! ಈ ಮನುಷ್ಯ ಇಲ್ಲಿಗೆ ಹೇಗೆ ಬಂದನೆಂಬುದನ್ನು ತಿಳಿಸು ಎಂದು ಕೇಳಿದನು. ಯಮರಾಜನು ಎಲ್ಲ ಕಥೆಯನ್ನೂ ಹೇಳಿದನು.</p>
<p class="Text"><span class="char-style-override-4">ಯಮರಾಜ - </span>ಮಹಾಪ್ರಭು! ಒಂದು ದಿನ ಇಲ್ಲಿ ಕುಳಿತಿರುವ ಆನೆಯ ಜೊತೆ ನಾನು ಹಾಸ್ಯ - ವಿನೋದ ಮಾಡುತ್ತಾ ಕೇಳಿದೆ - ನೀನು ಹೇಗೆ ಮನುಷ್ಯನಿಗೆ ವಶವಾದೆ? ನಿನ್ನ ಶರೀರ ಇಷ್ಟೊಂದು ವಿಶಾಲವಾಗಿ ಬೆಟ್ಟಕ್ಕೆ ಸಮಾನವಾಗಿದೆ. ಅದು ಹೇಳಿತು - ಮಹಾಪ್ರಭು! ಭಗವಂತನೂ ಸಹ ಮನುಷ್ಯನಿಗೆ ವಶನಾಗುತ್ತಾನೆ. ತಾವೂ ಸಹ ಆಗುತ್ತೀರಿ. ನಾನು ಹೇಳಿದೆ ನನ್ನ ಮನೆಗೆ ದಿನವೂ ಮನುಷ್ಯರು ಬರುತ್ತಾರೆ. ಇದಕ್ಕೆ ಈ ಆನೆ ಹೇಳಿತು - ಮಹಾಪ್ರಭು! ಮನುಷ್ಯರು ಬರುವುದೇನೋ ನಿಜ, ಆದರೆ ಸತ್ತು ಬರುತ್ತಾರೆ ನಾನು ವಿನೋದಕ್ಕಾಗಿ, ಒಳ್ಳೆಯದು ಒಬ್ಬ ಜೀವಂತ ಮನುಷ್ಯನನ್ನು ತರುವಂತೆ ನನ್ನ ದೂತರಿಗೆ ಹೇಳಿದೆ ನನ್ನ ಮಾತಿಗೆ ದೂತರು ಈ ಮನುಷ್ಯನನ್ನು ಹಿಡಿದು ತಂದಿರಬಹುದು. ಈ ಮಾತಿಗೆ ಭಗವಂತನೂ ಯಮದೂತರನ್ನು ಕರೆಸಿ ಕೇಳಿದನು - ದೂತರೇ! ಇವನನ್ನು ನೀವು ಹಿಡಿದು ತಂದಿರಾ? ದೂತರು ಹೇಳಿದರು - ಹೌದು ಮಹಾಪ್ರಭು! ನಾವೇ ಇವನನ್ನು ಎಳೆದುಕೊಂಡೆವು. ಇದಕ್ಕೆ ಯಮರಾಜನು ಭಗವಂತನ ಎದುರಿಗೆ ದೂತರಿಗೆ ಹೇಳಿದನು - ನೀವು ಇವನನ್ನು ಕರೆದು ತಂದಿದ್ದೇವೆಂದು ನನಗೆ ಏಕೆ ಹೇಳಲಿಲ್ಲ?</p>
<p class="Text"><span class="char-style-override-4">ದೂತರು -</span> ಮಹಾಪ್ರಭು! ನಾವು ಏನು ಹೇಳುವುದಕ್ಕೂ ಸಾಧ್ಯವಾಗಲಿಲ್ಲ. ಇವನು ಬಂದು ತಮಗೆ ಯಾವುದೋ ಪತ್ರವನ್ನು ಕೊಟ್ಟಾಗ ತಾವು ಕೈಜೋಡಿಸಿ ಎದ್ದು ನಿಂತಿರಿ, ನಿಮ್ಮ ಆಸನವನ್ನು ಪದವಿಯನ್ನೂ ಇವನಿಗೆ ಒಪ್ಪಿಸಿದಿರಿ. ನಾವು ಇವನು ನಿಮಗೆ ಪರಿಚಯದವನಿರಬಹುದೆಂದು ಯೋಚಿಸಿದೆವು. ಆ ಸಮಯದಲ್ಲಿ ಏನು ಹೇಳುವುದು? ಅನಂತರ ಆನೆ ಹೇಳಿತು ಮಹಾಪ್ರಭು! ನೋಡಿದಿರಾ, ತಾವೂ ಮತ್ತು ಭಗವಂತನೂ ಸಹ ಮನುಷ್ಯನ ವಶವಾಗುತ್ತೀರಿ ಎಂದು ನಾನು ಹೇಳಿರಲಿಲ್ಲವೆ. ಈಗ ವಶವಾದಿರೋ ಇಲ್ಲವೋ ಹೇಳಿ? ನೀವಿಬ್ಬರೂ ಈಗ ವಶವಾಗಿದ್ದೀರಿ.</p>
<p class="Text"><span class="char-style-override-4">ಭಗವಂತ ಮತ್ತು ಯಮರಾಜ ಇಬ್ಬರೂ ಹೇಳಿದರು - </span>‘ಸರಿ’ </p>
<p class="Text">ಅನಂತರ ಭಗವಂತ ಮತ್ತು ಕಾರಕೂನರಿಬ್ಬರು ಹೊರಟಾಗ ಕಾರಕೂನ ಹೇಳಿದನು. ಸೊಂಡಿಲನ್ನೇತ್ತಿ ಕುಳಿತಿರುವ ಈ ಆನೆಯನ್ನು ಜೊತೆಯಲ್ಲಿ ಕರೆದುಕೊಂಡು ಹೋಗೋಣ. ಈ ಯಮರಾಜರಿಗೆ ಅವರ ಪದವಿಯನ್ನು ಕೊಟ್ಟುಬಿಡಿ. ನನ್ನ ಅಭ್ಯಂತರವೇನೂ ಇಲ್ಲ. ಯಮರಾಜರಿಗೆ ಇರುವ ಪದವಿಯಂತಹುದು ನಮಗೆ ಬೇಡ.</p>
<p class="Text"><span class="char-style-override-4">ಭಗವಂತ -</span> ಏಕೆ?</p>
<p class="Text"><span class="char-style-override-4">ಕಾರಕೂನ -</span> ಈ ಅನೆಯೂ ತಮ್ಮ ದರ್ಶನ ಮಾಡಿತು. ಈ ಬಡಪಾಯಿ ತಮ್ಮ ದರ್ಶನ ಮಾಡಿದ ಮೇಲೂ ಯಮಲೋಕದಲ್ಲಿಯೇ ಬಿದ್ದಿರಬೇಕೆ?</p>
<p class="Text"><span class="char-style-override-4">ಭಗವಂತ -</span>ಆಯಿತು, ಇದನ್ನೂ ಕರೆದುಕೊಂಡು ನಡಿ, ಇದಾದನಂತರ ಭಗವಂತನು ಅಲ್ಲಿದ್ದವರೆಲ್ಲರಿಗೂ ಮತ್ತೆ ಹೇಳಿದನು - ನೀವೆಲ್ಲರೂ ಮೊದಲಿನಂತೆಯೇ ಕಾನೂನಿಗಾಗನುಸಾರವಾಗಿ ನ್ಯಾಯವಾದ ಕೆಲಸವನ್ನು ಮಾಡಿಕೊಂಡಿರಿ. ಈಗ ಆದದ್ದಂತೂ ಆಗಿಹೋಯಿತು ಇಷ್ಟು ಹೇಳಿ ಭಗವಂತನು ಕಾರಕೂನ ಮತ್ತು ಆನೆಯ ಜೊತೆ ತನ್ನ ಪರಮಧಾಮಕ್ಕೆ ಹೊರಟು ಹೋದನು.</p>
<p class="Text">ಈಗ ಯಾರಾದರೂ ಒಬ್ಬ ವ್ಯಾಪಾರಿಯ ಬುದ್ಧಿ ಹೇಗಿರುತ್ತದೆ ಎಂದು ಕೇಳಿದರೆ ಚೆನ್ನಾಗಿರುತ್ತದೆ ಎಂದು ಹೇಳಬೇಕಾಗುತ್ತದೆ. ವ್ಯಾಪಾರಿಯ ಮಾತು ಹಾಗಿರಲಿ ನಮಗೂ ಯಾವುದಾದರೂ ಪದವಿ ಸಿಕ್ಕಿದರೆ, ಭಗವಂತನು ಮರೆತೇನಾದರೂ ದಯಪಾಲಿಸಿದರೆ, ಅದೇ ಕಾರಕೂನನ ನೀತಿಯನ್ನೇ ಅನುಸರಿಸಬೇಕು. ನಾವು ಏಕೆ ಕಮ್ಮಿಯಾಗಬೇಕು. ಸಿಗಬಹುದು, ಅಥವಾ ಸಿಕ್ಕದೇ ಇರಬಹುದು, ಆದರೆ ಭಗವಂತನ ಕೃಪೆಯಿಂದ ಸಿಕ್ಕಬಹುದು; ಏಕೆಂದರೆ ಭಗವಂತನ ಅನುಗ್ರಹದಿಂದ ಸೊಳ್ಳೆಯು ಬ್ರಹ್ಮ ಪದವಿಯನ್ನು ಪಡೆಯಬಹುದು. ಬ್ರಹ್ಮನು ಸೊಳ್ಳೆಗಿಂತ ಹೀನ ಕೀಟವಾಗಬಹುದು, ಎಂದು ಯಾರೋ ಹೇಳಿದ್ದಾರೆ. ತುಳಸೀದಾಸರು ಹೇಳುತ್ತಾರೆ -</p>
<p class="Shlok">ಮಸಕಹಿ ಕರಿಯಿ ಬಿರಂಚಿ ಪ್ರಭು ಅಜಹಿ ಮಸಕ ತೇ ಹೀನ ।</p>
<p class="Text">ಭಗವಂತನ ಪ್ರಭಾವ ಹೀಗಿದೆ. ಅವನ ಪ್ರಭಾವದಿಂದ, ತನ್ನ ಇಚ್ಛೆಯಂತೆ ಏನು ಬೇಕಾದರೂ ಮಾಡಲಿ ಆದರೆ ನಮಗೆ ಯಾರಿಗೂ ಆ ಸಾಮರ್ಥ್ಯವಿಲ್ಲವಲ್ಲ. ನಮ್ಮಲ್ಲಿ ಯಾವ ಕೈಚಳಕವೂ ಇಲ್ಲ, ಪ್ರಭಾವವೂ ಇಲ್ಲ - ಏನೂ ಇಲ್ಲ. ಭಗವಂತನು ತನ್ನಿಷ್ಟದಂತೆ ಏನು ಬೇಕಾದರೂ ಮಾಡಲಿ.</p>
<p class="Text">ಹೀಗೆ ಆಗಬೇಕಾದರೆ ಯಾವ ದಾರಿಯನ್ನು ಅನುಸರಿಸಬೇಕು. ದಾರಿಯನ್ನು ಅನುಸರಿಸಲೂ ಒಂದು ದೃಷ್ಟಾಂತವಿದೆ.</p>
<p class="Text">ಭಗವಂತನ ಒಬ್ಬ ಅನನ್ಯ ಭಕ್ತನಿದ್ದನು. ಅವನು ತನು, ಮನ, ಧನ, ಜನ ಎಲ್ಲದರಿಂದಲೂ ಭಕ್ತಿ ಮಾಡುತ್ತಿದ್ದನು. ಭಗವಂತನಿಗೆ ತನ್ನ ಸರ್ವಸ್ವವನ್ನೂ ಸಮರ್ಪಿಸುತ್ತಿದ್ದನು. ಸಮರ್ಪಿಸುವಾಗ ಅವನು ಯಾವ ಕೆಲಸವನ್ನು ಮಾಡುತ್ತಿರಲಿ ಅದು ಭಗವಂತನ ಕೆಲಸವೆಂದೇ ತಿಳಿಯುತ್ತಿದ್ದನು. ಏಕೆಂದರೆ ಎಲ್ಲ ಕೆಲಸಗಳೂ ಭಗವಂತನದೇ ಎಂದು ತಿಳಿದು ಮಾಡಿದರೆ ಯಾವಾಗಲೂ ಮನಸ್ಸು ಪ್ರಫುಲ್ಲಿತವಾಗಿರುತ್ತದೆ. ಆಯಾಸವೂ ಆಗುವುದಿಲ್ಲ. ನಗು - ನಗುತ್ತಾ ಕುಣಿಯುತ್ತಾ, ಅವನು ಬಹಳ ವಿನೋದದಿಂದ, ಆನಂದದಿಂದ ದಿನ - ರಾತ್ರಿ ಭಗವಂತನ ಸೇವೆಯೆಂದು ತಿಳಿದು ಕೆಲಸ ಮಾಡುತ್ತಿದ್ದನು. ಅಂದಮೇಲೆ ಹಗಲು-ರಾತ್ರಿ ಹೇಗೆ ಕೆಲಸ ಮಾಡುತ್ತಿದ್ದನು? ನಿದ್ದೆ ಮಾಡುತ್ತಿರಲಿಲ್ಲವೆ?</p>
<p class="Text">ಅಯ್ಯಾ! ಹಗಲು ಹೇಗೆ ಕೆಲಸ ಮಾಡುತ್ತಿದ್ದನೋ ಹಾಗೆಯೇ ರಾತ್ರಿಯಲ್ಲಿ ಕನಸಿನಲ್ಲೂ ಸಹ ತಾನು ಕೆಲಸ ಮಾಡುತ್ತಿರುವ ಅನುಭವವನ್ನು ಪಡೆಯುತ್ತಿದ್ದನು. ಅದರಿಂದ ಇಪ್ಪತ್ತನಾಲ್ಕು ಗಂಟೆಯೂ ಕೆಲಸ ಮಾಡುತ್ತಿರುವಂತೆ ಅನಿಸುತ್ತಿತ್ತು. ಆ ಭಕ್ತನು ಹೀಗಿದ್ದನು, ಇದರಿಂದ ಭಗವಂತನು ಪ್ರತ್ಯಕ್ಷವಾಗಿ ಅವನಿಗೆ ದರ್ಶನಕೊಟ್ಟು ನಿನಗೆ ಏನು ಬೇಕೋ ವರ ಕೇಳು! ಎಂದು ಹೇಳಿದನು.</p>
<p class="Text"><span class="char-style-override-4">ಭಕ್ತನು ಹೇಳಿದನು - </span>ಮಹಾಪ್ರಭು! ತಮ್ಮ ದರ್ಶನವಾದ ಮೇಲೆ ಇನ್ನು ಯಾವ ಇಚ್ಚೆ ಉಳಿದಿರುತ್ತದೆ? ತಮಗಿಂತ ಹೆಚ್ಚಿನ ವಸ್ತು ಇನ್ನು ಯಾವುದಿದೆ ಬೇಡಲು? ಆದ್ದರಿಂದ ತಮ್ಮನ್ನು ಬಿಟ್ಟು ಇನ್ನು ಯಾವ ವಸ್ತುವನ್ನು ಬೇಡಲಿ?</p>
<p class="Text"><span class="char-style-override-4">ಭಗವಂತ - </span>ನೀನು ಹೇಳುವುದು ನಿಜ. ಆದರೆ ನನ್ನ ಸಂತೋಷಕ್ಕಾಗಿ ಏನನ್ನಾದರೂ ಬೇಡು, ನಿನಗೆ ಇಷ್ಟವಾದುದನ್ನು ಬೇಡು.</p>
<p class="Text"><span class="char-style-override-4">ಭಕ್ತ - </span>ಆಗಲಿ ಮಹಾಪ್ರಭು! ಏನನ್ನಾದರೂ ಬೇಡು ಎಂದು ನನ್ನ ಮೇಲೆ ಭಾರ ಹೊರಿಸಿದಿರಿ ಎಲ್ಲರ ಉದ್ಧಾರವಾಗಲಿ ಎಂಬ ವರವನ್ನು ತಮ್ಮಲ್ಲಿ ಬೇಡುತ್ತೇನೆ.</p>
<p class="Text"><span class="char-style-override-4">ಭಗವಂತ -</span> ಅಯ್ಯಾ ಎಲ್ಲರ ಉದ್ಧಾರವನ್ನು ನಾನು ಮಾಡಿದರೆ ಇವರೆಲ್ಲರ ಪಾಪವನ್ನೂ ಯಾರು ಅನುಭವಿಸುತ್ತಾರೆ? ನಾವು ಮಾಡಿರುವ ಎಲ್ಲ ಪುಣ್ಯ ಕಾರ್ಯಗಳನ್ನು ‘ಶ್ರೀ ಕೃಷ್ಣಾರ್ಪಣಮಸ್ತು’ ಎಂದು ಭಗವಂತನಿಗೆ ಅರ್ಪಿಸುತ್ತಾ, ನಾವು ಮಾಡಿದ ಎಲ್ಲ ಪುಣ್ಯವನ್ನೂ ತ್ಯಾಗ ಮಾಡಬಹುದು. ಎಷ್ಟು ಒಳ್ಳೆಯ ಕರ್ಮ ಮಾಡಿರುವೆವೋ ಅವೆಲ್ಲವನ್ನೂ ಈಗಲೂ ನಾವು ಭಗವಂತನಿಗೆ ಸಮರ್ಪಿಸಿದರೆ ಲೆಕ್ಕ ತೀರಿಸಿದಂತಾಗುತ್ತದೆ. ಆದರೆ ಮಾಡಿರುವ ಪಾಪ ಕರ್ಮಗಳು ನಷ್ಟವಾಗಬೇಕಾದರೆ ಪ್ರಾಯಶ್ಚಿತ್ತದಿಂದ ಅಥವಾ ಶಿಕ್ಷೆಯನ್ನು ಅನುಭವಿಸುವುದರಿಂದ ಅಥವಾ ಸಾಧನೆ ಮಾಡುವುದರಿಂದ ಮಾತ್ರ ನಾಶವಾಗುತ್ತವೆ. ಅನ್ಯಥಾ ಇವರ ಪಾಪಗಳು ಉಳಿದುಕೊಂಡಿರುವಾಗ ಇವರಿಗೆ ಮುಕ್ತಿ ಹೇಗೆ ಸಿಗುತ್ತದೆ? ಇವರ ಪಾಪಗಳನ್ನು ಯಾರು ಅನುಭವಿಸುತ್ತಾರೆ.</p>
<p class="Text"><span class="char-style-override-4">ಭಕ್ತ - </span>ಒಳ್ಳೆಯದು ಮಹಾಪ್ರಭು! ಇವರೆಲ್ಲರ ಪಾಪಗಳನ್ನೂ ನಾನು ಅನುಭವಿಸುತ್ತೇನೆ. ಪ್ರಪಂಚದಲ್ಲಿರುವ ಎಲ್ಲ ಪ್ರಾಣಿಗಳಿಗೂ ತಾವು ಮುಕ್ತಿಯನ್ನು ಕರುಣಿಸಿ, ಅವರೆಲ್ಲರ ಪಾಪಗಳನ್ನು ನನ್ನ ಮೇಲೆ ಹೊರಿಸಿ, ನಾನು ಅನುಭವಿಸುವಂತೆ ತಾವು ಮಾಡಿ, ನಾನು ಅನುಭವಿಸುತ್ತೇನೆ. ಯಾವ ದಿನ ಇವೆಲ್ಲವೂ ಅನುಭವಿಸುತ್ತಾ ಮುಗಿಯುತ್ತದೆಯೋ ಅಂದು ತಾನಾಗಿಯೇ ಲೆಕ್ಕ ಚುಕ್ತವಾಗುತ್ತದೆ.</p>
<p class="Text"><span class="char-style-override-4">ಭಗವಂತ - </span>ಅಯ್ಯಾ! ನೀನು ನನ್ನ ಭಕ್ತನಾಗಿರುವೆ. ನಿನಗೆ ಪಾಪದ ದಂಡನೆಯನ್ನು ವರದಾನವನ್ನಾಗಿ ಹೇಗೆ ಕೊಡಲಿ?</p>
<p class="Text"><span class="char-style-override-4">ಭಕ್ತ - </span>ಒಂದು ವೇಳೆ ಹಾಗೆ ಇದ್ದರೆ ತಾವು ಕರುಣಾಳುಗಳು, ದಯಾಸಮುದ್ರರು, ಎಲ್ಲರಿಗೂ ಕರುಣೆತೋರಿ ಎಲ್ಲರನ್ನೂ ಕ್ಷಮಿಸಿಬಿಡಿ. </p>
<p class="Text"><span class="char-style-override-4">ಭಗವಂತ -</span> ಅದು ಅಸಂಭವವಾದುದು.</p>
<p class="Text"><span class="char-style-override-4">ಭಕ್ತ -</span> ಆಸಂಭವವಾದುದು ಯಾವುದೂ ಇಲ್ಲ. ತಾವು ಅಸಂಭವವೆಂದು ಹೇಳಿದರೆ, ತಾವು ಅಸಂಭವಾದುದನ್ನು ಸಂಭವವನ್ನಾಗಿ ಮಾಡಬಲ್ಲಿರಿ, ಏಕೆಂದರೆ ತಾವು ಪರಮಾತ್ಮ ಮತ್ತು ಪರಮೇಶ್ವರರಾಗಿದ್ದೀರಿ. ಪರಮಾತ್ಮರಾಗಿರುವ ತಾವು ಅಸಂಭವವನ್ನು ಸಂಭವ ಮಾಡಬಲ್ಲಿರಿ.</p>
<p class="Text"><span class="char-style-override-4">ಭಗವಂತ - </span>ಆಯ್ಯಾ! ಈ ವಿಚಾರದಲ್ಲಿ ನಾನು ಮಾತಿನಲ್ಲಿ ನಿನಗೆ ಸೋತು ಹೋದೆ.</p>
<p class="Text"><span class="char-style-override-4">ಭಕ್ತ -</span> ಮಹಾಪ್ರಭು! ಸೋತರೇನಾಯಿತು? ತಮಗೆ ಸಾಮರ್ಥ್ಯವಿಲ್ಲದಿದ್ದರೆ ನನಗೆ ತಾವು ಹೇಳಬಹುದಿತ್ತು, ಪತ್ನಿಯನ್ನು ಬೇಡು, ಮಗನನ್ನು ಬೇಡು, ಹಣವನ್ನು ಬೇಡು, ಮುಕ್ತಿಯನ್ನು ಬೇಡು ಎಂದರೆ ಸಾಕು! ನಿನಗೆ ಇಷ್ಟಬಂದದ್ದನ್ನು ಬೇಡು ಎಂದು ತಾವು ಹೇಳಿದ್ದು ಉಚಿತವಾಗಲಿಲ್ಲ. ತಮಗೆ ಸಾಮರ್ಥ್ಯವಿಲ್ಲದಿದ್ದರೆ ಬೇಕಾದ್ದನ್ನು ಬೇಡು ಎಂದು ಏಕೆ ಹೇಳಿದಿರಿ? ಸಾಮರ್ಥ್ಯವಿದ್ದರೆ ನಾನು ಬೇಡಿದ್ದನ್ನು ನೀಡಿರಿ.</p>
<p class="Text"><span class="char-style-override-4">ಭಗವಂತ -</span> ಒಳ್ಳೆಯದಪ್ಪ! ನೀನು ಗೆದ್ದೆ, ನಾನು ಸೋತೆ.</p>
<p class="Text"><span class="char-style-override-4">ಭಕ್ತ - </span>ಮಹಾಪ್ರಭು! ಈ ಗೆಲುವಿನಿಂದ ಏನು ಪ್ರಯೋಜನ? ಒಂದು ಪೈಸೆಯಲ್ಲಿ ಕಾಲುಭಾಗವೂ ಸಹ ಸಿಗಲಿಲ್ಲ. ನಾನು ಸೋತರೂ ಎಲ್ಲರ ಕಲ್ಯಾಣವಾಗಬೇಕು. ಇಂತಹ ಗೆಲುವು ಏತಕ್ಕೂ ಬೇಡ. ಇದರಿಂದ ಯಾರ ಮಂಗಳವೂ ಆಗುವುದಿಲ್ಲ.</p>
<p class="Text"><span class="char-style-override-4">ಭಗವಂತ -</span> ಒಳ್ಳೆಯದು, ನನ್ನ ದರ್ಶನ, ಸ್ಪರ್ಶ ವಾರ್ತಾಲಾಪ, ಚಿಂತನೆ, ನನ್ನ ಹೆಸರಿನ ಜಪ, ಧ್ಯಾನ ಮತ್ತು ಯಾವುದೇ ರೀತಿಯಲ್ಲಿ ನನ್ನ ಸಂಸರ್ಗವಾದರೆ ಮನುಷ್ಯನ ಕಲ್ಯಾಣವಾಗುತ್ತದೆ. ಅದೇ ಶಕ್ತಿ, ಅದೇ ಸಾಮರ್ಥ್ಯವನ್ನು ನಾನು ನಿನಗೆ ಕೊಡುತ್ತಿದ್ದೇನೆ. ನಿನ್ನ ದರ್ಶನ, ಭಾಷಣ, ಸ್ಪರ್ಶ, ವಾರ್ತಾಲಾಪ, ಚಿಂತನೆ, ನಾಮೋಚ್ಚಾರಣೆಯಿಂದ ಜೀವಿಯ ಕಲ್ಯಾಣವಾಗಲೀ, ನಿನ್ನ ಇಷ್ಟದಂತೆ ಎಷ್ಟು ಜನರ ಉದ್ಧಾರ ಮಾಡಬೇಕೋ ಮಾಡು.</p>
<p class="Text">ಅನಂತರ ಭಕ್ತನು ಮನಸ್ಸಿನಲ್ಲಿಯೇ ಯೋಚಿಸಿದನು. ನನ್ನ ಕೆಲಸವಂತೂ ಆಗಲಿಲ್ಲ. ಆದರೆ ಭಗವಂತನು ಏನನ್ನು ದಯಪಾಲಿಸುತ್ತಾನೋ ಅದೇ ಸರಿ, ಅವನ ಇಷ್ಟ. ಪ್ರಭುವಿನ ಇಷ್ಟವು ಎಲ್ಲರ ಉದ್ಧಾರ ಮಾಡುವುದಕ್ಕೆ ಇಲ್ಲದಿದ್ದರೆ, ಏನು ಕೊಡುತ್ತಾನೋ ಅದನ್ನೇ ತೆಗೆದುಕೊಳ್ಳುತ್ತಾನೆ. ಆದ್ದರಿಂದ ಆ ಭಕ್ತನು ಭಗವಂತನು ಕೊಟ್ಟಿದ್ದನ್ನು ಪಡೆದನು. ಇದೊಂದು ದೃಷ್ಟಾಂತ.</p>
<p class="Text">ಮೊದಲೇ ಹೇಳಿದ ಪ್ರಕಾರ ಕಾರಕೂನನಿಗೆ ಸಿಕ್ಕಿದ್ದ ಅಧಿಕಾರ ಯಾರಿಗೆ ಸಿಗುತ್ತದೆ? ಅವನಿಗೆ ಸಿಕ್ಕಿದ್ದ ಅಧಿಕಾರದ ಅವಧಿಯು ಮೂರು ದಿನಗಳು ಮಾತ್ರ. ಅವನಿಗಿಂತ ರಾಜಾ ಕೀರ್ತಿಮಾನನಿಗೆ ಹೆಚ್ಚು ಸಿಕ್ಕಿತ್ತು. ಅವನಿಗಿಂತ ಇನ್ನೂ ಹೆಚ್ಚು ಯಾರಿಗೆ ಸಿಕ್ಕಿತ್ತು! ಆ ಜಾಗ ಇನ್ನೂ ಖಾಲಿಯಾಗಿದೆ. ಅಂದರೆ ಎಲ್ಲರ ಉದ್ಧಾರವು ಇನ್ನೂ ಇಲ್ಲಿಯವರೆಗೆ ಆಗಿಲ್ಲ. ಆ ರಿಕ್ತ ಸ್ಥಾನಕ್ಕೆ ಬೇರೆಯಾರಾದರೂ ಬಂದಿದ್ದರೆ ನಮ್ಮೆಲ್ಲರ ಉದ್ಧಾರವಾಗುತ್ತಿತ್ತೇನೋ, ಅಂತಹ ಅಧಿಕಾರ ಯಾರಿಗೆ ಸಿಗುತ್ತದೆ? ನಾನು ಆ ಭಕ್ತನ ಕಥೆ ಹೇಳಿದ್ದೇನೆ ಈ ಭಕ್ತನಂತಹ ಉದಾತ್ತ ಭಾವನೆ ಯಾರಿಗಿರುವುದೋ ಅವರಿಗೆ ಸಿಗಲಿ, ಯಾರು ಇನ್ನೊಬ್ಬರ ಪಾಪದ ಫಲವನ್ನು ಹೊರಲು ಸಿದ್ಧರಿರುವರೋ, ಯಾರು ಇನ್ನೊಬ್ಬರ ದುಃಖ-ದಂಡನೆಯನ್ನು ತಾವು ಅನುಭವಿಸಲು ತಯಾರಾಗಿರುವರೋ, ಯಾರು ಎಲ್ಲರ ಉದ್ಧಾರವಾಗಲಿ ಎಂಬ ಮನಸ್ಸುಳ್ಳವರಾಗಿರುವರೋ, ಔದಾರ್ಯ, ನಿಷ್ಕಾಮಭಾವ, ತ್ಯಾಗದ ಭಾವ, ಯಾರಿಗಿರುವುದೋ ಅವರಿಗೆ ಮಾತ್ರ ಈ ಆಧಿಕಾರ ಸಿಗುತ್ತದೆ. ಈ ಉಚ್ಚ ಕೋಟಿಯ ದಯೆಯನ್ನು, ಸುಹದ್ಭಾವವನ್ನು ಹೊಂದಿರುವವರನ್ನು ಭಗವಂತನಿಗಿಂತಲೂ ಅಧಿಕರೆಂದು ಹೇಳಿದರೆ ಏನೂ ಅಭ್ಯಂತರವಿಲ್ಲ. ಏಕೆಂದರೆ ಭಕ್ತರ ಮಹಿಮೆಯನ್ನು ಹೀಗೆಯೇ ಗುಣಗಾನ ಮಾಡಿದೆ -</p>
<p class="Shlok">ಮೋರೆ ಮನ ಪ್ರಭು ಅಸ ಬಿಸ್ವಾಸಾ । ರಾಮತೇ ಅಧಿಕ ರಾಮ ಕರ ದಾಸಾ ॥</p>
<p class="TXT-Right">(ರಾ.ಚ.ಮಾ.7/120/16)</p>
<p class="Text">ರಾಮನಿಗಿಂತ ರಾಮ ಭಕ್ತರು ಅಧಿಕ ಶ್ರೇಷ್ಠರೆಂದು ನಾನು ನಂಬುತ್ತೇನೆ, ಎಂದು ತುಳಸೀದಾಸರು ಹೇಳಿದ್ದಾರೆ.</p>
<p class="Text">ಇದೇ ಭಕ್ತರ ಮಹಿಮೆ. ಅವರು ಇನ್ನೊಬ್ಬರ ಕಲ್ಯಾಣಕ್ಕಾಗಿ, ಒಬ್ಬ ಮನುಷ್ಯನದಲ್ಲ, ಎಲ್ಲ ಪ್ರಪಂಚದ ಪಾಪಗಳನ್ನೆಲ್ಲಾ ಅನುಭವಿಸಲು ಸಿದ್ಧರಿರುತ್ತಾರೆ. ಆದರೆ ಭಗವಂತನು ತನ್ನ ಭಕ್ತರನ್ನು ಹೇಗೆ ಅನುಭವಿಸಲು ಬಿಡುತ್ತಾನೆ. ಭಕ್ತನಂತೂ ತನ್ನ ಮಾತನ್ನು ಉಳಿಸಿಕೊಳ್ಳಬೇಕು. ಆದರೆ ಭಗವಂತನು ತನ್ನ ಭಕ್ತರನ್ನು ಈ ಕೆಲಸ ಮಾಡಲು ಹೇಗೆ ಬಿಡುತ್ತಾನೆ? ಅವನು ಭಕ್ತರನ್ನು ಪರೀಕ್ಷಿಸುತ್ತಾನೆ, ಅವನು ಭಕ್ತರನ್ನು ಒರೆ ಹಚ್ಚಿ ನೋಡಲು ಹೀಗೆ ಮಾಡುತ್ತಾನೆ.</p>
<p class="Text">ಈಗ ಪ್ರಾರಂಭದಲ್ಲಿ ಭಗವಂತನ ಪ್ರೇಮನ ಮಾತನ್ನು ಎತ್ತಲಾಗಿತ್ತು. ಅದು ಉಳಿಯಿತು. ಇವೆಲ್ಲವೂ ಭಗವಂತನ ಪ್ರೇಮದಲ್ಲಿ ಅಂರ್ತಗತವಾಗಿಯೇ ಇದೆ. ಈಗ ವಿಶೇಷವಾದ ಪ್ರೇಮದ ಮಾತನ್ನು ಹೇಳಲಾಗುತ್ತದೆ. ಗೋಪಿಯರಲ್ಲಿ ಎಲ್ಲರಿಗಿಂತಲೂ ಹೆಚ್ಚಾಗಿರುವವಳು ರಾಧಿಕಾ. ಅವಳಲ್ಲಿದ್ದ ಭಾವವು ವರ್ತಮಾನಕಾಲದ ಮನುಷ್ಯರಲ್ಲಿ ಕಂಡು ಬರುವುದಿಲ್ಲ. ಮೇಲು ನೋಟಕ್ಕೆ ತೋರಿಕೆಯಾಗಿ ಬಹಳಷ್ಟು ಕಂಡು ಬರುತ್ತದೆ. ಆದರೆ ರಾಧೆಯ ನಿಜವಾದ ಭಾವವು ಗುಪ್ತವಾಗಿಯೇ ಇದೆ.</p>
<p class="Text">ರಾಧೆಯಲ್ಲಿ ಶ್ರೀಕೃಷ್ಣನ ಬಗೆಗಿನ ಪವಿತ್ರ ಪ್ರೇಮಭಾವವೂ ಇಲ್ಲಿಯವರೆಗೂ ಪ್ರಕಟವಾಗಿಲ್ಲ. ಸುಮಾರು ಐದು ಸಾವಿರ ವರ್ಷಗಳ ಹಿಂದೆ ಶ್ರೀಕೃಷ್ಣನು ಅವತರಿಸಿದ್ದಾಗ ಗೋಪಿಕಾ ಸ್ತ್ರೀಯರಿದ್ದರು, ರಾಧೆಯು ಇದ್ದಳು. ಆಗ ಆ ಪ್ರೇಮ ಭಾವನೆಯೂ ಪ್ರತ್ಯಕ್ಷವಾಗಿ ಕಾಣಿಸಿಕೊಂಡು ಎಲ್ಲರ ಹೃದಯದಲ್ಲೂ ಮೂರ್ತಿಮಂತವಾಗಿ ನರ್ತಿಸುತ್ತಿತ್ತು.</p>
<p class="Text">ಆಗ ಎಲ್ಲರ ಹೃದಯವನ್ನೂ ಆವರಿಸಿ ಪ್ರತ್ಯಕ್ಷವಾಗಿ ನರ್ತಿಸುತ್ತಿದ್ದ ಆ ಪವಿತ್ರ ಪ್ರೇಮವು ಈಗ ಏಕಿಲ್ಲ?</p>
<p class="Text">ಆಗ ಭಗವಾನ್ ಶ್ರೀಕೃಷ್ಣನು ಅವತರಿಸಿದ್ದನು. ಈಗಲೂ ಒಂದು ವೇಳೆ ಶ್ರೀಕೃಷ್ಣನು ಅವತರಿಸಿದರೆ ಅದೇ ಸ್ಥಿತಿಯುಂಟಾಗಬಹುದು. ಇನ್ನೊಂದು ವಿಚಾರವೆಂದರೆ ಆಗ ಕೇವಲ ಭಗವಂತನೊಬ್ಬನೇ ಅವತರಿಸಿರಲಿಲ್ಲ, ಭಕ್ತರೂ ಅವತರಿಸಿದ್ದರು. ಗೋಪಿಯರು ಯಾರು? ವಾಲಖಿಲ್ಯ ಮುಂತಾದ ಮುನಿಗಳು ಗೋಪಿಯರ ರೂಪದಲ್ಲಿ ಪ್ರಕಟವಾಗಿದ್ದರೆಂದು ಕೆಲವರು ಹೇಳುತ್ತಾರೆ. ಇನ್ನು ಕೆಲವರು ವೇದ-ಶ್ರುತಿಗಳೆಂದು ಹೇಳುತ್ತಾರೆ. ಇನ್ನು ಕೆಲವರು ಭಗವಂತನ ಪರಮಧಾಮದಲ್ಲಿ ವಾಸ ಮಾಡುವ ಭಕ್ತರು ಗೋಪಿಯರ ರೂಪದಲ್ಲಿ ಪ್ರಕಟರಾಗಿದ್ದರೆಂದು ಹೇಳುತ್ತಾರೆ. ಆದ್ದರಿಂದಲೇ ಪ್ರೇಮವು ಮೂರ್ತ ರೂಪದಿಂದ ಪ್ರಕಟವಾಗಿ ನರ್ತಿಸುತ್ತಿತ್ತು. ಪ್ರೇಮ, ಪ್ರೇಮಾಸ್ಪದ, ಪ್ರೇಮಿ-ಈ ಮೂರು ಒಂದೇ ವಸ್ತು. ಪ್ರೇಮವೊಂದೇ ಮೂರು ರೂಪಗಳನ್ನು ಧರಿಸಿದೆ. ಭಗವಂತನ ದೃಷ್ಟಿಯಲ್ಲಿ ಗೋಪಿಯರು ಪ್ರೇಮಾಸ್ಪದರು ಮತ್ತು ಭಗವಂತನು ಪ್ರೇಮಿ, ಗೋಪಿಯರ ದೃಷ್ಟಿಯಲ್ಲಿ ಭಗವಂತನು ಪ್ರೇಮಾಸ್ಪದ ಮತ್ತು ಗೋಪಿಕೆಯರೇ ಪ್ರೇಮಿಗಳು. ಅವರಿಬ್ಬರ ಸಂಬಂಧವೇ ಪ್ರೇಮದ ಸಂಬಂಧವು. ಪ್ರೇಮವು ಮಧ್ಯೆ ಸಂಬಂಧ ಬೆಳೆಸುವ ವಸ್ತುವಾಗಿದೆ. ಪ್ರೇಮವು ಇಲ್ಲಿ ಭಾವದ ರೂಪದಲ್ಲಿದೆ ಎಂದು ಹೇಳಬಹುದು. ಹೀಗೆ ಈ ಮೂರು ವಸ್ತುಗಳು ಅಲ್ಲಿದ್ದವು. ಈ ವಿಚಾರವನ್ನು ನಾವು ಗಮನಿಸಬೇಕು.</p>
<p class="Text">ಆ ಸಮಯದಲ್ಲಿ ಭಗವಂತನು ಪ್ರಕಟವಾಗಿ ಅವನ ಪರಿಕರವೆಲ್ಲವೂ ಜೊತೆಯಲ್ಲಿ ಬಂದಿದ್ದವು. ಎಂಬ ಕಥೆಯನ್ನು ಹೇಳಲಾಗುತ್ತದೆ. ಇದು ಬಹುಶಃ ಪುರಾಣದಲ್ಲಿರಬಹುದು. ಕಣ್ಣಲ್ಲಿ ನೋಡಿದ್ದಲ್ಲದೇ ಹೋದರೂ, ಕಿವಿಯಲ್ಲಿ ಕೇಳುತ್ತೇವೆ.</p>
<p class="Text">ಒಂದು ಸಾರಿ ಕಾಮದೇವನು ನಾರದಮುನಿಗಳ ಮೇಲೆ ತನ್ನ ಪ್ರಭಾವ ಬೀರಿದನು. ನಾರದನು ಕಾಮದೇವನಿಗೆ ಹೇಳಿದರು - ಅಯ್ಯಾ ಕಾಮದೇವಾ! ನೀನು ನನ್ನನ್ನೂ ಬಿಡಲಿಲ್ಲವಲ್ಲ!</p>
<p class="Text"><span class="char-style-override-4">ಕಾಮದೇವ -</span> ನಾನು ಯಾರನ್ನೂ ಬಿಡುವುದಿಲ್ಲ.</p>
<p class="Text"><span class="char-style-override-4">ನಾರದ -</span> ನಿನ್ನನ್ನೂ ಗೆಲ್ಲುವವರು ನಿನಗೆ ಇಲ್ಲಿಯವರೆಗೂ ಯಾರೂ ಸಿಗಲಿಲ್ಲವೇ?</p>
<p class="Text"><span class="char-style-override-4">ಕಾಮದೇವ -</span> ಇಂದಿನವರೆಗೂ ನನ್ನನ್ನು ಗೆಲ್ಲುವವರು ಯಾರೂ ಸಿಕ್ಕಿಲ್ಲ. ನಾನು ಈಶ್ವರನನ್ನೂ ಸೋಲಿಸಿದ್ದೇನೆ. ಅಂದಮೇಲೆ ನೀನು ಎಷ್ಟರವನು. ನಾನು ಭಗವಂತನನ್ನೂ ಸೋಲಿಸಬಲ್ಲೆ.</p>
<p class="Text">ಕಾಮದೇವನ ಈ ಅಹಂಕಾರದ ಮಾತುಗಳನ್ನು ನಾರದರಿಂದ ಸಹಿಸಲಾಗಲಿಲ್ಲ. ಅವರು ಭಗವಾನ್ ವಿಷ್ಣುವಿನ ಬಳಿಗೆ ಹೋಗಿ ಹೇಳಿದರು. ಪ್ರಭು! ನಾನು ಯಾರ ಗರ್ವವನ್ನೂ ಹಾಗೆಯೇ ಬಿಡಲಾರೆ ಎಂದು ಹೇಳುವೆಯಲ್ಲ. ಇದನ್ನು ಕೇಳಿ ಭಗವಂತನು ಹೇಳಿದನು ಏನು ವಿಷಯ?</p>
<p class="Text"><span class="char-style-override-4">ನಾರದ -</span> ಈಗ ಕಾಮದೇವನಿಗೆ ಬಹಳ ಅಹಂಕಾರ ಬಂದಿದೆ ತನ್ನನ್ನು ಗೆಲ್ಲವವರು ಪ್ರಪಂಚದಲ್ಲೇ ಇಲ್ಲವೆಂದು ಹೇಳುತ್ತಾನೆ. ಅವನು ಈಶ್ವರನನ್ನೂ ನಿನ್ನನ್ನೂ ಸಹ ಸೋಲಿಸಬಲ್ಲನಂತೆ, ಹಾಗೆಂದು ಹೇಳುತ್ತಾನೆ.</p>
<p class="Text"><span class="char-style-override-4">ಭಗವಂತ -</span> ಒಳ್ಳೆಯದು ನಾರದ! ನೀನು ಹೋಗಿ ಅವನಿಗೆ ವಿಷ್ಣುಭಗವಾನನು ನಿನ್ನನ್ನು ಸೋಲಿಸುತ್ತಾನೆ ಎಂದು ಹೇಳು. ಯಾವ ತರಹದ ಯುದ್ಧ ಮಾಡುತ್ತಾನೆಂದು ಕೇಳು. ಬಯಲಿನಲ್ಲಿ ಯುದ್ಧ ಮಾಡುತ್ತಾನೋ ಅಥವಾ ಕೋಟೆಯಲ್ಲಿ ಯುದ್ಧ ಮಾಡುತ್ತಾನೋ? ಕೋಟೆಯ ಯುದ್ಧವೆಂದರೆ ಯಾರಾದರೂ ವನಕ್ಕೆ ಹೋಗಿ ಅಥವಾ ಗುಹೆಯಲ್ಲಿ ಕುಳಿತು ಆಜನ್ಮ ಬ್ರಹ್ಮಚರ್ಯ ಪಾಲಿಸಿದರೆ ಅದು ಕೋಟೆಯ ಯುದ್ಧ. ಸ್ತ್ರೀಯರ ಮಧ್ಯೆ ಇದ್ದು ಕಾಮದೇವನನ್ನು ಗೆದ್ದರೆ ಅದು ಬಯಲಿನ ಯುದ್ಧ.</p>
<p class="Text">ನಾರದರು ಭಗವಂತನ ಮಾತನ್ನು ಕಾಮದೇವನಿಗೆ ತಿಳಿಸಿದರು. </p>
<p class="Text"><span class="char-style-override-4">ಕಾಮದೇವನು ಹೇಳಿದನು - </span>ನನ್ನನ್ನು ಕೋಟೆಯ ಯುದ್ಧದಲ್ಲಿ ಯಾರೂ ಗೆಲ್ಲಲು ಸಾಧ್ಯವಿಲ್ಲ. ಇನ್ನು ಬಯಲಿನಲ್ಲಿ ಯಾರು ಗೆಲ್ಲಲು ಸಾಧ್ಯ!</p>
<p class="Text">ನಾರದನಲ್ಲಿ ಕಾಮದೇವನು ಆಡಿದ ಮಾತುಗಳನ್ನು ಭಗವಂತನು ಕೇಳಿದನು. ಕೃಷ್ಣಾವತಾರದಲ್ಲಿ ತಾನು ಅವನೊಡನೆ ಮೈದಾನದಲ್ಲಿ ಯುದ್ಧವಾಡಿ ನಿನ್ನನ್ನು ಸೋಲಿಸುತ್ತೇನೆ ಎಚ್ಚರವಾಗಿರೆಂದು ಹೇಳಿ ಕಳುಹಿಸಿದನು. ಮತ್ತೆ ಅವನ ಅವತಾರವಾಯಿತು. ಭಗವಂತನು ಅವತಾರವೆತ್ತಿ ಹದಿನಾರು ಸಾವಿರದ ನೂರ ಎಂಟು ರಾಣಿಯರನ್ನು ಮದುವೆಯಾದನು. ಗೋಪಿಕಾ ಸ್ತ್ರೀಯರೊಡನೆ ಅವನಿಗೆ ಅಪಾರ ಪ್ರೇಮವಿತ್ತು. ಇದರಲ್ಲಿ ಸ್ವಕೀಯ ಮತ್ತು ಪರಕೀಯ ಎರಡು ಮಾತುಗಳೂ ಕಂಡು ಬರುತ್ತವೆ. ಹೇಗೆಂದರೆ ರುಕ್ಮಿಣಿ ಮುಂತಾದವರ ಮಾಧುರ್ಯ ಪ್ರೇಮ ಸ್ವಕೀಯವಾಗಿತ್ತು. ಗೋಪಿಕಾಸ್ತ್ರೀಯರ ಮಾಧುರ್ಯ ಪ್ರೇಮ ಪರಕೀಯವಾಗಿತ್ತು. ಅವರೆಲ್ಲರೂ ಪರಸ್ತ್ರೀಯರಾದ್ದರಿಂದ ಶ್ರೀಕೃಷ್ಣನ ಜೊತೆ ಅವರ ಪ್ರೇಮವು ಪುರುಷ - ಪುರುಷರಲ್ಲಿರುವಂತೆ ಸಖ್ಯಪ್ರೇಮವಾಗಿತ್ತು. ಶ್ರೀಕೃಷ್ಣನ ಧರ್ಮಪತ್ನಿಯರು, ಅವರಲ್ಲಿ ಪ್ರಧಾನವಾಗಿ ರುಕ್ಮಿಣಿಯು ಅವನ ಅತ್ಯಂತ ಪ್ರೀತಿಪಾತ್ರಳಾಗಿದ್ದಳು. ಹಾಗೆಯೇ ಪರಕೀಯರಲ್ಲಿ ರಾಧಿಕೆಯು ಪ್ರಧಾನವಾಗಿದ್ದಳು. ಇವರಲ್ಲಿ ಎಂಟು ಜನ ಪ್ರಧಾನ ಸಖಿಯರಿದ್ದರು. ಅವರಲ್ಲಿ ಎಂಟು ಜನ ಪಟ್ಟದ ರಾಣಿಯರಿದ್ದರು. ಜೊತೆಗೆ ಸಾವಿರಾರು ಗೋಪಿಕಾ ಸ್ತ್ರೀಯರೂ, ಸಾವಿರಾರು ಜನ ಇತರ ರಾಣಿಯರು ಇದ್ದರು. ಶ್ರೀಕೃಷ್ಣನು ಆ ಪರಸ್ತ್ರೀಯರ ಜೊತೆಯಲ್ಲಿದ್ದೂ ಪಾವಿತ್ರ್ಯವನ್ನು ತೋರಿಸಿದನು. ಕಾಮದೇವನ ಮದವನ್ನು ಚೂರುಚೂರು ಮಾಡಿದನು. ಭಗವಂತನಲ್ಲಿ ಕಾಮದೇವನಾದರೋ ಪ್ರಕಟವಾಗಬಲ್ಲನು, ಇರಲಿ, ಆ ಗೋಪಿಕಾಸ್ತ್ರೀಯರಲ್ಲಿದ್ದ ಕಾಮವನ್ನೂ ನಾಶಗೊಳಿಸಿದನು. ಆ ಕಡೆ ತನ್ನ ಧರ್ಮಪತ್ನಿಯರಲ್ಲಿಯೂ ಸಹ ಕಾಮ ರಹಿತನಾಗಿ ಜ್ಞಾನಿ ಮಹಾತ್ಮ ರಾಜಾ ಜನಕ ಮುಂತಾದವರು ತಮ್ಮ ಪತ್ನಿಯರ ಸಹವಾಸದಲ್ಲಿ ನಿರ್ಲಿಪ್ತರಾಗಿದ್ದಂತೆ ಶ್ರೀಕೃಷ್ಣನು ಇದ್ದನು. ಇದೇ ಬಯಲಿನ ಯುದ್ಧ.</p>
<p class="Text">ಸ್ವತಃ ಭಗವಂತನೇ ತನ್ನ ಪರಿಕರಗಳನ್ನು ಜೊತೆಯಲ್ಲಿಯೇ ಕರೆತಂದನು. ಏಕೆಂದರೆ ಕಾಮದೇವನ ಮದವನ್ನು ಚೂರು ಮಾಡಬೇಕಿತ್ತು. ಅವನ ಮದವನ್ನು ಚೂರು-ಚೂರು ಮಾಡಲೆಂದೇ ಭಗವಂತನು ಅವತಾರವೆತ್ತಿದನು. ಅದು ಪ್ರೇಮಾವತಾರ -ಪ್ರೇಮದ ಮೂರ್ತಿ, ಎಲ್ಲರೂ ಪ್ರೇಮದ ಮೂರ್ತಿಗಳೇ, ಭಗವಂತನ ಧ್ಯೇಯವೆಂದರೆ ಯಾವುದೇ ಲೀಲೆ, ಯಾವುದೇ ಚೇಷ್ಟೆ ಮಾಡಿದರೂ ಅದು ನೀತಿಯುಕ್ತವಾಗಿಯೂ, ಧರ್ಮಯುಕ್ತವೂ, ಶಾಸ್ತ್ರಯುಕ್ತವೂ, ಶುದ್ಧವೂ, ಮತ್ತು ಪವಿತ್ರವೂ ಅಗಿರಬೇಕೆಂಬುದು. ಜೊತೆಗೆ ಪ್ರೇಮವನ್ನು ಚೆನ್ನಾಗಿ ಹರಡಬೇಕೆಂಬುದು.</p>
<p class="Text">ಪ್ರೇಮವನ್ನು ಹರಡಲೆಂದೇ ಭಗವಂತನು ಬ್ರಹ್ಮನನ್ನು ಸಂಮೋಹನಗೊಳಿಸಿ ಅವನು ಗೋಪಬಾಲಕರನ್ನು ಮತ್ತು ಕರುಗಳನ್ನು ಕದ್ದುಕೊಂಡು ಹೋಗುವಂತೆ ಮಾಡಿದನು. ಅನಂತರ ಭಗವಂತನು ಅನೇಕ ರೂಪಗಳನ್ನು ಧರಿಸಿದನು. ಅನೇಕ ರೂಪಗಳನ್ನು ಧರಿಸಿ ಅವನು ಹರಿಸಿದ ಪ್ರೇಮ ಪ್ರವಾಹದಿಂದ ಪಶುಗಳೂ ಸಹ ಪರವಶವಾದುವು. ಮನುಷ್ಯರಲ್ಲದೆ ವೃಕ್ಷಗಳಿಗೂ ಹರಡಿತ್ತು. ವೃಕ್ಷಗಳಲ್ಲಿ ಹೇಗೆಂದರೆ ಫಲಬಿಡದ ಋತುವಿನಲ್ಲಿ ಫಲಬಿಡುವುದು ಮತ್ತು ಭಗವಂತನ ದರ್ಶನವಾದಾಗ ರಸ ತುಂಬಿತುಳುಕುವುದು. ಹಸುಗಳು ತಮ್ಮ ಕರುವಾಗಿದ್ದ ಭಗವಂತನಿಗೆ ಹಾಲು ಕುಡಿಸಿ ತಮ್ಮ ಪ್ರೇಮವನ್ನು ತೋರಿಸಿದ್ದವು. ಭಗವಂತನು ಪ್ರೇಮಮೂರ್ತಿಯಾದುದರಿಂದ ಹಸುಗಳಲ್ಲೂ ಪ್ರೇಮದ ಪ್ರಾದುರ್ಭಾವ ಉಂಟಾದರೆ ಅದರಲ್ಲಿ ಆಶ್ಚರ್ಯವೇನಿಲ್ಲ. ಆದರೆ ಎರಡು ವರ್ಷದ ಕರುಗಳಿಗೆ, ನಾಲ್ಕು ವರ್ಷದ ಕರುಗಳಿಗೆ ಹಸುಗಳು ಹಾಲುಕುಡಿಸುವುದನ್ನು ನಿಲ್ಲಿಸಿದ್ದರೂ ಅವುಗಳನ್ನು ಪ್ರೀತಿಸುತ್ತಿದ್ದವು. ಇದನ್ನು ನೋಡಿ ಬಲರಾಮನಿಗೆ ಬಹಳ ಆಶ್ಚರ್ಯವಾಗಿ ಅವನು ಹೇಳಿದನು. ಇದಂತೂ ಅಪ್ರಾಕೃತ ವಿಚಾರವಾಗಿದೆ. ಪ್ರಕೃತಿಗೆ ಹೊರತಾಗಿದೆ. ನ್ಯಾಯವಾಗಿ ಹೀಗಾಗಬಾರದು. ಸ್ವಾಭಾವಿಕವಾಗಿ ಇದು ಸರಿಯಲ್ಲ; ಏಕೆ ಹೀಗೆ? ಎಂದು ಯೋಚಿಸಿದನು. ಗೊಲ್ಲರನ್ನು ನೋಡಿದಾಗ ಅವರು ತಮ್ಮ ಮಕ್ಕಳು ತಪ್ಪು ಮಾಡಿದಾಗ ದಂಡಿಸಲು ಹತ್ತಿರ ಹೋದರೆ ಆ ಮಕ್ಕಳು ನಗುತ್ತಿದ್ದರು. ಅವರನ್ನು ನೋಡಿ ತಂದೆಯೂ ನಗುತ್ತಿದ್ದನು. ಕೋಪವೆಲ್ಲವೂ ದೂರವಾಗಿ ಮಕ್ಕಳನ್ನು ಅಪ್ಪಿಕೊಳ್ಳುತ್ತಿದ್ದರು. ಅಲ್ಲಿ ಕ್ರೋಧಭಾವ ಕರಗಿ ವಾತ್ಸಲ್ಯಭಾವ ಉಂಟಾಗುತ್ತಿತ್ತು. ಇದನ್ನು ಕಂಡು ಬಲರಾಮನು ಧ್ಯಾನಿಸಿ ನೋಡಿದಾಗ ಎಲ್ಲ ಗೊಲ್ಲರಲ್ಲೂ ಕರುಗಳಲ್ಲೂ ಕೃಷ್ಣನೇ ಕಂಡು ಬಂದನು. ಶ್ರೀಕೃಷ್ಣನನ್ನು ಈ ಬಗೆಗೆ ವಿಚಾರಿಸಿದಾಗ, ಅವನು ಬ್ರಹ್ಮನು ಗೋಪಬಾಲಕರನ್ನು, ಕರುಗಳನ್ನು ಕದ್ದುಕೊಂಡು ಹೋಗಿರುವುದೂ, ಮತ್ತು ತಾನು ಅವರೆಲ್ಲರ ರೂಪಗಳನ್ನು ಧರಿಸಿ ಲೀಲೆಯನ್ನು ತೋರಿಸುತ್ತಿರುವುದೂ ಇವೆಲ್ಲ ಮಾತುಗಳನ್ನು ವಿಚಾರಿಸಿದಾಗ ಬಲರಾಮನ ಅರಿವಿಗೆ ಸತ್ಯವು ಗೋಚರವಾಯಿತು.</p>
<p class="Text">ಶ್ರೀಕೃಷ್ಣನು ಅನೇಕ ರೂಪಗಳನ್ನು ಧರಿಸಿ ಎಂತಹ ಲೀಲೆಯನ್ನು ತೋರಿಸಿದನೆಂದರೆ, ಸ್ವತಃ ಆ ರೂಪದಲ್ಲಿ ಗೋಪರಲ್ಲಿ, ಗೋಪಿಕಾ ಸ್ತ್ರೀಯರಲ್ಲಿ ಹಸುಗಳಲ್ಲಿ, ಕರುಗಳಲ್ಲಿ, ಪ್ರೇಮದ ಜಾಗ್ರತಿಯುಂಟುಮಾಡಿದನು. ಅವರೆಲ್ಲರಲ್ಲೂ ತೋರಿಸಿದ್ದು ಶುದ್ಧ ಪ್ರೇಮವಾಗಿತ್ತು. ಒಬ್ಬರಲ್ಲಿ ವಾತ್ಸಲ್ಯಭಾವದ ಪ್ರೇಮವನ್ನು ತೋರಿಸಿದರೆ ಬೇರೊಬ್ಬರಲ್ಲಿ ಸಖ್ಯಭಾವದ ಪ್ರೇಮ, ಗೋಪರ ತಾಯಿಂದಿರಲ್ಲಿ ಮತ್ತು ಕರುಗಳ ತಾಯಂದಿರಲ್ಲಿ ವಾತ್ಸಲ್ಯ ಭಾವದ ಪ್ರೇಮವು ಕಾಣುತ್ತಿತ್ತು. ಆ ಸಮಯದಲ್ಲಿ ಪ್ರೇಮದ ಒಂದು ಪ್ರವಾಹವೇ ಹರಿಯುತ್ತಿತ್ತು. ಪ್ರೇಮದ ಪ್ರವಾಹವೆಂದರೆ ಅದು ಪ್ರೇಮದ ಮಹಾಪೂರವೇ ಅಗಿತ್ತು. ಆ ಸಮಯದಲ್ಲಿ ಭಗವಂತನ ಲೀಲೆಯು ಆ ಪ್ರೇಮಿಗಳನ್ನು ಸಂತುಷ್ಟಗೊಳಿಸಲು, ಆಹ್ಲಾದಿತಗೊಳಿಸಲು, ಮುಗ್ಧರನ್ನಾಗಿಸಲು, ಉತ್ತರೋತ್ತರ ಪ್ರೇಮವನ್ನು ಹೆಚ್ಚಿಸಿರುವುದಕ್ಕಾಗಿಯೇ ಇತ್ತು. ಹಾಗೆಯೇ ಗೋಪಿಕಾಸ್ತ್ರೀಯರ ಧ್ಯೇಯವೂ ಸಹ ಭಗವಂತನನ್ನು ಸಂತೋಷಗೊಳಿಸುವುದಕ್ಕಾಗಿ ಮತ್ತು ಭಗವಂತನಲ್ಲಿ ಪ್ರೇಮವನ್ನು ಹೆಚ್ಚಿಸುವುದೊಂದೇ ಅಗಿತ್ತು. ಈ ರೀತಿಯಾಗಿ ಪ್ರೇಮವು ಸಾಕ್ಷಾತ್ ಮೂರ್ತರೂಪವಾಗಿ ನರ್ತಿಸುತ್ತಿತ್ತು. ಇಬ್ಬರದೂ ಒಂದೇ ಲಕ್ಷ್ಯ. ಭಗವಂತನಿಗಾಗಿ ಗೋಪಿಕಾಸ್ತ್ರೀಯರು ಪ್ರೇಮಾಸ್ಪದರಾಗಿದ್ದರೆ ಗೋಪಿಕಾ ಸ್ತ್ರೀಯರಿಗಾಗಿ ಭಗವಂತನು ಪ್ರೇಮಾಸ್ಪದನಾಗಿದ್ದನು. ವಾಸ್ತವವಾಗಿ ಮೂರೂ ಪ್ರೇಮಾಸ್ಪದವೇ. ಪ್ರೇಮಿ ಮತ್ತು ಪ್ರೇಮ ಒಂದೇ ಧಾತುವಿನಿಂದ ಆಗಿದೆ. ಭಗವಂತನು ಶ್ರೀಕೃಷ್ಣರೂಪದಲ್ಲಿ ಅವತರಿಸಿದಾಗ ಅದು ಪ್ರೇಮಾವತಾರವಾಗಿತ್ತು. ಆ ಸಮಯದಲ್ಲಿ ಎಲ್ಲ ಗೋಪಿಕೆಯರಿಗಿಂತಲೂ ರಾಧೆಯೂ ಅಧಿಕವಾಗಿದ್ದಳು. ರುಕ್ಮಿಣಿಗೆ ಸಮಾನಳಾಗಿರುವುದಷ್ಟೇ ಅಲ್ಲ ಅವಳಿಗಿಂತಲೂ ಹೆಚ್ಚಾಗಿಯೇ ಇದ್ದಳು. ರುಕ್ಮಿಣಿಯು ಹೇಗಿದ್ದರೂ ಐಶ್ವರ್ಯ-ಶಕ್ತಿಯ ಒಡತಿಯಾಗಿದ್ದಳು. ಅವಳು ಎಲ್ಲರಿಗೂ ಐಶ್ವರ್ಯವನ್ನು ಕೊಡುವವಳಾಗಿದ್ದಳು. ರಾಧೆಯು ಪ್ರೇಮದ ಒಡತಿಯಾಗಿದ್ದಳು. ಅವಳು ಎಲ್ಲರಿಗೂ ಪ್ರೇಮ ಪ್ರಧಾನ ಮಾಡುತ್ತಿದ್ದಳು. ರಾಧೆಯು ಪ್ರೇಮದ ಅವತಾರವಾಗಿದ್ದರೆ, ಪ್ರೇಮವು ರಾಧೆಯ ಮತ್ತು ಶ್ರೀಕೃಷ್ಣನ ರೂಪಧಾರಣ ಮಾಡಿತ್ತು. ಶ್ರೀಕೃಷ್ಣನೇ ಸಾಕ್ಷಾತ್ ಸಚ್ಚಿದಾನಂದನ ಪೂರ್ಣ ಬ್ರಹ್ಮನಾಗಿ, ರಾಧೆಯು ಅವನ ಆಹ್ಲಾದಿನಿ ಶಕ್ತಿಯಾಗಿದ್ದಳು ಎಂದೂ ಹೇಳಬಹುದು.</p>
<p class="Text">ಒಂದು ಐಶ್ವರ್ಯಶಕ್ತಿ ಮತ್ತು ಇನ್ನೊಂದು ಆಹ್ಲಾದಿನಿ ಶಕ್ತಿ. ಭಗವಂತನು ಇದರಿಂದ ಪೂರ್ಣ ಜಗತ್ತನ್ನು ಆಹ್ಲಾದಿತವನ್ನಾಗಿ ಮಾಡುತ್ತಾನೆ. ಮುಗ್ಧರನ್ನಾಗಿ ಮಾಡುತ್ತಾನೆ. ಆನಂದ ಮತ್ತು ಪ್ರೇಮ ದಾನವನ್ನು ಮಾಡುತ್ತಾನೆ. ಅವುಗಳಿಗೆ (ಜಗತ್ತಿಗೆ ಆನಂದ ಕೊಡುವ ಮತ್ತು ಪ್ರೇಮವನ್ನು ಹಂಚುವ) ಪ್ರೇಮ ಪ್ರಧಾನಮಾಡುವ ಶಕ್ತಿಯೇ ಆಹ್ಲಾದಿನಿ ಶಕ್ತಿ. ಈ ಪ್ರಕಾರವಾಗಿ ರಾಧೆಯ ಅವತಾರವು ಆಹ್ಲಾದಿನಿ ಶಕ್ತಿಯ ಅವತಾರವಾಗಿತ್ತು. ಆದ್ದರಿಂದ ಆ ಸಮಯದಲ್ಲಿ ಪ್ರೇಮವು ಮೂರ್ತರೂಪದಿಂದ ನರ್ತಿಸುತ್ತಿತ್ತು. ಈ ಕಾಲದಲ್ಲಿ ಅದರ ನೆರಳೂ ಸಹ ಇಲ್ಲದಂತಾಗಿದೆ. ಆದರೂ ಆ ಮಾತುಗಳನ್ನು ಗಮನದಲ್ಲಿಟ್ಟುಕೊಂಡು ತಮ್ಮೆದುರಿಗೆ ಹೇಳುವ ಮಾತುಗಳು ಅಪೂರ್ಣವಾಗಿಯೇ ಇರುತ್ತವೆ.</p>
<p class="Text">ನಿಜವಾದ ವಿಚಾರವು ನಮ್ಮ ಬುದ್ಧಿಗೆ ನಿಲುಕುವುದೇ ಇಲ್ಲ. ಏಕೆಂದರೆ ನಮ್ಮ ಬುದ್ಧಿಗೆ ಆ ಶಕ್ತಿಯೇ ಇಲ್ಲ. ಭರತ ಮತ್ತು ರಾಮ ಮಿಲನದ ಮಾತನ್ನು ಕವಿವಾಣಿಯು ಹಾಡಲಾರದೆಂದು ತುಳಸೀದಾಸರೇ ಹೇಳಿದ್ದಾರೆ. ಹೇಗೆಂದರೆ ಕುರಿಯ ಕರುಳಿನಿಂದ ಮಾಡಿದ ಹುರಿಯಿಂದ ಮಧುರ ಸ್ವರವು ಬರಲಾರದು. ಇದರಂತೆ ಅದರ ನೆರಳನ್ನೂ ಮುಟ್ಟಲಾಗದ ಮೇಲೆ ವಾಣಿ ಸಹ ತಲುಪುವುದು ಸಾಧ್ಯವಿಲ್ಲ. ಈ ಮಾತೇನೋ ನಿಜ. ವಿಶುದ್ಧಪ್ರೇಮ, ಪೂರ್ಣ ಪ್ರೇಮ ಆಥವಾ ಅನನ್ಯ ಪ್ರೇಮ ಎಂದು ಹೇಳುವುದೆಲ್ಲ ಅದು ಒಂದು ರೀತಿಯಲ್ಲಿ ಶಬ್ದದ ಉಚ್ಛಾರಣೆಯಾಗುತ್ತದೆ. ಆದರೆ ಬುದ್ಧಿಯು ಅದನ್ನು ಅರಿಯಲಾರದು. ಪರಮಾತ್ಮನ ಪ್ರೇಮಸ್ವರೂಪ ಅಥವಾ ಇಬ್ಬರ ಈ ಅವತಾರಗಳು ಅಂದರೆ ಭಗವಾನ್ ಶ್ರೀಕೃಷ್ಣನು ಸಾಕ್ಷಾತ್ ಸಚ್ಚಿದಾನಂದನ ಬ್ರಹ್ಮ ಮತ್ತು ರಾಧೆಯು ಅವನ ಆಹ್ಲಾದಿನಿ ಶಕ್ತಿಯಾಗಿರುತ್ತಾಳೆ. ಒಂದು ಗಡಿಗೆಯಲ್ಲಿ ವಿಶಾಲ ಸಮುದ್ರವು ಹೇಗೆ ಅಡಗಿರಲು ಸಾಧ್ಯವಿಲ್ಲವೋ ಹಾಗೆಯೇ ಬುದ್ಧಿಯು ಅವರ ಪ್ರೇಮವನ್ನು ಗ್ರಹಿಸುವಲ್ಲಿ ಅಸಮರ್ಥವಾಗಿದೆ. ಮಡಕೆಯಲ್ಲಿ ಸಮುದ್ರವನ್ನು ತುಂಬಲು ಪ್ರಯತ್ನಿಸಿದರೆ ಅದು ಮೂರ್ಖತನವಾಗುತ್ತದೆ. ನಮ್ಮ ಬುದ್ದಿಯು ಮಡಕೆಗೂ ಸಮನಾಗಿಲ್ಲ. ಬುದ್ಧಿಯಲ್ಲಿ ಯಾವ ಮಾತು ಬರುತ್ತದೋ ಅದು ಸ್ಪಷ್ಪವಾಗಿರುವುದಿಲ್ಲ. ಆ ಪ್ರೇಮದ ಆವಿಷ್ಕಾರ ಮಾಡುವುದಿರಲಿ - ಅದನ್ನು ಯಾವುದೇ ಉದಾಹರಣೆ ಕೊಟ್ಟು ಹೇಳಲೂ ಸಾಧ್ಯವಿಲ್ಲ. ಮನಸ್ಸಿನ ಶಕ್ತಿಯನ್ನು ರಚಿಸಲು ಸಾಧ್ಯವಿಲ್ಲ. ಯಾವುದೇ ದೃಷ್ಟಾಂತದ ಅಥವಾ ಉದಾಹರಣೆಯನ್ನು ಕಲ್ಪಿಸಿ ಹೇಳುವ ಸಾಮರ್ಥ್ಯ ಮನಸ್ಸಿಗಿರುವುದಿಲ್ಲ. ಬುದ್ದಿಯು ಅರಿತುಕೊಳ್ಳುವ ಮಾತನ್ನು ಯಾವುದಾದರೂ ದೃಷ್ಟಾಂತದ ಅಥವಾ ಉದಾಹರಣೆಯ ರೂಪಕದಿಂದ ಬಂಧಿಸಲು ಸಾಧ್ಯವಿಲ್ಲ. ಅದರ ಹತ್ತಿರ ಹೋಗಿ ಅದರ ರೂಪಕವನ್ನು ರಚಿಸಬಹುದು. ಆದರೆ ಒಂದು ಕ್ಷಣದಲ್ಲಿ ಅಥವಾ ಸೆಕೆಂಡಿನಲ್ಲಿ ಆ ರೂಪಕದ ಯಾವ ಚಿತ್ರ ಬರುತ್ತದೋ ಅದರ ವರ್ಣನೆ ಮಾಡುವುದಕ್ಕೆ ಅನೇಕ ಗಂಟೆಗಳು ಬೇಕಾಗುತ್ತವೆ. ಒಳಗಣ್ಣಿನಿಂದ ನೋಡಿದಾಗ ಶೀಘ್ರವಾಗಿ ಆ ಚಿತ್ರ ಮನಃಪಟಲದ ಮೇಲೆ ಬರುತ್ತದೆ. ಆದರೆ ಆ ಚಿತ್ರವನ್ನು ವರ್ಣಿಸಿ ಹೇಳಲು ಬಹಳ ಸಮಯ ಹಿಡಿಯುತ್ತದೆ. ಮನಸ್ಸಿಗಿರುವಷ್ಟು ಶಕ್ತಿವಾಣಿಗಿರುವುದಿಲ್ಲ. ಚಿತ್ರಕಾರನಿಗೆ ಭಗವಂತನ ಒಂದು ಚಿತ್ರವನ್ನು ಚರಣಗಳಿಂದ ಮಸ್ತಕದವರೆಗೆ ತೋರಿಸಿ, ಕಾಲುಗಳೂ ಹೀಗಿವೆ, ಕೈಗಳು ಹೀಗಿವೆ ಎಂದು ಹೇಳಿದರೆ, ಅವನು ಕಣ್ಣು ತೆರೆದು-ಮುಚ್ಚುವುದರೊಳಗೆ ಅವನ ಮನಸ್ಸಿನಲ್ಲಿ ಆ ಚಿತ್ರವು ಕಾಣುತ್ತದೆ, ಆದರೆ ವಾಣಿಯ ಮೂಲಕ ತಿಳಿಸಿ ಹೇಳಲು, ಅದನ್ನು ಕಾಗದದ ಮೇಲಿರುವ ಚಿತ್ರ. ಇದನ್ನು ತಿಳಿಸಿ ಹೇಳುವುದು ಹೇಗೆ! ಅದು ಅಲೌಕಿಕವಾದುದು. ಈ ವಿಚಾರದಲ್ಲಿ ತಾನು ಏನು ಮಾಡಬೇಕೆಂದು ಪ್ರಶ್ನೆ ಏಳುತ್ತದೆ.</p>
<p class="Text">ನಮ್ಮ ಕರ್ತವ್ಯವೆಂದರೆ ಭಗವಾನ್ ಶ್ರೀಕೃಷ್ಣನ ಯಾವ ಸ್ವರೂಪವಿದೆಯೋ ಅಥವಾ ಯಾರಿಗೆ ಯಾರು ಇಷ್ಟದೇವತೆಯಾಗಿರುವನೋ ಅವನು ಈಶ್ವರನೇ ಅಗಿರಬಹುದು, ಶ್ರೀ ರಾಮನೇ ಅಗಿರಬಹುದು, ಶ್ರೀವಿಷ್ಣವೇ ಆಗಿರಬಹುದು, ಈ ವಿಚಾರದಲ್ಲಿ ಯಾವ ಅಭ್ಯಂತವೂ ಇರುವುದಿಲ್ಲ. ಆದ್ದರಿಂದ ಪ್ರಸಂಗವಶಾತ್ ಶ್ರಿಕೃಷ್ಣನ ವಿಚಾರವನ್ನು ಇಲ್ಲಿ ಹೇಳಿದೆ. ಜಗತ್ತಿನಲ್ಲಿ ಶ್ರೀಕೃಷ್ಣನ ಅತ್ಯಂತ ಶ್ರೇಷ್ಠ ಚಿತ್ರವನ್ನು ಪಡೆದು ನಮ್ಮ ಬುದ್ದಿಗೆ ನಿಲುಕುವಷ್ಟು ಆ ಚಿತ್ರದ ಆಧಾರದಿಂದ ಭಗವಂತನ ಸ್ವರೂಪವನ್ನು ತಿಳಿಯಬೇಕು. ಇಲ್ಲಿನ ಅಭಿಪ್ರಾಯವೇನೆಂದರೆ ಆ ಚಿತ್ರವನ್ನಲ್ಲ, ಅದರ ಆಧಾರದಿಂದ ಶ್ರೀಕೃಷ್ಣನ ಸ್ವರೂಪವನ್ನು ನೋಡಬೇಕು. ಏಕೆಂದರೆ ಆ ಚಿತ್ರ ಜಡವಾದುದು ಮತ್ತು ಭಗವಂತನು ಚೇತನವುಳ್ಳವನು. ಹೇಗೆಂದರೆ ನನ್ನ ಶರೀರವಿದೆ, ಅದರೊಳಗೆ ಆತ್ಮವಿದೆ. ಹಾಗೆಯೇ ನನ್ನ ಚಿತ್ರವನ್ನು ತೆಗೆದು ಮುಂದೆ ಇಡುತ್ತಾರೆಂದು ಕಲ್ಪಿಸೋಣ. ಚಿತ್ರಕ್ಕೂ ನನಗೆ ವ್ಯತ್ಯಾಸವಿದೆ. ನಾನು ಮಾತನಾಡುತ್ತೇನೆ. ಕಣ್ಣಿನಿಂದ ಸೂಚನೆ ಕೊಡುತ್ತೇನೆ. ಆದರೆ ಈ ನನ್ನ ಚಿತ್ರ ಇವೆಲ್ಲವನ್ನೂ ಮಾಡಲು ಸಾಧ್ಯವಿಲ್ಲ. ಅದರಲ್ಲಿ ಹಾವ ಭಾವ ಮುಂತಾದವು ಯಾವುದೂ ಇರುವುದಿಲ್ಲ. ನನ್ನನ್ನ ಮತ್ತು ನನ್ನ ಚಿತ್ರದಲ್ಲಿರುವ ವ್ಯತ್ಯಾಸದಂತೆಯೇ ಭಗವಂತನಲ್ಲೂ ಮತ್ತು ಅವನ ಚಿತ್ರದಲ್ಲೂ ವ್ಯಾತ್ಯಾಸವು ಇನ್ನೂ ಹೆಚ್ಚಾಗಿರುತ್ತದೆ.</p>
<p class="Text">ಭಗವಂತನಲ್ಲೂ ಅವನ ಚಿತ್ರದಲ್ಲೂ ಅಂತರ ಹೇಗೆ ಹೆಚ್ಚಾಗಿರುತ್ತದೆ? ಭಗವಂತನ ನಿಜವಾದ ರೂಪವನ್ನು ಬಿಡಿಸಿದೆವೆಂದು ಇಟ್ಟುಕೊಳ್ಳೋಣ. ಅದರಲ್ಲಿ ಆಕೃತಿಯೂ ಮೂಡಿಬಂದಿದೆ. ಆದರೆ ಭಗವಂತನ ಹಾವ-ಭಾವ ಗುಣ ಮುಂತಾದುವು ಚಿತ್ರದಲ್ಲಿ ಕಂಡು ಬರಲು ಹೇಗೆ ಸಾಧ್ಯ? ಅವುಗಳಂತೂ ಬರಲು ಆಗುವುದೇ ಇಲ್ಲ. ನನ್ನ ಚಿತ್ರವನ್ನು ನನ್ನ ಶರೀರದಿಂದ ಕ್ಯಾಮರಾ ಮೂಲಕ ತೆಗೆಯುತ್ತೀರಿ. ಆದರೆ ನಮಗೆ ಸಿಗುವ ಭಗವಂತನ ಚಿತ್ರವು ಕ್ಯಾಮರಾ ಮೂಲಕ ವಿಗ್ರಹದಿಂದ ತೆಗೆದದ್ದಾಗಿರುವುದಿಲ್ಲ, ಎಷ್ಟು ವ್ಯತ್ಯಾಸವಿದೆ. ಈ ವಿಚಾರದಲ್ಲಿ ನಮಗೆ ಸಹಾಯ ಬೇಕಾದರೆ ಚಿತ್ರವನ್ನು ಆಶ್ರಯಿಸುತ್ತೇವೆ. ಆದರೆ ಚಿತ್ರದಲ್ಲಿ ಹಾವ-ಭಾವ, ಕಟಾಕ್ಷ, ಪ್ರೇಮ ಮತ್ತು ಗುಣ ಮುಂತಾದವುಗಳಿಗಾಗಿ ಮಹಾತ್ಮರ ವಚನ, ಶಾಸ್ತ್ರಗಳೇ ನಮಗೆ ಆಧಾರವಾಗುತ್ತವೆ. ಅವರಿಂದ ಪಡೆದು ನಾವು ಚಿತ್ರವನ್ನು ಅವುಗಳಿಂದ ಅಲಂಕರಿಸುತ್ತೇವೆ. ಹೀಗೆ ಭಗವಂತನ ಸ್ವರೂಪವಿದ್ದು ಅದು ಇನ್ನೂ ವಿಲಕ್ಷಣತೆಯಿಂದ ಕೂಡಿದೆ. ಹೇಗೆಂದರೆ ನನ್ನ ಶರೀರವಿದೆ, ಅದರಲ್ಲಿ ಆತ್ಮವಿದೆ. ನನ್ನ ಶರೀರ ಚೇತನವಲ್ಲ, ಆದರೆ ನನ್ನೊಳಗಿರುವ ಆತ್ಮವು ಚೇತನವಾಗಿರುತ್ತದೆ. ಶರೀರವು ಕ್ಷೇತ್ರವಾದರೆ ಇದು ಕ್ಷೇತ್ರಜ್ಞವಾಗುತ್ತದೆ, ಅಲ್ಲಿರುವುದೆಲ್ಲವೂ ಚೈತನ್ಯವೇ. ಭಗವಂತನ ಶರೀರ ಮಾತ್ರವೇ ಚೇತನವಲ್ಲ, ಅವನ ಆಯುಧ, ಅವನು ಧರಿಸಿರುವ ವಸ್ತ್ರ, ಆಭೂಷಣ, ಮಾಲೆ ಮುಂತಾದವುಗಳು ಏನಿವೆಯೋ ಅವೆಲ್ಲವೂ ಚೈತನ್ಯ ಪೂರ್ಣವೇ ಆಗಿರುತ್ತವೆ. ಇದರಿಂದಲೇ ಅವುಗಳಲ್ಲಿ ವ್ಯತ್ಯಾಸವಿರುವುದು. ಈ ಎಲ್ಲ ವಿಚಾರಗಳನ್ನು ಮನಸ್ಸಿನಲ್ಲಿ ಮಾಡಿಕೊಂಡು ಇಂತಹ ಸ್ವರೂಪವನ್ನು ನೋಡು ನೋಡುತ್ತಲೇ ಇರಬೇಕು.</p>
<p class="Text">ಇದು ಮಾನ್ಯವಾದುದೆಂದು ನೀವು ಹೇಳಿದರೆ, ಇಂತಹ ಮಾನ್ಯತೆಯ ಪೂರ್ಣತೆಯನ್ನು ಪಡೆಯಲು ನಮಗೆ ಹೇಗೆ ಸಾಧ್ಯ?</p>
<p class="Text">ಪ್ರಾರಂಭದಲ್ಲಿ ಇದಕ್ಕಾಗಿ ಹೀಗಿರಬೇಕು - ನಾವು ನಮ್ಮ ನೇತ್ರಗಳಿಂದ ಚಿತ್ರವನ್ನು ನೋಡಿದಾಗ ನಮ್ಮ ಕಣ್ಣು ಅಲ್ಲಿಂದ ಬೇರೆಡೆ ನೋಡುವ ಶಕ್ತಿ ಇಲ್ಲದಂತೆ ಅಲ್ಲಿಯೇ ಸ್ಥಿರವಾಗಿರಿಸಬೇಕು. ಒಂದು ವೇಳೆ ಭಗವಂತನು ಕಣ್ಣುಗಳಿಂದ ಕಣ್ಮರೆ, ಅಂತರ್ಧಾನವಾದರೆ ಉಪಾಯವೇನು? ಆದರೆ ತನ್ನ ಕಣ್ಣುಗಳು ಬೇರೆಡೆಗೆ ಹೊರಳಿಸುವ ಶಕ್ತಿಯೇ ಇರಬಾರದು. ಎರಡನೇಮಾತು ಕಣ್ಣು ಮಿಟುಕಿಸದೆ ನೆಟ್ಟನೋಟದಿಂದ ನೋಡುತ್ತಿರಬೇಕು. ಮೂರನೇಯ - ವಿಚಾರವೆಂದರೆ, ತಾನು ಭಗವಂತನನ್ನು ನೋಡುವುದು, ಭಗವಂತನು ನಮ್ಮನ್ನು ನೋಡುವುದು - ಹೀಗೆ ಪರಸ್ಪರ ದೃಷ್ಟಿಪಾತದ ಆದಾನ-ಪ್ರದಾನವಾಗಿ ಅದು ಪ್ರೇಮಕ್ಕೆ ಯಾವ ರೀತಿಯ ಆಕಾರವೂ ಇರುವುದಿಲ್ಲ. ಅದು ಪ್ರೇಮವೆಂದರೆ ಪ್ರೇಮವೆ. ಆ ಪ್ರೇಮವು ನೇತ್ರಗಳ ಮೂಲಕ ಸ್ಥಿರವಾದಾಗ ನೇತ್ರವು ಭಗವಂತನ ಕಡೆಗೆ, ಭಗವಂತನು ಅದರ ಕಡೆಗೆ, ಹೀಗೆ ಪರಸ್ಪರ ದೃಷ್ಟಿ ಪಾತವಾಗುತ್ತದೆ. ಆ ಸಮಯದಲ್ಲಿ ಶರೀರದಲ್ಲಿ ಪ್ರಸನ್ನತೆ, ಹೃದಯದಲ್ಲಿ ಪ್ರಫುಲ್ಲತೆ, ನೇತ್ರಗಳಲ್ಲಿ ಸಂತೋಷ, ರೋಮಾಚನದ ಕುರುಹುಗಳು ಕೂಡಲೇ ಕಂಡುಬರುತ್ತವೆ. ಭಗವಂತನು ಪರಮ ಧಾಮದಿಂದ ಆಗಮಿಸಿದ್ದಾನೆಂಬಂತೆ ಆಭಾಸವಾದಾಗ, ಅವನ ಚರಣಕ್ಕೆ ಸಾಷ್ಟಾಂಗ ನಮಸ್ಕಾರ ಮಾಡುತ್ತಿರುವೆನೆಂದೂ, ಅದಕ್ಕೆ ಪ್ರತಿಕ್ರಿಯೆಯಾಗಿ ಭಗವಂತನು ನಮ್ಮನ್ನು ಹಿಡಿದೆತ್ತಿ ಹೃದಯಕ್ಕೆ ಅಪ್ಪಿಕೊಂಡಂತೆನಿಸುತ್ತದೆ. ಹೇಗೆಂದರೆ ಭರತನು ಚಿತ್ರಕೂಟಕ್ಕೆ ಹೋದಾಗ ಶ್ರೀರಾಮನು ಅವನನ್ನು ಎತ್ತಿ ಆಲಿಂಗಿಸಿಕೊಂಡನು. ಇದೇ ರೀತಿಯಾಗಿ ಶ್ರೀಕೃಷ್ಣನ ಚರಣಗಳಿಗೆ ನಾವು ನಮಸ್ಕರಿಸಿದಾಗ ಅವನು ನಮ್ಮನ್ನು ಆಲಿಂಗಿಸಿಕೊಂಡ ಭಾವನೆಯುಂಟಾಗುತ್ತದೆ. ಈ ಎರಡು ಕ್ರಿಯೆಗಳಲ್ಲೂ ಭಗವಂತನ ದರ್ಶನವಾದ ಮೇಲೆ ಸ್ವರ್ಶದ ಅನುಭವವುಂಟಾಗುತ್ತದೆ. ಸ್ಪರ್ಶವಾದ ಮೇಲೆ ಪರಸ್ಪರ ವಾರ್ತಾಲಾಪವಾಗುತ್ತದೆ. ಮಾತು ಕತೆಯ ಸಮಯದಲ್ಲಿ ಆಗುವ ಆಶ್ಚರ್ಯವನ್ನು ನೋಡಿ, ಅಯ್ಯಾ! ನಾನೆಲ್ಲಿ? ಭಗವಂತನೆಲ್ಲಿ? ಇದು ಎಷ್ಟು ಆಶ್ಚರ್ಯದ ವಿಚಾರ, ಭಗವಂತನ ಕೃಪೆಯನ್ನು, ಪ್ರೇಮವನ್ನು, ದಯೆಯನ್ನು ನೋಡಿ ನೋಡಿ ವಿಸ್ಮಯದ ಜೊತೆ ಪ್ರಸನ್ನತೆ, ಆನಂದದಿಂದ ಮುಗ್ಧತೆಯುಂಟಾಗುತ್ತದೆ. ಸ್ವಲ್ಪ ಹೊತ್ತು ಪರಸ್ಪರ ವಾರ್ತಾಲಾಪದಲ್ಲಿ ಮಾತು ಮೂಕವಾಗುತ್ತದೆ. ಅನಂತರ ಧೈರ್ಯವಹಿಸಿ ವಾರ್ತಾಲಾಪ ಮಾಡುವುದು. ಸುತೀಕ್ಷ್ಣನಂತೆ ನಮ್ಮ ಸ್ಥಿತಿಯೂ ಆಗುತ್ತದೆ. ಸುತೀಕ್ಷ್ಣನು ಭಗವಂತನನ್ನು ಕಂಡಾಗ ಮುಗ್ಧನಾಗಿ ಚರಣಗಳಿಗೆ ಎರಗಿ ಸ್ವಲ್ಪ ಹೊತ್ತು ಮಾತನಾಡಲಾಗದೆ ಮೂಕನಾಗಿದ್ದನು. ಅನಂತರ ಭಗವಂತನನ್ನು ಸ್ತುತಿಸಿದನು. ಈ ಪ್ರಕಾರವಾಗಿ ಸಾಧನೆಯ ಸ್ಥಿತಿಯಲ್ಲಿ ಭಗವಂತನನ್ನು ಸ್ತುತಿಸಿ, ಮತ್ತು ವಾರ್ತಾಲಾಪ ಮಾಡುವುದು, ಈ ಸ್ಥಿತಿಯಲ್ಲಿ ಸ್ವತಃ ಭಗವಂತನನ್ನು, ನಿನ್ನ ದರ್ಶನವು ಹೇಗೆ ಸುಲಭವಾಗುತ್ತದೆ ಅದಕ್ಕೆ ಏನು ಮಾಡಬೇಕೆಂದು ಪ್ರಶ್ನಿಸಬೇಕು.</p>
<p class="Text para-style-override-2">ಭಗವಂತನು ಹೇಳುತ್ತಾನೆ-ಪ್ರೇಮದಿಂದ. ಮತ್ತೆ ಪ್ರಶ್ನಿಸುವುದು - ಪ್ರೇಮವು ಹೇಗೆ ಸುಲಭ ಸಾಧ್ಯ? ಅದಕ್ಕೆ ಅವನ ಉತ್ತರ - ಶ್ರದ್ಧೆಯಿಂದ. ಹೀಗೆ ಮನಸ್ಸಿಗೆ ಬಂದಂತೆ ವಾರ್ತಾಲಾಪ ಮಾಡುವುದು. ಆ ಸಮಯದಲ್ಲಿ ಯಾವ ರೀತಿ ಸ್ಫುರಣೆಯುಂಟಾಗುವುದೋ, ಯಾವ ರೀತಿ ಭಾವನೆಯುಂಟಾಗುವುದೋ ಹಾಗೆ. ಅಂದರೆ ಭಗವಂತನು ವಿಗ್ರಹರೂಪದಿಂದ ಉತ್ತರಿಸುತ್ತಿದ್ದಾನೆಂದು ಭಾವಿಸುವುದು ತುಟಿ ಅಲುಗಾಡುತ್ತಿದೆ, ಮಾತನಾಡುತ್ತಿದೆ, ಉತ್ತರಿಸುತ್ತಿದೆ ಮತ್ತು ನಾವು ಅದನ್ನು ಕೇಳುತ್ತಿದ್ದೇವೆ. ನಾವು ಕೇಳುತ್ತಿರುವುದು ನಮ್ಮ ಈ ಸ್ಥೂಲ ಶರೀರದಿಂದಲ್ಲ, ನಮ್ಮ ಶರೀರವೂ ಮಾನಸಿಕವಾದುದು -ಭಗವಂತನ ಶರೀರವೂ ಮಾನಸಿಕವಾದುದು. ಇಬ್ಬರ ದರ್ಶನವೂ, ಭಾಷಣವೂ, ವಾರ್ತಾಲಾಪವೂ ಮಾನಸಿಕವಾದುದು. ಇಬ್ಬರ ದರ್ಶನವೂ, ಭಾಷಣವೂ, ವಾರ್ತಾಲಾಪವೂ ಮನಸ್ಸಿನಿಂದಲೇ ಆಗುತ್ತಿವೆ ಎಂದು ಭಾವಿಸಬೇಕು. ಈ ರೀತಿಯ ದರ್ಶನ, ಭಾಷಣ, ವಾರ್ತಾಲಾಪಗಳು ಮತ್ತು ಅವುಗಳ ಚಿಂತನೆಯು ಅಲೌಕಿಕವಾದುದು. ಆ ಸುಗಂಧವು ಮೂಗಿಗೆ ಅಮೃತದ ಸಮಾನವಾಗಿರುತ್ತದೆ. ಅವುಗಳ ದರ್ಶನವು ನೇತ್ರಗಳಿಗೆ ಅಮೃತ ಸಮಾನವಾಗಿರುತ್ತವೆ. ಇಂದ್ರಿಯಗಳಿಗೆ ಅವುಗಳ ಎಲ್ಲ ದರ್ಶನ, ಸ್ಪರ್ಶ, ಭಾಷಣ, ವಾರ್ತಾಲಾಪ, ಸುಗಂಧ ಮೊದಲಾದವು ಅಮೃತಕ್ಕೆ ಸಮಾನ. ಈ ರೀತಿಯಾಗಿ ಮಾನಸಿಕವಾಗಿ ಪ್ರತಿದಿನವೂ ದರ್ಶನ ಧ್ಯಾನ ಮಾಡುವುದು ದಿನಕ್ಕೆ ಒಂದು, ಎರಡು, ಐದು ಸಾರಿ ಯಾವಾಗ ಸಾಧ್ಯವೋ ಆಗ ಮಾಡುವುದು. ಈ ರೀತಿ ಮಾಡುತ್ತ -ಮಾಡುತ್ತಾ ಮೊದಲು ಇದು ಮಾನಸಿಕ ವಸ್ತುವಾಗಿರುತ್ತದೆ. ಮನಸ್ಸಿನಲ್ಲಿ ಸಂಕಲ್ಪ ಅಥವಾ ಭಾವನೆಯುಂಟಾಗುತ್ತಾ ಅದು ಮುಂದೆ ದೃಢವಾದಾಗ, ಅಲ್ಲಿ ಭಾವನೆಯು ಲುಪ್ತವಾಗಿ ಅದು ಪ್ರತ್ಯಕ್ಷವಾದಂತೆ ಅಕಲ್ಪಿತ ಮಾತು ಹಾಗೂ ಸಹಜ ಸ್ಥಿತಿಯಾಗುತ್ತದೆ.<span></span></p>


<p class="Page-Break"> </p>
<p class="Chapter-Heading" id="toc_marker-12">10. ಭಗವಂತನ ಅಪಾರ ದಯೆಯ ಫಲ</p>
<p class="Text">ಭಗವಂತನ ದಯೆಯ ವಿಷಯದಲ್ಲಿ ಒಂದು ಕಥೆಯು ಕೇಳಿಬರುತ್ತದೆ. ಈ ಕಥೆಯಲ್ಲಿ ವಿಶೇಷವಾದ ರಹಸ್ಯವೊಂದಿದೆ. ಆ ಕಥೆ ಹೀಗಿದೆ - ಒಬ್ಬ ಸನ್ಯಾಸಿ ಮಹಾತ್ಮರಿದ್ದರು. ಅವರು ಒಂದು ಸಾರಿ ಒಬ್ಬ ಗೃಹಸ್ಥನ ಮನೆಗೆ ಭಿಕ್ಷೆಗೆ ಹೋದರು. ಬಾಗಿಲಿನಲ್ಲಿ ನಿಂತು ಸನ್ಯಾಸಿಯು ‘ನಾರಾಯಣ ಹರಿ’ ಎಂದು ಕೂಗಿದನು. ಒಳಗಿದ್ದ ಗೃಹಸ್ಥನು ಹೊರಗೆ ಬಂದು ಸನ್ಯಾಸಿಗೆ ಕೈ ಮುಗಿದು ಚರಣಗಳ ಮೇಲೆ ಬಿದ್ದು ರೋಧಿಸಲಾರಂಭಿಸಿದನು. ಸನ್ಯಾಸಿ ಮಹಾತ್ಮರು ಕೇಳಿದರು - ಏಕಪ್ಪಾ ಅಳುತ್ತಿರುವೆ? ಗೃಹಸ್ಥ ಹೇಳಿದನು - ಮಹಾತ್ಮರೇ! ನನ್ನಂತಹ ದುಃಖಿತನಾದವನೂ ಮತ್ತು ದರಿದ್ರನಾದವನೂ ಈ ಪ್ರಪಂಚದಲ್ಲಿ ಇನ್ನೊಬ್ಬನಿಲ್ಲ. ನನ್ನ ದುಃಖ, ಬಡತನದ ಬಗೆಗೆ ಏನು ಹೇಳಲಿ?</p>
<p class="Text">ನನ್ನ ದುಃಖಕ್ಕೆ ಕಾರಣವೇನೆಂದರೆ ತಾವು ನಮ್ಮ ಮನೆಗೆ ಬಂದಿರಿ. ‘ನಾರಾಯಣ ಹರಿ’ ಎಂದು ಹೇಳಿ ಭಿಕ್ಷೆ ಕೇಳಿದಿರಿ. ಆದರೆ ಪೂಜ್ಯರೇ! ನಾನು ಏನು ಹೇಳಲಿ, ನನ್ನ ಮನೆಯವರು ಮೂರು ದಿನಗಳಿಂದಲೂ ಹಸಿದುಕೊಂಡಿದ್ದಾರೆ. ತಿನ್ನಲು ಮನೆಯಲ್ಲಿ ಒಂದು ಕಾಳೂ ಇಲ್ಲ. ನಗರದ ಜನರು ಬಹಳ ಸಹಾಯ ಮಾಡಿದರು. ಹಣವನ್ನು ಸಾಲವಾಗಿ ಕೊಟ್ಟರು, ಕೊಡುವವರು ಎಷ್ಟೆಂದು ಕೊಡುತ್ತಾರೆ. ಮೂರು ದಿವಸಗಳಿಂದಲೂ ನಾವೆಲ್ಲರೂ ಹಸಿವಿನಿಂದ ಬಳಲುತ್ತಿದ್ದೇವೆ. ನಮ್ಮಂತಹ ದರಿದ್ರ ಅನಾಥರು ಹಸಿವಿನಿಂದ ಕಂಗಾಲಾಗಿರುವವರು ಇನ್ನೊಬ್ಬರಿಲ್ಲ. ಆಗ ಆ ಮಹಾತ್ಮಾ ಸನ್ಯಾಸಿ ಹೇಳಿದರು ನೋಡು, ನಿನ್ನಂತಹ ಶ್ರೀಮಂತನೂ ಈ ಜಗತ್ತಿನಲಿಲ್ಲ. ನೀನು ಬಯಸುವುದಾದರೆ ಎಲ್ಲರನ್ನೂ ಧನಿಕರನ್ನಾಗಿ ಮಾಡಬಹುದು. ಭಿಕ್ಷುಕನನ್ನೂ ಶ್ರೀಮಂತನನ್ನಾಗಿ ಮಾಡಬಲ್ಲೆ. ದರಿದ್ರರ ದಾರಿದ್ರ್ಯವನ್ನು ದೂರಮಾಡಿ ಅವರನ್ನು ಐಶ್ವರ್ಯವಂತರನ್ನಾಗಿ ಮಾಡಬಲ್ಲೆ. ಇಂತಹ ಸಾಮರ್ಥ್ಯ ನಿನ್ನಲ್ಲಿದೆ. ಆ ಗೃಹಸ್ಥನು ಹೇಳಿದನು. ಪೂಜ್ಯರೇ ! ನನ್ನಲ್ಲಿ ತಾವು ಏನು ಮಾತಾಡುತ್ತಿರುವಿರಿ. ನಿಮ್ಮ ಮಾತುಗಳು ನನ್ನ ಅರಿವಿಗೆ ಬರುತ್ತಿಲ್ಲ. ತಾವು ಹೇಳುತ್ತೀರಿ - ನಿನ್ನಂತಹ ಧನವಂತನೇ ಇಲ್ಲವೆಂದು. ಮಹಾತ್ಮರೇ! ಅದರೆ ನನ್ನಂತಹ ದರಿದ್ರ ಅನಾಥ ಇನ್ನೊಬ್ಬನಿಲ್ಲವೆಂದು ನನಗೆ ಗೊತ್ತು. ತಾವು ಖಂಡಿತವಾಗಿಯೂ ವಿಪರೀತವಾಗಿಯೇ ಹೇಳುತ್ತಿದ್ದಿರಿ. ಮಹಾತ್ಮ ಸನ್ಯಾಸಿ ಹೇಳಿದರು. ನೋಡು, ನಿಮ್ಮ ಮನೆಯಲ್ಲಿರುವ ಇದು ಏನು? ಗೃಹಸ್ಥನು ಹೇಳಿದನು - ಅದು ಒರಳು ಕಲ್ಲು, ಮಹಾತ್ಮರು ಅರೆಯುವ ಕಲ್ಲನ್ನು ಕೈಯಲ್ಲಿ ಎತ್ತಿ ಹಿಡಿದು ಹೇಳಿದರು ನಾವು ಇದನ್ನು ಕಲ್ಲೆಂದು ತಿಳಿಯುವುದಿಲ್ಲ. ಗೃಹಸ್ಥ ಹೇಳಿದನು ತಾವು ಒಪ್ಪಿ ಬಿಡಿ, ನಾನು ಸಾವಿರಾರು ಜನರಿಂದ ಇದು ಕಲ್ಲೆಂದು ಹೇಳಿಸಬಲ್ಲೆ.</p>
<p class="Text">ಮಹಾತ್ಮರು ಹೇಳಿದರು-ಸಾವಿರಾರು ಜನರು ಹೇಳುವ ಮಾತುಗಳನ್ನು ಕೇಳಬೇಕೋ ಆಥವಾ ನನಗೆ ಪ್ರತ್ಯಕ್ಷವಾಗಿ ಕಾಣುತ್ತಿರುವುದನ್ನು ಒಪ್ಪಬೇಕೋ?</p>
<p class="Text"><span class="char-style-override-4">ಗೃಹಸ್ಥ -</span> ಪೂಜ್ಯರೇ ನಿಮಗೆ ಬೇರೇನಾದರೂ ಕಾಣುತ್ತಿರುವುದೇ? ಈ ಕಲ್ಲು ಕಾಣವುದಿಲ್ಲವೇ?</p>
<p class="Text"><span class="char-style-override-4">ಮಹಾತ್ಮ -</span> ಇಲ್ಲ ನನಗೆ ಬೇರೆ ಏನೋ ಕಾಣಿಸುತ್ತಿದೆ.</p>
<p class="Text"><span class="char-style-override-4">ಗೃಹಸ್ಥ -</span> ಪೂಜ್ಯರೇ! ಏನುಮಾಡಲಿ, ತಮಗೆ ದೃಷ್ಟಿಯ ದೋಷವಿರಬೇಕು.</p>
<p class="Text"><span class="char-style-override-4">ಮಹಾತ್ಮ -</span> ನನಗೆ ದೃಷ್ಟಿಯ ದೋಷವಿಲ್ಲ. ನಿನಗೇ ದೃಷ್ಟಿಯ ದೋಷವಿದೆ. ನೀನು ಎಂದಾದರೂ ಪರಶುಮಣಿಯ ಹೆಸರು ಕೇಳೀರುವೆಯಾ?</p>
<p class="Text"><span class="char-style-override-4">ಗೃಹಸ್ಥ - </span>ಕೇಳಿದ್ದೆ, ಅದರ ಪ್ರಭಾವವನ್ನೂ ಕೇಳಿದ್ದೆ.</p>
<p class="Text"><span class="char-style-override-4">ಮಹಾತ್ಮ -</span> ಏನನ್ನು ಕೇಳಿದ್ದೆ?</p>
<p class="Text"><span class="char-style-override-4">ಗೃಹಸ್ಥ -</span> ಕಬ್ಬಿಣಕ್ಕೆ ಪರಶುಮಣಿಯ ಸ್ಪರ್ಶವಾದರೆ ಕಬ್ಬಿಣವು ಚಿನ್ನವಾಗುವುದೆಂದು ಕೇಳಿದ್ದೆ.</p>
<p class="Text"><span class="char-style-override-4">ಮಹಾತ್ಮ -</span> ಇದು ಅದೇ ವಸ್ತು. ನಿನ್ನ ಮನೆಯಲ್ಲಿ ಕಬ್ಬಿಣದ ಪಾತ್ರೆ ಇದೆಯೇ?</p>
<p class="Text"><span class="char-style-override-4">ಗೃಹಸ್ಥ -</span> ಇದೆ, ಪೂಜ್ಯರೇ! ಕಾವಲಿ ಚಿಮಟ ಇಕ್ಕಳ, ಬಾಣಲೆ ಮುಂತಾದವು ಇವೆ. ನಾನು ಗೃಹಸ್ಥನಾದ್ದರಿಂದ ಇಂತಹ ಕಬ್ಬಿಣದ ಪಾತ್ರೆಗಳು ಮನೆಯಲ್ಲಿ ಇದ್ದೇ ಇರುತ್ತವೆ. </p>
<p class="Text"><span class="char-style-override-4">ಮಹಾತ್ಮ -</span> ಒಳ್ಳೆಯದು ತೆಗೆದುಕೊಂಡು ಬಾ.</p>
<p class="Text">ಗೃಹಸ್ಥನು ಕಬ್ಬಿಣದ ವಸ್ತುಗಳನ್ನು ತಂದನು. ಮಹಾತ್ಮರು ಅವುಗಳನ್ನು ಆ ಕಲ್ಲಿನಿಂದ ಸ್ಪರ್ಶಿಸಿ ಚಿನ್ನದ ವಸ್ತುಗಳನ್ನಾಗಿ ಮಾಡುತ್ತಾ ಹೋದರು.</p>
<p class="Text"><span class="char-style-override-4">ಮಹಾತ್ಮ -</span> ಈಗ ಹೇಳು ಇದು ಸ್ಪರ್ಶಮಣಿಯೋ ಕಲ್ಲೋ?</p>
<p class="Text"><span class="char-style-override-4">ಗೃಹಸ್ಥ - </span>ಪೂಜ್ಯರೇ! ಇದು ಪ್ರತ್ಯಕ್ಷವಾಗಿ ಸ್ಪರ್ಶಮಣಿಯೇ ಆಗಿದೆ.</p>
<p class="Text"><span class="char-style-override-4">ಮಹಾತ್ಮ -</span> ಈಗ ಯಾರಿಗಾದರೂ ಇದನ್ನು ಕಲ್ಲೆಂದು ಹೇಳಿದರೆ ಒಪ್ಪುವೆಯಾ?</p>
<p class="Text"><span class="char-style-override-4">ಗೃಹಸ್ಥ -</span> ಇಲ್ಲ, ಒಪ್ಪುವುದಿಲ್ಲ. </p>
<p class="Text"><span class="char-style-override-4">ಮಹಾತ್ಮ -</span> ಈಗ ಹೇಳು ನಿನ್ನಂತಹ ಧನವಂತರು ಈ ಜಗತ್ತಿನಲ್ಲಿ ಯಾರಾದರೂ ಇರುವರೇ?</p>
<p class="Text"><span class="char-style-override-4">ಗೃಹಸ್ಥ -</span> ಹೌದು ಪೂಜ್ಯರೇ! ಇಲ್ಲ.</p>
<p class="Text"><span class="char-style-override-4">ಮಹಾತ್ಮ -</span> ನೀನು ಬಯಸಿದರೆ ಸಾವಿರಾರು ಜನರನ್ನು ಹಣವಂತರನ್ನಾಗಿ ಮಾಡಬಹುದು, ಲಕ್ಷಾಧಿಪತಿಗಳನ್ನಾಗಿ ಮಾಡಬಹುದು. ಈ ಕಲ್ಲು ನಿನ್ನ ಮನೆಯಲ್ಲಿಯೇ ಇತ್ತೋ ಅಥವಾ ಎಲ್ಲಿಂದಲಾದರೂ ಬಂದಿತೋ?</p>
<p class="Text"><span class="char-style-override-4">ಗೃಹಸ್ಥ -</span> ಮಹಾತ್ಮರೇ ಹೊರಗಿನಿಂದ ಇದು ಬಂದದ್ದಲ್ಲ, ಇದು ಮನೆಯಲ್ಲಿಯೇ ಇತ್ತು. ನಮಗೆ ಗೊತ್ತಿರಲಿಲ್ಲ. ಅದರಿಂದಲೇ ದುಃಖ ಅನುಭವಿಸುತ್ತಿದ್ದೆವು.</p>
<p class="Text">ಇದೇ ಮಾತು ಭಗವಂತನ ದಯೆಯ ವಿಷಯದಲ್ಲಿಯೂ ಇದೆ. ಭಗವಂತನೂ ಅವನ ದಯೆಯೂ ಮೊದಲಿನಿಂದಲೂ ಮನೆಯಲ್ಲಿ ಆ ಕಲ್ಲು ಇರುವಂತೆ ಇದ್ದೇ ಇದೆ. ಆದರೆ ಅದು ನಮಗೆ ತಿಳಿಯದೆ ಭಗವಂತನ ದಯೆಯನ್ನು ನಾವು ಅರಿಯದೆ ತಿಳಿದುಕೊಳ್ಳುತ್ತಿಲ್ಲ. ಆದ್ದರಿಂದಲೇ ದಾರಿತಪ್ಪಿ ಅಲೆಯುತ್ತಿದ್ದೇವೆ.</p>
<p class="Text">ಆ ಗೃಹಸ್ಥನು ರೊಟ್ಟಿಗಾಗಿ ಅಲೆಯುತ್ತಿದ್ದರೆ ನಾವು ಪ್ರಾಪಂಚಿಕ ವಿಷಯ ವಸ್ತುಗಳಿಗಾಗಿ ಗೊತ್ತು ಗುರಿಯಿಲ್ಲದೆ ಅಲೆಯುತ್ತಿದ್ದೇವೆ. ಏಕೆಂದರೆ ಭಗವಂತನ ದಯೆ ನಮ್ಮ ಮೇಲಿದೆ ಎಂದು ತಿಳಿದುಕೊಳ್ಳಲು ಸಿದ್ಧರಿಲ್ಲ. ನಾವು ತಿಳಿಯಲಿ, ಬಿಡಲಿ ಭಗವಂತನ ದಯೆಯಂತೂ ಇದ್ದೇ ಇದೆ. ತಿಳಿದುಕೊಂಡರೆ ಮನುಷ್ಯನು ಅದನ್ನು ಅರಿಯುತ್ತಾನೆ. ಮತ್ತು ಅರಿಯುವುದರಿಂದ ಅವನಿಗೆ ದಿವ್ಯಾನಂದವುಂಟಾಗುತ್ತದೆ. ಅದರಿಂದ ಪರಮಾತ್ಮನ ಪ್ರಾಪ್ತಿಯಾಗುತ್ತದೆ. ಮೊದಲು ಭಗವಂತನ ದಯೆ ಅಪಾರವಾಗಿದೆ ಎಂದು ಒಪ್ಪಿಕೊಂಡ ಮೇಲೆ ಅದರ ಜ್ಞಾನವುಂಟಾಗಿ ಮುಕ್ತಿ ದೊರೆಯುತ್ತದೆ.</p>
<p class="Text">ಇದರ ಬಗೆಗೆಗೂ ಒಂದು ಕಥೆಯಿದೆ. ಕೆಲವು ಜನರು ತಮ್ಮ ಹಳ್ಳಿಯಿಂದ ಪಕ್ಕದೂರಿಗೆ ಹೋಗುತ್ತಿದ್ದರು. ಆಗ ಜೋರಾಗಿ ಮಳೆ ಬಂದಿತು. ಮಳೆಯು ಎಷ್ಟು ಹೆಚ್ಚಿತೆಂದರೆ ತಮ್ಮ ಕೈಗಳೇ ಕಾಣುತ್ತಿರಲಿಲ್ಲ. ಕಾಡಿನಲ್ಲಿ ಉಳಿದುಕೊಳ್ಳಲು ಯಾರೋ ಒಬ್ಬ ಶ್ರೀಮಂತರು ಒಂದು ಧರ್ಮ ಶಾಲೆಯನ್ನು ಕಟ್ಟಿಸಿದ್ದರು. ಮಳೆಯಿಂದ ರಕ್ಷಿಸಿಕೊಳ್ಳಲು ಎಲ್ಲರೂ ಆ ಧರ್ಮಶಾಲೆಗೆ ಹೋದರು. ಅಲ್ಲಿ ಹಲವಾರು ಕೊಠಡಿಗಳಿದ್ದವು. ಈ ದಾರಿ ಹೋಕರು ಆ ಕೊಠಡಿಯಲ್ಲಿ ಕುಳಿತುಕೊಂಡರು. ಎಲ್ಲ ಕಡೆಯೂ ಕತ್ತಲೆ ಆವರಿಸಿತ್ತು. ಕೊಠಡಿಯಲ್ಲಿ ಚಳಿಯಾಗುತ್ತಿತ್ತು. ಶೀತಗಾಳಿ ಬೀಸುತ್ತಿತ್ತು. ಎಲ್ಲರೂ ಚಳಿಯಿಂದ ನಡುಗುತ್ತಿದ್ದರು. ಆದರೆ ಒಂದು ಕೊಠಡಿ ಮಾತ್ರ ಬೆಚ್ಚಗಿದ್ದರಿಂದ ಅಲ್ಲಿ ಅವರುಗಳಿಗೆ ಹೆಚ್ಚು ಚಳಿಯಾಗುತ್ತಿರಲಿಲ್ಲ. ಈ ಕೊಠಡಿಯಲ್ಲಿ ಬಿಸಿ ಹೇಗೆ ಬಂತೆಂದು ಅವರೆಲ್ಲರೂ ಯೋಚಿಸಿದರು. ಆ ಕೊಠಡಿಯ ಒಂದು ಮೂಲೆಯಲ್ಲಿ ಉರಿಯುತ್ತಿರುವ ಕೆಂಡಗಳಿದ್ದು ಅದರ ಮೇಲೆ ಬೂದಿ ಮುಚ್ಚಿದ್ದು ಯಾರಿಗೂ ಕಾಣಿಸುತ್ತಿರಲಿಲ್ಲ. ಆ ಕೊಠಡಿಯಲ್ಲಿ ಬಿಸಿ ಇದ್ದುದರಿಂದ ಇಲ್ಲಿ ಬಿಸಿಯ ವಾತಾವರಣ ಹೇಗೆ ಬಂತೆಂದು ಎಲ್ಲರೂ ಕಾರಣ ಹುಡುಕತೊಡಗಿದರು. ಎಲ್ಲ ಕೊಠಡಿಗಳಲ್ಲೂ ಚಳಿ ಇರುವಾಗ ಈ ಕೊಠಡಿಯಲ್ಲಿ ಉಷ್ಣವಿರಬೇಕಾದರೆ ಇದಕ್ಕೆ ಏನೋ ಕಾರಣವಿರಬೇಕೆಂದು ಶೋಧಿಸಿದಾಗ ಬೂದಿಯಿಂದ ಮುಚ್ಚಿದ ಕೆಂಡವಿದ್ದ ಕೆಲವು ಸೌದೆಗಳು ಮೂಲೆಯಲ್ಲಿ ಕಾಣಿಸಿದವು. ಅದನ್ನು ಅವರು ಉರಿಸಿದಾಗ ಅದರಲ್ಲಿ ಅಗ್ನಿ ಪ್ರಜ್ವಲಿಸಿತು. ಜನರು ಓಡೋಡಿ ಬಂದರು. ಒಬ್ಬ ಅಯ್ಯಾ! ನನಗೂ ಸ್ವಲ್ಪ ಬೆಂಕಿಕೊಡಪ್ಪ ಎಂದು ಕೇಳಿದನು. ಜನರು ಅದರಿಂದ ಏನು ಮಾಡುವೆ? ಎಂದು ಕೇಳಿದಾಗ ಅವನು ಅಡಿಗೆ ಮಾಡುತ್ತೇನೆ. ದೀಪ ಉರಿಸಿ ಪ್ರಕಾಶವುಂಟು ಮಾಡುತ್ತೇನೆ. ಇನ್ನೊಬ್ಬ ಸಜ್ಜನರು ಬಂದು ಹೇಳಿದನು - ಅಯ್ಯಾ! ನನಗೂ ಬೆಂಕಿಯನ್ನು ಕೊಡು ಏನು ಮಾಡುವೆ ಎಂದು ಕೇಳಿದಾಗ ಅವನು ನಾವು ಅಗ್ನಿಹೋತ್ರಿ ಬ್ರಾಹ್ಮಣರು, ಪುತ್ರ ಪ್ರಾಪ್ತಿಗಾಗಿ ಯಜ್ಞ ಮಾಡುತ್ತೇವೆ. ಅದಕ್ಕೆ ನಮಗೆ ಅಗ್ನಿಯ ಅವಶ್ಯಕತೆ ಇದೆ. ಜನರು ತೆಗೆದುಕೊಂಡು ಹೋಗಿ ಎಂದು ಹೇಳಿ ಬೆಂಕಿಯನ್ನಿತ್ತು ಕಳುಹಿಸಿದರು. ಅನಂತರ ಇನ್ನೊಬ್ಬ ಬ್ರಾಹ್ಮಣನು ಬಂದು ತನಗೂ ಸ್ವಲ್ಪ ಅಗ್ನಿಬೇಕೆಂದು ಕೇಳಿದನು. ಅಗ್ನಿಯಿಂದ ಏನು ಮಾಡುವೆ ಎಂದು ಅವನನ್ನು ಕೇಳಿದಾಗ ಅವನು ತನ್ನ ಆತ್ಮ ಕಲ್ಯಾಣಕ್ಕಾಗಿ ಅಗ್ನಿಹೋತ್ರ ಮಾಡುವೆನೆಂದು ಹೇಳಿದನು.</p>
<p class="Text">ನಿಷ್ಕಾಮಭಾವದಿಂದ ಅಗ್ನಿಹೋತ್ರ ಮಾಡುವವನ ಅಂತಃಕರಣ ಶುದ್ಧವಾಗಿ ಅವನಿಗೆ ಪರಮಾತ್ಮನು ಲಭಿಸುತ್ತಾನೆ. ತದನಂತರ ಅವನಿಗೂ ಜನರು ಅಗ್ನಿಯನ್ನು ಇತ್ತರು. ಎಲ್ಲರೂ ತಮ್ಮ ತಮ್ಮ ಅಭಿಷ್ಠ ಕೆಲಸಗಳನ್ನು ನೆರವೇರಿಸಿದರು. ಈಗ ವಿಚಾರವೇನೆಂದರೆ, ಅಗ್ನಿಯು ಜ್ಞಾನವಿಲ್ಲದೇ ಇರುವಾಗಲೂ ಕೊಠಡಿಯು ಬೆಚ್ಚಗಿತ್ತು. ಇಷ್ಟು ಲಾಭ ಜ್ಞಾನವಿಲ್ಲದಾಗಲೂ ದೊರೆಯುತ್ತಿತ್ತು. ಅಗ್ನಿಯು ಕೊಠಡಿಯಲ್ಲಿದೆ ಎಂಬ ಜ್ಞಾನವುಂಟಾದಾಗ ಎಲ್ಲರೂ ಅದರಿಂದ ಲಾಭ ಪಡೆದುಕೊಂಡರು.</p>
<p class="Text">ಕೆಲವರು ಅಗ್ನಿಯನ್ನು ದೇವತೆಯೆಂದು ತಿಳಿದರೆ ಮತ್ತೆ ಕೆಲವರು ಅದನ್ನು ಜಡಪದಾರ್ಥವೆಂದು ತಿಳಿದಿದ್ದರು. ಇದರಲ್ಲಿ ಸೂರ್ಯನಲ್ಲಿರುವಂತೆ ಎರಡು ಶಕ್ತಿಗಳಿವೆ - ಒಂದು ಉರಿಸುವ ಶಕ್ತಿ ಇನ್ನೊಂಡು ಪ್ರಕಾಶಕೊಡುವ ಶಕ್ತಿ. ಚಂದ್ರನಲ್ಲಿ ಕೇವಲ ಒಂದು ಶಕ್ತಿ ಇದೆ, ಪ್ರಕಾಶಕೊಡುವುದು. ಚಂದ್ರನಲ್ಲಿ ಉರಿಸುವ ಶಕ್ತಿ ಇಲ್ಲ. ಏಕೆಂದರ ಅಲ್ಲಿ ಶೀತವಿದೆ. ಅಗ್ನಿಯಲ್ಲಿ ಎರಡು ಶಕ್ತಿಗಳಿವೆ. ಅಗ್ನಿಯು ದೇವತೆಯೆಂದು ತಿಳಿದ ಶ್ರದ್ಧಾಳುಗಳು ಅದರಿಂದ ಅಧ್ಯಾತ್ಮವಿಷಯದ ಲಾಭ ಪಡೆದರು, ಸಿದ್ಧಿಯನ್ನು ಪಡೆದರು. ಸಕಾಮಭಾವದಿಂದ ಅಗ್ನಿಹೋತ್ರ ನಡೆಸಿದರು. ಪುತ್ರಭಾಗ್ಯವನ್ನು ಪಡೆದರು. ಉಚ್ಛಕೋಟಿಯ ಮಹಾತ್ಮ ರಾಗಬೇಕೆಂದು ಬಯಸುವ ಬ್ರಾಹ್ಮಣರು ನಿಷ್ಕಾಮಭಾವದಿಂದ ಹೋಮ - ಹವನ ಮಾಡಿ ಆತ್ಮ ಶುದ್ಧಿಯನ್ನು ಪಡೆದರು. ಈ ರೀತಿ ಮಾತುಗಳನ್ನು ಮಹಾತ್ಮ, ಈಶ್ವರ, ಗಂಗೆ ಎಲ್ಲರಿಗೂ ಅನ್ವಯಿಸಬಹುದು. ಯಾವ ದೇಶದಲ್ಲಿ ಮಹಾತ್ಮರು ವಾಸಿಸುತ್ತಾರೋ ಅವರ ಕುರಿತು ಜ್ಞಾನವು ಅಲ್ಲಿಯ ಜನರಿಗೆ ಇರಲಿ, ಇಲ್ಲದಿರಲಿ ಆದರೆ ಅವರು ವಾಸಿಸುವುದರಿಂದ ಎಲ್ಲರಿಗೆ ಸ್ವಾಭಾವಿಕವಾಗಿಯೇ ಲಾಭವುಂಟಾಗಿಯೇ ಆಗುತ್ತದೆ. ಮಹಾಭಾರತದಲ್ಲಿ ಮಹಾರಾಜ ಯುಧಿಷ್ಠಿರನು ವಿರಾಟನಗರದಲ್ಲಿ ವಾಸಮಾಡುತ್ತಿರುವಾಗ ಭೀಷ್ಮರು ಕೌರವರ ಸಭೆಯಲ್ಲಿ ಎಲ್ಲಿ ಯುಧಿಷ್ಠಿರನು ಇರುತ್ತಾನೋ ಅಲ್ಲಿ ಎಂದೂ ಆಕಾಲವೂ, ಮಹಾಮಾರಿ (ಕಾಲರಾ)ಯೂ, ದೈವೀಪ್ರಕೋಪವೂ ಉಂಟಾಗುವುದಿಲ್ಲ. ಧರ್ಮರಾಜನಿರುವಲ್ಲಿ ಪ್ರಜೆಗಳು ಧರ್ಮಾತ್ಮರಾಗುತ್ತಾರೆ. ಸತ್ಯವಾದಿಗಳಾಗಿರುತ್ತಾರೆ ಮತ್ತು ದೇಶದಲ್ಲಿ ಧನ-ಧಾನ್ಯ ವೃದ್ಧಿಯಾಗಿ ಧರ್ಮ ಹೆಚ್ಚುತ್ತದೆ ಎಂದು ಹೇಳಿದರು. ಈ ರೀತಿಯಾಗಿ ಭೀಷ್ಮರು ಬಹಳಷ್ಟು ವಿಚಾರಗಳನ್ನು ಹೇಳಿದಾಗ, ಇದನ್ನು ಕೇಳಿ ದೂತರು ವಿರಾಟ ನಗರದಲ್ಲಿ ಇವೆಲ್ಲವೂ ಸತ್ಯವಾಗಿದೆ ಎಂದು ಹೇಳಿದರು. ಈ ಆಧಾರದಿಂದಲೇ ದುರ್ಯೋಧನನು ವಿರಾಟ ನಗರದ ಮೇಲೆ ಆಕ್ರಮಣ ಮಾಡಿದನು. ಇಲ್ಲಿ ರಾಜಾ ಯುಧಿಷ್ಠಿರನ ಮಹತ್ವ ಎಷ್ಟಿತ್ತೆಂಬುದರ ಲಕ್ಷ್ಯ ಕೊಡಬೇಕು. ಅವನಿದ್ದ ದೇಶದಲ್ಲಿ ಧನ- ಧಾನ್ಯ ಮತ್ತು ಧರ್ಮದ ವೃದ್ಧಿಯಾಗುತ್ತಿತ್ತು. ಅಲ್ಲಿ ಕ್ಷಾಮವಾಗಲೀ, ಮಹಾಮಾರಿಯಾಗಲೀ ಇರುತ್ತಿರಲಿಲ್ಲ. ವಿರಾಟನಗರದಲ್ಲಿ ಯುಧಿಷ್ಠಿರನು ಒಂದು ವರ್ಷ ವಾಸವಾಗಿದ್ದರೂ ಅವನಲ್ಲಿ ಈ ಗುಣಗಳಿವೆ ಎಂಬುದನ್ನು ಯಾರೂ ಗಮನಿಸಿರಲಿಲ್ಲ. ಆದರೂ ವಿರಾಟರಾಜನೂ ಅವನ ಪ್ರಜೆಗಳೂ ಇದರ ಲಾಭ ಪಡೆದನು. ಅವನು ತನ್ನ ಮಗಳು ಉತ್ತರೆಯನ್ನು ಅರ್ಜುನನಿಗೆ ಕೊಟ್ಟು ಮದುವೆ ಮಾಡುತ್ತೇನೆಂದು ಹೇಳಿದಾಗ ಅರ್ಜುನನು, ಬೇಡ ನಾನು ಇವಳಿಗೆ ಪಾಠ ಹೇಳಿದ್ದೇನೆ ಇವಳು ನನಗೆ ಪುತ್ರಿಸಮಾನ, ನನ್ನ ಮಗ ಅಭಿಮನ್ಯುವಿನ ಜೊತೆ ಇವಳ ವಿವಾಹ ಮಾಡಬಹುದು ಎಂದು ಹೇಳಿದನು. ವಿರಾಟನು ಉತ್ತರೆಯನ್ನು ಅಭಿಮನ್ಯುವಿಗೆ ಕೊಟ್ಟು ವಿವಾಹ ಮಾಡಿದನು. ಈ ರೀತಿ ಮಹಾತ್ಮರು ಎಲ್ಲೇ ಇರಲಿ, ಗೊತ್ತಿದ್ದೋ, ಗೊತ್ತಿಲ್ಲದೆಯೋ ಅಲ್ಲಿ ಸ್ವಾಭಾವಿಕವಾಗಿ ಲಾಭವಾಗುತ್ತದೆ. ಮಹಾತ್ಮರನ್ನು ಮಹಾತ್ಮರೆಂದು ತಿಳಿದಾಗ ಬಹಳ ಲಾಭ ದೊರೆಯುತ್ತದೆ. ತಿಳಿದಾಗ ಅವರ ಬಗ್ಗೆ ಅರಿವುಂಟಾಗುತ್ತದೆ. ಅರಿಯುವುದರಿಂದ ಶ್ರದ್ಧೆಯುಂಟಾಗುತ್ತದೆ. ಆ ಶ್ರದ್ಧೆಯು ಸಕಾಮವಾಗಿದ್ದರೂ ಲಾಭದಾಯಕ ಮತ್ತು ನಿಷ್ಕಾಮವಾಗಿದ್ದರೆ ಇನ್ನು ಹೆಚ್ಚು ಲಾಭವಾಗುತ್ತದೆ. ಇದೇ ಮಾತು ದೇವರ ಭಕ್ತಿಗೂ ಅನ್ವಯಿಸುತ್ತದೆ. ಯಾವ ಪ್ರಭಾವವೂ ತಿಳಿಯದೆ ಯಾರಾದರೂ ದೇವರಲ್ಲಿ ಭಕ್ತಿ ಇಟ್ಟರೆ ಅದರಿಂದಲೂ ಲಾಭ ದೊರೆಯುತ್ತದೆ ಅಜಾಮಿಳನು ತನ್ನ ಮಗನ ಹೆಸರನ್ನು ‘ನಾರಾಯಣ’ ಎಂದು ಇಟ್ಟಿದ್ದನು. ಮರಣಸಮಯದಲ್ಲಿ ಯಮದೂತರು ಅವನನ್ನು ಕೊಂಡೊಯ್ಯಲು ಬಂದಾಗ ಅವನು ತನ್ನ ಮಗನ ಹೆಸರು ಹಿಡಿದು ‘ನಾರಾಯಣ’ ಎಂದು ಕರೆದನು. ಅಜಾಮಿಳನು ತನ್ನ ಮಗನನ್ನು ಕರೆಯುತ್ತಿದ್ದಾನೆಂದು ತಿಳಿದಿದ್ದನು. ಭಗವಂತನ ಹೆಸರು ತನ್ನ ಮಗನ ಹೆಸರೇ ಎಂಬುದು ಅವನಿಗೆ ತಿಳಿದಿರಲಿಲ್ಲ. ಅದರ ಉಚ್ಚಾರಣೆ ಮಾಡಿದ ಮಾತ್ರಕ್ಕೆ ತನ್ನೆಲ್ಲಾ ಪಾಪಗಳೂ ನಾಶವಾಗಿ ತಾನು ಯಮಪುರಿಗೆ ಹೋಗಬೇಕಾಗಿಲ್ಲವೆಂಬುದೂ ಅವನಿಗೆ ಗೊತ್ತಿರಲಿಲ್ಲ. ಭಗವಂತನ ಸೇವಕರು ಬಂದು ಯಮದೂತರಿಂದ ಅವನನ್ನು ರಕ್ಷಿಸಿದರು. ಮತ್ತೆ ಅವನು ಹರಿದ್ವಾರಕ್ಕೆ ಹೋಗಿ ಭಗವಂತನನ್ನು ಭಕ್ತಿಯಿಂದ ಪೂಜಿಸಿ ಶ್ರೇಯಸ್ಸನ್ನು ಹೊಂದಿದನು. ಇದರ ಅಭಿಪ್ರಾಯವೆಂದರೆ ತಿಳಿಯದೆ ಭಕ್ತಿಯಿಂದ ಭಗವಂತನನ್ನು ಆರಾಧಿಸಿದರೂ ಲಾಭ ದೊರೆಯುತ್ತದೆ. ಭಗವಂತನ ವಿಷಯದಲ್ಲಿ ಹೆಚ್ಚು ಅರಿವು ಮತ್ತು ಶ್ರದ್ಧೆಯುಂಟಾದಾಗ ಇನ್ನೂ ಅಧಿಕಲಾಭವಾಗುತ್ತದೆ. ಶ್ರದ್ಧೆ, ನಿಷ್ಕಾಮವಾಗಿದ್ದರೆ ಲಾಭಕ್ಕೆ ಮಿತಿಯೇ ಇರುವುದಿಲ್ಲ.</p>
<p class="Text">ಮೇಲೆ ಹೇಳಿದ ಮಾತುಗಳನ್ನು ತಿಳಿದು ಭಗವಂತನ ನಾಮಸ್ಮರಣೆ ಜಪವನ್ನು ಗುಪ್ತರೂಪದಲ್ಲಿ ನಿರಂತರವಾಗಿ ಮಾಡಬೇಕು. ನಾಮಜಪ ಮಾಡುವುದು ಇನ್ನೊಬ್ಬರಿಗೆ ಗೊತ್ತಾಗಬಾರದು. ಜಪವನ್ನು ಅಖಂಡವಾಗಿ ಮಾಡಬೇಕು. ಕ್ರಮ ತಪ್ಪಬಾರದು. ಭಗವಂತನ ನಾಮಸ್ಮರಣೆ - ಜಪ ಮತ್ತು ಸ್ವರೂಪದ ಧ್ಯಾನವನ್ನು ಶಿವನಂತೆ ನಿರಂತರವಾಗಿ ತಪ್ಪದೆ ಮಾಡಬೇಕು.</p>
<p class="Text">ಭಗವಂತನಿಗೆ ಅನೇಕ ಹೆಸರುಗಳಿವೆ. ಅವುಗಳಲ್ಲಿ ಶ್ರದ್ಧಾ - ಭಕ್ತಿ - ವಿಶ್ವಾಸವಿರುವ ಇಷ್ಟವಾದ ಹೆಸರು ನಮಗೆ ಎಲ್ಲಕ್ಕಿಂತ ಅತ್ಯಂತ ಹೆಚ್ಚಿನದು. ಮುಸಲ್ಮಾನರಿಗೆ ಅಲ್ಲಾ-ಖುದಾ ಇದ್ದಂತೆ, ಹಿಂದೂಗಳಿಗೆ ಓಂ, ರಾಮ, ಹರಿ, ಗೋವಿಂದ, ವಾಸುದೇವ, ನಾರಾಯಣ ಮುಂತಾದ ಭಗವಂತನ ಯಾವ ಹೆಸರಾದರೂ ಸರಿ ಅವುಗಳಲ್ಲಿ ನಮಗಿಷ್ಟವಾದುದನ್ನು ನಿರಂತರವಾಗಿ ಶ್ರದ್ಧಾ-ಭಕ್ತಿಗಳಿಂದ ಜಪಿಸಬೇಕು. ಭಗವಂತನ ಪ್ರೇಮಕ್ಕಾಗಿ ಅಥವಾ ಭಗವತ್ಪ್ರಾಪ್ತಿಗಾಗಿ ಜಪಿಸಿದರೆ ಅದು ನಿಷ್ಕಾಮಕ್ಕೆ ಸಮಾನವಾದುದು. ಯಾವ ಕಾಮನೆಯೂ ಇಲ್ಲದಿದ್ದರೆ ಭಗವಂತನು ಸಮಯಕ್ಕೆ ಸರಿಯಾಗಿ ತನಗೆ ತಾನೇ ದೊರೆಯುತ್ತಾನೆ. ಆದ್ದರಿಂದ ಭಗವಂತನ ಪ್ರಾಪ್ತಿಗಾಗಿಯೂ ಕಾಮನೆಯನ್ನು ಮಾಡಬೇಕಾಗಿಲ್ಲ. ಇಂತಹ ಭಜನೆಯು ಬಹಳ ಬೆಲೆಯುಳ್ಳದ್ದು. ಭಗವಂತನ ರೂಪವು ಮತ್ತು ಲಾವಣ್ಯವು ಅಲೌಕಿಕವೆಂದು ತಿಳಿದು ಭಗವಂತನನ್ನು ಧ್ಯಾನಿಸಬೇಕು. ವಿಶ್ವದಲ್ಲಿ ಅಂತಹ ರೂಪ-ಲಾವಣ್ಯವು ಇಲ್ಲವೇ ಇಲ್ಲ. ಕೋಟ್ಯಾಂತರ ಕಾಮದೇವರುಗಳನ್ನು ಹೋಲಿಸಿದರೂ ಭಗವಂತನಿಗೆ ಆ ಹೋಲಿಕೆ ಹೊಂದುವುದಿಲ್ಲ. ಅವನು ಅನುಪಮನು ಮತ್ತು ಎಲ್ಲರಿಗಿಂತ ಅತ್ಯುತ್ತಮನಾಗಿದ್ದಾನೆ. ಅವನಿಗೆ ಸಮಾನರಾದ ಉತ್ತಮರು ಇನ್ನೊಬ್ಬರಿಲ್ಲ. ಅವನಿಗೆ ಯಾವ ಉಪಮೆಯೂ ಅನ್ವಯಿಸುವುದಿಲ್ಲ. ಉಪಮೆಗೆ ಹೊಂದುವಂತಹ ಅವನಿಗೆ ಸದೃಶವಾದ ಯಾವ ವಸ್ತುವು ಇಲ್ಲ. ಅವನು ಎಷ್ಟೊಂದು ಸುಂದರನೆಂದರೆ ಒಂದು ಸಾರಿ ಯಾರಾದರೂ ಅವನ ನಿಜವಾದ ರೂಪವನ್ನು ದರ್ಶಿಸಿದರೆ ಅದರಲ್ಲೇ ತನ್ಮಯತೆಯುಂಟಾಗುತ್ತದೆ. ಪ್ರಪಂಚವೇ ಮರೆತು ಹೋಗುತ್ತದೆ. ಪ್ರಾಪಂಚಿಕ ಜ್ಞಾನವೇ ಮರೆತು ಹೋಗುತ್ತದೆ ಹಾಗೂ ಪರವಶತೆಯುಂಟಾಗುತ್ತದೆ. ಅವನ ಆನಂದಕ್ಕೆ ಎಲ್ಲೆಯೇ ಇರುವುದಿಲ್ಲ. ಚಕೋರ ಪಕ್ಷಿ ಹುಣ್ಣಿಮೆಯ ದಿನ ಚಂದ್ರನನ್ನು ನೋಡಿ ಮುಗ್ಧವಾಗಿ ನೆಟ್ಟನೋಟದಿಂದ ಕಣ್ಣುಮಿಟುಕಿಸದೆ ನೋಡಿದಂತೆ ಭಕ್ತನ ಸ್ಥಿತಿಯಾಗುತ್ತದೆ. ಚಕೋರ ಪಕ್ಷಿ ಮತ್ತು ಚಂದ್ರನ ಉದಾಹರಣೆಯೂ ಇಲ್ಲಿ ಸರಿ ಹೋಗುವುದಿಲ್ಲ. ಏಕೆಂದರೆ ಅವನಿಗೆ ಸಮಾನ ಅವನೇ ಆಗಿದ್ದಾನೆ. ಕಣ್ಣುಗಳಿಂದ ಭಗವಂತನ ರೂಪ ಲಾವಣ್ಯವನ್ನು ನೋಡುತ್ತ ಮುಖಾರವಿಂದನನ್ನು ವೀಕ್ಷಿಸುತ್ತಾ ಅವನ ರೂಪಲಾವಣ್ಯವನ್ನು ಕುಡಿದುಬಿಡಲೇ ಅಥವಾ ಅವನನ್ನು ನೋಡುತ್ತಾ ಇರಲೆ ಎನ್ನುವಂತಹ ತನ್ಮಯತೆಯುಂಟಾಗುತ್ತದೆ. ಅವನ ರೂಪವನ್ನು ನೋಡು ನೋಡುತ್ತಾ ತನ್ನನ್ನೇ ಮರೆತು ಪರಮಾತ್ಮನ ಸ್ವರೂಪವೇ ಉಳಿಯುತ್ತದೆ.</p>
<p class="Text">ಧ್ಯಾನಿಸುತ್ತಿರುವ ಸಮಯದಲ್ಲಿ ಬಾರಿ ಬಾರಿಗೂ ರೋಮಾಂಚನವಾಗುತ್ತದೆ. ಆನಂದ ಭಾಷ್ಪ ಸುರಿಯುತ್ತದೆ. ಆಶ್ಚರ್ಯವಾಗುತ್ತದೆ. ತಾನೊಬ್ಬ ತುಚ್ಛ ಮನುಷ್ಯನಾಗಿದ್ದರೂ ಭಗವಂತನು ಸಿಕ್ಕಿರುವನೆಂದು ಆಶ್ಚರ್ಯವಾಗುತ್ತದೆ. ಆನಂದಕ್ಕೆ ಮಿತಿ ಇರುವುದಿಲ್ಲ. ಜ್ಞಾನಕ್ಕೆ ಮಿತಿ ಇರುವುದಿಲ್ಲ. ಶಾಂತಿಗೆ ಮಿತಿ ಇರುವುದಿಲ್ಲ. ಆ ಸ್ವರೂಪವನ್ನು ನೋಡಿ ಭಗವಂತನ ಚರಿತ್ರೆಗಳ ಸ್ಮರಣೆಯುಂಟಾಗುತ್ತದೆ. ಶ್ರೀರಾಮನ ಚರಿತ್ರೆಯಾಗಲೀ ಶ್ರೀಕೃಷ್ಣನ ಚರಿತ್ರೆಯಾಗಲೀ, ಯಾರಿಗೆ ಯಾವುದು ಇಷ್ಟವೋ, ಯಾರ ಮೇಲೆ ಶ್ರದ್ಧೆ ಇದೆಯೋ ಅವನ ಲೀಲೆಯನ್ನು ಸ್ಮರಿಸಿಕೊಳ್ಳಲಿ. ಅವನನ್ನು ನೋಡಿ ನೋಡಿ ಸ್ವಯಂ ಮುಗ್ಧರಾಗಲೀ ಅಥವಾ ಮಾನಸಿಕ ಲೀಲೆಯನ್ನು ನೋಡಿ ಅದೇ ಧ್ಯಾನದಲ್ಲಿ ತನ್ಮಯತೆಯನ್ನು ಹೊಂದಲಿ, ಮತ್ತೆ ಆ ಲೀಲೆಯಲ್ಲಿ ಅವನ ಗುಣಗಳ ದರ್ಶನ ಪಡೆಯಲಿ.</p>
<p class="Text">ಭಗವಂತನು ದೊಡ್ಡ ಪ್ರೇಮಿ, ದೊಡ್ಡ ದಯಾಳು, ಕ್ಷಮಾಶೀಲ ಇವೆಲ್ಲವು ಅವನಲ್ಲಿರುವ ಅನಂತ ಗುಣಗಳು. ಅವನಲ್ಲಿ ಕ್ಷಮೆ, ದಯೆ, ಶಾಂತಿ, ಸಂತೋಷ, ಸರಳತೆ, ಜ್ಞಾನ, ವೈರಾಗ್ಯದಂತಹ ಅಪಾರ ಗುಣಗಳು ತುಂಬಿವೆ. ಅಪರಿಮಿತವಾಗಿವೆ. ನಾವುಗಳು ಅನುಮಾನಿಸುವುದು ತಿಳಿದು ಕೊಂಡಿರುವುದು, ಇವೆಲ್ಲವೂ ಅತ್ಯಂತ ಅಲ್ಪವಾಗಿವೆ. ಅವನ ಗುಣಗಳನ್ನು ನೋಡಿ ನೋಡಿ, ನಾವು ಅವನ ದಯೆ ನಮ್ಮ ಮೇಲೆ ಅಪಾರವಾಗಿದೆ. ನನ್ನಂತಹ ತುಚ್ಛ ಅನರ್ಹ ವ್ಯಕ್ತಿಯಮೇಲೆ ಇಷ್ಟೊಂದು ಪ್ರೇಮ, ದಯೆಯನ್ನಿಟ್ಟಿರುವನೆಂದು ತಿಳಿಯಬೇಕು. ಭಗವಂತನ ಮಂದಿರದ ಬಾಗಿಲು ತೆರೆದಿದೆ, ನೀನು ಒಳಗೆ ಪ್ರವೇಶಿಸು ಅವನ ಕೃಪಾಹಸ್ತ ನಮ್ಮ ಮೇಲಿದೆ, ಹಾಗಿರುವಾಗ ನಮಗೆ ಇನ್ನು ಏನು ಬೇಕಾಗಿದೆ, ಚಿಂತೆ ಏಕೆ ಮಾಡಬೇಕು. ಭಗವಂತನ ದಯೆಯ ರಹಸ್ಯವನ್ನು ಅರಿತರೆ, ತತ್ವಗಳನ್ನು ತಿಳಿದರೆ ಕ್ಷಣಕ್ಷಣಕ್ಕೂ ಮುಗ್ಧತೆಯುಂಟಾಗುತ್ತದೆ. ಪ್ರಸನ್ನತೆ, ಧೀರತೆ, ಗಂಭಿರತೆ, ವೀರತೆ ಮುಂತಾದ ಗುಣಗಳೂ ಮತ್ತು ನಿರ್ಭಯತೆಯುಂಟಾಗುತ್ತದೆ. ನಾನು ಭಗವಂತನಿಗೆ ಶರಣಾಗತನಾಗಿದ್ದೇನೆ, ಭಗವಂತನಿಗೆ ಆಶ್ರಿತನಾಗಿ ಅವನ ತೊಡೆಯ ಮೇಲೆ ಕುಳಿತಿರುವೆನೆಂದು ತಿಳಿದುಕೊಳ್ಳಬೇಕು.</p>
<p class="Text">ಒಬ್ಬ ಹುಡುಗ ಯಾರನ್ನೋ ಬೈದು-ಹೊಡೆದು ಬಂದು ತನ್ನ ರಕ್ಷಣೆಗಾಗಿ ತಾಯಿಯ ಉಡಿಯಲ್ಲಿ ಕುಳಿತು ತಾನು ಸುರಕ್ಷಿತನಾಗಿರುವೆನೆಂದು ತಿಳಿಯುತ್ತಾನೆ. ಆದರೆ ಆ ಇನ್ನೊಬ್ಬನು ಬಂದು ನಿನ್ನ ಮಗ ನನ್ನನ್ನು ಬೈದು ಹೊಡೆದಿದ್ದಾನೆ ಎಂದು ಹೇಳಿದರೆ ತಾಯಿಯು ನ್ಯಾಯವನ್ನು ತೀರ್ಮಾನ ಮಾಡುತ್ತಾಳೆ. ಅವಳು ತನ್ನ ಮಗನನ್ನು ಕೇಳುತ್ತಾಳೆ - ಮಗು! ಇವನನ್ನು ನೀನು ಹೊಡೆದೆಯಾ? ಅವನು ಹೌದು ಎಂದು ಒಪ್ಪಿಕೊಳ್ಳುತ್ತಾನೆ. ತಾಯಿ - ಏಕೆ ಹೊಡೆದೆ ಎಂದು ಕೇಳುತ್ತಾಳೆ. ಮಗ ಹೇಳುತ್ತಾನೆ - ಇವನು ನನಗೆ ಮೊದಲು ಹೊಡೆದನು. ಆಮೇಲೆ ನಾನು ಹೊಡೆದೆ. ಆ ಇನ್ನೊಬ್ಬನು ಬಂದು ನಿನ್ನ ಮಗ ನನ್ನನ್ನು ಬೈದು ಹೊಡೆದಿದ್ದಾನೆಂದು ದೂರು ಹೇಳಿದರೆ ತಾಯಿಯು ನ್ಯಾಯವನ್ನು ತೀರ್ಮಾನ ಮಾಡುತ್ತಾಳೆ. ಅವಳು ತನ್ನ ಮಗನನ್ನು ಕೇಳುತ್ತಾಳೆ - ಮಗು! ಇವನನ್ನು ನೀನು ಏಕೆ ಹೊಡೆದೆ? ಉತ್ತರವಾಗಿ ಅವನು ಹೇಳುತ್ತಾನೆ - ಇವನು ಮೊದಲು ನನ್ನನ್ನು ಬೈದನು. ತನ್ನ ಹುಡುಗನನ್ನು ಪ್ರಶ್ನಿಸುತ್ತಾಳೆ. ಮಗು! ನೀನು ಇವನನ್ನು ಏಕೆ ಬೈದೆ? ಅವನು ಏನೂ ಉತ್ತರ ಕೊಡದೆ ಸುಮ್ಮನಾದುದನ್ನು ನೋಡಿ ತನ್ನ ಮಗನದೇ ತಪ್ಪು ಎಂದು ತಿಳಿಯುತ್ತಾಳೆ. ತನ್ನ ಮಗನು ಮಾಡಿದ ತಪ್ಪಿಗೆ ತಾಯಿಯು ಒಂದು ಏಟು ಕೊಟ್ಟಳು. ಏಟಿನಿಂದ ಹುಡುಗ ಅಳಹತ್ತಿದನು, ಯಾವ ಹುಡುಗ ತಕರಾರು ಮಾಡಿದ್ದನೋ ಅವನಿಗೆ ಖುಷಿಯಾಯಿತು. ಏಟು ಬಿತ್ತು, ಸೇಡು ತೀರಿತು ಎಂದು ಯೋಚಿಸಿದರೆ, ಏಟು ತಿಂದ ಹುಡುಗನು ತಾಯಿಯ ಸೆರಗಿನ ಮರೆಯಲ್ಲಿ ನಗುತ್ತಾನೆ, ಮೇಲಿಂದ ಅಳುತ್ತಾನೆ. ನಗುವುದು ಏಕೆಂದರೆ ತಾಯಿಯ ಏಟು ಸಿಹಿಯಾಗಿರುತ್ತದೆ ಎಂದು. ಆ ಹುಡುಗನು ಪ್ರತಿಯಾಗಿ ಹೊಡೆದಿದ್ದರೆ ಏಟು ಜೋರಾಗಿ ಬೀಳುತ್ತಿತ್ತೆಂದು ಯೋಚಿಸುತ್ತಾನೆ. ಇದೇ ಮಾತು ಭಗವಂತನಿಗೂ ಅನ್ವಯಿಸುತ್ತದೆ.</p>
<p class="Text">ಪಾಪದ ಫಲವನ್ನು ನಮ್ಮ ಹಿತಕ್ಕಾಗಿಯೇ ನಾವು ಅನುಭವಿಸುವಂತೆ ಭಗವಂತನು ಮಾಡುತ್ತಾನೆ, ಅಂದರೆ ದಂಡಿಸುತ್ತಾನೆ. ಏಕೆಂದರೆ ನಾವು ಮಾಡಿದ ಪಾಪಕ್ಕೆ ನಮ್ಮನ್ನು ದಂಡಿಸಿ ಭವಿಷ್ಯದಲ್ಲಿ ಲಕ್ಷಾಂತರ ಜನ್ಮಗಳನ್ನು ತಾಳಿ ಬೆಂದು ಬೇಯಬೇಕಾಗಿದ್ದ ನಮ್ಮನ್ನು ಮುಕ್ತಗೊಳಿಸುತ್ತಾನೆ. ಉದ್ಧರಿಸುತ್ತಾನೆ. ತಾಯಿಯು ತನ್ನ ಮಗನನ್ನು ದಂಡಿಸಿ ಹೊಡೆಯಲು ಬಂದ ಬೇರೆ ಹುಡುಗರಿಂದ ಅವನನ್ನು ಕಾಪಾಡಿದಂತೆ ಭಗವಂತನು ಕಾಪಾಡುತ್ತಾನೆ. ಭಗವಂತನು ತಮ್ಮನ್ನು ಎಲ್ಲ ಪಾಪಗಳಿಂದಲೂ, ಅಂದರೆ ದುರ್ಗುಣಗಳಿಂದಲೂ ಎಲ್ಲ ದುರ್ವ್ಯಸನಗಳಿಂದಲೂ, ದುರಾಚಾರಗಳಿಂದಲೂ ರಕ್ಷಿಸುತ್ತಾನೆ. ನಿದ್ರೆ, ಪ್ರಮಾದಾದಿ ಎಲ್ಲವೂ ಅಪಾಯದ ವಸ್ತುಗಳು. ಭಗವಂತನು ಅಲ್ಪ ಶಿಕ್ಷಯನ್ನು ಕೊಟ್ಟು ಈ ಎಲ್ಲ ಅಪಾಯಗಳಿಂದ ನಮ್ಮನ್ನು ಪಾರು ಮಾಡುತ್ತಾನೆ. ರೋಗಿಯಾಗಬಹುದು, ಕಾಯಿಲೆ ಬರಬಹುದು, ಹುಡುಗ ಸಾಯಬಹುದು ಅಥವಾ ಮನೆಗೆ ಬೆಂಕಿಗೆ ಬೀಳಬಹುದು, ಇವೆಲ್ಲ ಹೊಡೆತಗಳೇ. ಆದರೆ ಇದು ಹೆಚ್ಚು ನೋವಿಲ್ಲದೆ ಸಿಹಿ ದಂಡನೆ. ಇದರಿಂದ ಜೀವಿಯ ಶ್ರೇಯಸ್ಸುಂಟಾಗುತ್ತದೆ. ಭಗವಂತನು ಎಲ್ಲ ಪಾಪಗಳಿಂದಲೂ ಬಿಡುಗಡೆ ಮಾಡುತ್ತಾನೆ. ಈ ಎಲ್ಲ ವಸ್ತುಗಳೂ ನಮ್ಮ ಮನಸ್ಸಿನ ವಿರುದ್ಧವಾಗಿ ಪ್ರಾಪ್ತವಾದರೆ ಇದು ಭಗವಂತನ ವರ, ಕೃಪೆಮಾಡಿ ಕರುಣಿಸಿರುವನೆಂದು ತಿಳಿಯಬೇಕು. ಯಾರು ಭಗವಂತನ ದಯಾ ತತ್ವವನ್ನು ಚೆನ್ನಾಗಿ ತಿಳಿದಿರುತ್ತಾನೋ ಅವನು ನಗು ನಗುತ್ತಲೇ ಇರುತ್ತಾನೆ. ಯಾವುದೇ ಘಟನೆ ಘಟಿಸಿದರೂ ಅದರಲ್ಲಿ ಭಗವಂತನ ದಯೆಯನ್ನೇ ಕಾಣಬೇಕು. ನನ್ನ ಮೇಲೆ ಭಗವಂತನ ದಯಾ ಕಟಾಕ್ಷವಿದೆಯೆಂದು ಮೊದಲು ದಯೆಯನ್ನು ಒಪ್ಪಿಕೊಳ್ಳಬೇಕು. ಮಾನ, ಹಿರಿಮೆ, ಪ್ರತಿಷ್ಠೆ ಇವೆಲ್ಲವೂ ಅಮೃತದಂತೆ ಕಾಣುತ್ತವೆ. ಆದರೆ ಅವುಗಳು ನಾಶವಾಗುತ್ತಲೇ ಇವೆ ಎಂದು ತಿಳಿಯಬೇಕು. ಹಾಗೆ ತಿಳಿಯದೇ ಇರುವ ಜನರು ಮೂರ್ಖರು. ತಿಳಿವಳಿಕೆ ಇರುವವರು ಹಾಗೆ ನಡೆದುಕೊಳ್ಳುವುದಿಲ್ಲ. ಭಗವಂತನ ಬಹು ದೊಡ್ಡ ದಯೆ ಇದೆ ಎಂದು ತಿಳಿಯೋಣ. ಆ ದಯೆಯನ್ನು ಬಾರಿ ಬಾರಿಗೂ ಸ್ಮರಿಸುತ್ತಾ ಮುಗ್ದರಾಗಿರಬೇಕು. ಶ್ರೀರಾಮಚಂದ್ರನು ಲಂಕೆಯಿಂದ ಅಯೋಧ್ಯೆಗೆ ಬಂದಾಗ ಅಮಿತ ರೂಪವನ್ನು ಧರಿಸಿ ಯಥಾಯೋಗ್ಯವಾಗಿ ಎಲ್ಲರನ್ನೂ ಭೇಟಿ ಮಾಡುತ್ತಾನೆ. ಯಾರನ್ನು ಭೇಟಿಯಾದರೂ ಅವರು ಆಶ್ಚರ್ಯ ಹೊಂದಿ ಭಗವಂತನು ಮೊದಲು ನನಗೆ ದರ್ಶನವನ್ನು ಕೊಟ್ಟನು. ನನ್ನ ಭಾಗ್ಯ ತೆರೆಯಿತು. ನಾನೆಲ್ಲಿ! ಭಗವಂತನೆಲ್ಲಿ! ಎಷ್ಟು ಆಶ್ಚರ್ಯಕರವಾದ ವಿಷಯವಾಗಿದೆ. ನಾನೊಬ್ಬ ತುಚ್ಛ ಮನುಷ್ಯ, ತ್ರಿಲೋಕನಾಥನು ಎಲ್ಲರಿಗಿಂತಲೂ ಮೊದಲು ನನಗೆ ದರ್ಶನ ಕೊಟ್ಟನು ಎಂದು ಸಂತೋಷ ಪಡುತ್ತಿದ್ದರು. ಎಲ್ಲರಿಗೂ ಹೀಗೆ ಅನುಭವವಾಗುತ್ತಿತ್ತು. </p>
<p class="Text">ಭಗವಾನ್ ಶಂಕರನು ಭಗವತಿ ಉಮೆಗೆ ಹೇಳುತ್ತಾನೆ-ಉಮಾ! ಮರದ ಕೈಗೊಂಬೆಯನ್ನು ಸೂತ್ರಧಾರನು ಕುಣಿಸುವಂತೆ ಭಗವಂತನು ಎಲ್ಲರನ್ನೂ ಕುಣಿಸುತ್ತಾನೆ. ಅಂದರೆ ಲೀಲೆ ಮಾಡುತ್ತಾನೆ. ಆ ಲೀಲೆಯನ್ನು ಲೀಲೆ ಎಂದು ಸ್ವೀಕರಿಸಿದರೆ ನಾವು ಭವಬಂಧನದಿಂದ ಮುಕ್ತಿಪಡೆಯುತ್ತೇವೆ. ಅವನ ಪ್ರತಿಯೊಂದು ಲೀಲೆಯಲ್ಲಿಯೂ ಒಂದು ವಿಧಿ-ವಿಧಾನವಿರುತ್ತದೆ. ಆಗುತ್ತಿರುವುದೆಲ್ಲವೂ ಅವನ ಆಜ್ಞೆಯಂತೆಯೇ ನಡೆಯುತ್ತಿದೆ. ಭಗವಂತನ ದಯೆಯೆಂದು ಅರಿಯದೇ ಹೋದರೆ ಅದು ಮೂರ್ಖತನವಾಗುತ್ತದೆ. ಅರಿತು ನಡೆದರೆ ಮುಂದೆ ದಯೆಯ ವಿಚಾರವು ಸ್ಪಷ್ಟವಾಗಿ ಅರಿವಿಗೆ ಬರುತ್ತದೆ. ಆಗ ಒಪ್ಪಿಕೊಳ್ಳವ ಮಾತೇ ಇರುವುದಿಲ್ಲ. ಆದರೆ ಶುರುವಿನಲ್ಲಿ ಒಪ್ಪಬೇಕಾಗುತ್ತದೆ; ಮತ್ತು ಒಪ್ಪಿದ ಮೇಲೆ ನೋಡಿ, ಎಂತಹ ಆನಂದ ಉಂಟಾಗುತ್ತದೆ. ಬಾಲಕನು ತಾಯಿಯ ತೊಡೆಯ ಮೇಲೆ ಕುಳಿತಾಗ ನಿರ್ಭಯ ಹೊಂದುವಂತೆ ಅದರಲ್ಲಿ ಅಧಿಕ ಧೈರ್ಯ, ಗಾಂಭೀರ್ಯ ಮತ್ತು ನಿರ್ಭಯತೆಯುಂಟಾಗುತ್ತದೆ.</p>
<p class="Text">ಭಗವಂತನ ತೊಡೆಯ ಮೇಲೆ ಕುಳಿತ ಮೇಲೆ ಇನ್ನು ಯಾರ ಭಯ? ಭಗವಂತನಲ್ಲಿ ಗಾಂಭೀರ್ಯವಿರುವುದರಿಂದ ಅವನಲ್ಲೂ ಗಾಂಭೀರ್ಯವುಂಟಾಗುತ್ತದೆ. ಅವನಲ್ಲಿ ತಾಳ್ಮೆ, ಪ್ರೇಮದ ಜಾಗೃತಿ, ಭಗವಂತನಲ್ಲಿ ಪರಮ ಶ್ರದ್ಧೆ ಉಂಟಾಗುತ್ತದೆ. ಮತ್ತೆ ಭಗವಂತನನ್ನು ಬಿಟ್ಟು ಮತ್ತೆಲ್ಲಿಗೆ ಹೋಗಲು ಸಾಧ್ಯ! ಮನುಷ್ಯನು ಭಗವಂತನನ್ನೇ ಅವಲಂಬಿಸಿದ ಮೇಲೆ ಅವನು ಭವದಿಂದ ಪಾರಾಗುತ್ತಾನೆ.</p>
<p class="Text">ಇನ್ನೊಂದು ವಿಚಾರವೇನೆಂದರೆ ಒಬ್ಬ ಬುದ್ಧಿವಂತ, ವಿದ್ವಾಂಸ, ಆಯುರ್ವೇದ ಶಾಸ್ತ್ರದ ತಜ್ಞವೈದ್ಯನಿದ್ದಾನೆಂದು ಇಟ್ಟುಕೊಳ್ಳೋಣ. ಆದರೆ ಅವನಿಗೆ ಯಶಸ್ಸು ಸಿಕ್ಕದೇ ಇದ್ದಾಗ ಜನರು ಅವನಲ್ಲಿಗೆ ಚಿಕಿತ್ಸೆ ಪಡೆಯಲು ಬರುವುದಿಲ್ಲ. ಆದರೆ ಓದು-ಬರಹ ಅರಿಯದ ಒಬ್ಬ ವ್ಯಕ್ತಿಯು ನಿಧಾನವಾಗಿ ಚಿಕಿತ್ಸೆ ಮಾಡುತ್ತಾ ಸ್ವಲ್ಪ ಅಭ್ಯಾಸವಾದಂತೆ, ಅನುಭವವಾದಂತೆ ಹಾಗೂ ಅವನ ಚಿಕಿತ್ಸೆ ಫಲಕಾರಿಯಾದರೆ ಜನರು ಅವನಲ್ಲಿಗೆ ಚಿಕಿತ್ಸೆ ಪಡೆಯಲು ಬರುತ್ತಾರೆ. ಇದೇ ರೀತಿ ಸಫಲತೆಯು ಸ್ವಲ್ಪವೇ ಸಿಕ್ಕಿದರೂ ಮುಗಿಬೀಳುತ್ತಾರೆ. ಅಂಗುಲ (ಒರಿಸ್ಸಾ) ಎಂಬ ಊರಿನಲ್ಲಿ ಒಬ್ಬ ಹುಡುಗನಿದ್ದನು. ಅವನ ಹತ್ತಿರ ಒಂದು ಬೇರಿನ ಮೂಲಿಕೆ ಇದೆ, ಅದರಿಂದ ಯಾವ ರೋಗಕ್ಕೆ ಆಗಲಿ ಔಷಧಿಕೊಟ್ಟರೆ ಅದು ವಾಸಿಯಾಗುತ್ತದೆಂಬ ಸುದ್ದಿ ಎಲ್ಲ ಕಡೆಯೂ ಹರಡಿತು. ಜನರಿಗೆ ಮಿಥ್ಯಾರೋಪ ಭ್ರಮೆಯುಂಟಾಯಿತು. ಇದು ನಿಜವಾದ ಮಾತಾಗಿರಲಿಲ್ಲ. ಸಂಯೋಗ ವಶಾತ್ ಕೆಲವರ ದುಃಖ ದೂರವಾದುದರಿಂದ ಜನರು ನೂರಾರು, ಸಾವಿರಾರು ಸಂಖ್ಯೆಯಲ್ಲಿ ಬರಲಾರಂಭಿಸಿದರು. ದೊಡ್ಡ ದೊಡ್ಡ ಅಧಿಕಾರಿಗಳು, ಶ್ರೀಮಂತರೂ ಅವನಲ್ಲಿಗೆ ಹೋದರು. ಅವನ ಕೈಯಲ್ಲಿ ಯಶಸ್ಸು, ಸಫಲತೆ ಇತ್ತು. ಅವನಿಗೆ ಔಷಧಿ ಏನೆಂದು ಗೊತ್ತಿರಲಿಲ್ಲ. ಅವನು ಪಂಡಿತನೂ ಆಗಿರಲಿಲ್ಲ. ವೈದ್ಯನೂ ಆಗಿರಲಿಲ್ಲ. ಆದರೆ ಕೆಲವರಿಗೆ ಸ್ವಲ್ಪ ಔಷಧಿ ಕೊಟ್ಟಾಗ ಅದರಲ್ಲಿ ಸಫಲತೆ ದೊರೆಯಿತು. ಇದರಿಂದ ಹಳ್ಳಿಯಿಂದ, ಪಟ್ಟಣದಿಂದ ಜನರು ನುಗ್ಗಿಬರಲಾರಂಭಿಸಿದರು. ಭಾರತ ದೇಶದ ಸಾವಿರಾರು, ಲಕ್ಷಾಂತರ ಜನರು ಆ ಹುಡುಗನಲ್ಲಿಗೆ ಹೋಗಿ ಕೇಳಲು ಪ್ರಾರಂಭಿಸಿದರು. ಒಂದು ಚುಟಕೀ ಔಷಧಿಗಾಗಿ ಹಾತೊರೆಯುತ್ತಿದ್ದರು. ಅಲ್ಲಿ ಒಂದು ದೊಡ್ಡ ಜಾತ್ರೆಯೇ ಆಯಿತು. ನಿಜವಾಗಿಯೂ ಸಫಲತೆ ದೊರೆತರೆ ಹೇಳುವುದೇನಿದೆ. ಭಗವಂತನಲ್ಲಿ ನಿಜವಾದ ಸಾಫಲ್ಯ ದೊರೆಯುತ್ತದೆ. ಮಹಾತ್ಮರಲ್ಲಿ ನಿಜವಾದ ಸಾಫಲ್ಯ ದೊರೆಯುತ್ತದೆ. ಭಗವಂತನು ನನಗೆ ವಿದ್ಯೆ ಬುದ್ಧಿ ಜ್ಞಾನ ಯಾವುದನ್ನು ಕೊಡದಿದ್ದರೂ ಸಫಲತೆಯನ್ನು ಮಾತ್ರ ದಯಪಾಲಿಸಲಿ ಎಂಬುದನ್ನು ಗಮನದಲ್ಲಿಟ್ಟುಕೊಂಡಿರಬೇಕು. ಭಗವಂತನು ಕರುಣಿಸಿದರೆ ಅಲ್ಲಿ ಸಫಲತೆಯಲ್ಲದೆ ಇನ್ನೇನೂ ಇರುವುದಿಲ್ಲ. ಅಲ್ಲಿ ಯಾವ ರೀತಿಯ ಹಾನಿಯಾಗಲೀ ಅಥವಾ ನಷ್ಟವಾಗಲೀ ಇರುವುದಿಲ್ಲ.</p>
<p class="Text">ಒಂದು ಕಥೆ ಹೀಗಿದೆ. ಬಿಕಾನೇರಿನಲ್ಲಿ ಒಬ್ಬ ವ್ಯಾಪಾರಿಯಿದ್ದನು. ಅವನು ಬಿಕಾನೇರಿನ ಮಣ್ಣನ್ನು (ಮುಲ್ತಾನಿ ಮಣ್ಣು) ಮಾರುತ್ತಿದ್ದನು. ಹಿಂದಿನ ಕಾಲದಲ್ಲಿ ರೈಲು ಗಾಡಿಗಳಿರಲಿಲ್ಲ. ಅವನು ಎತ್ತುಗಳ ಮೇಲೆ ಮೂಟೆಗಳಲ್ಲಿ ಮಣ್ಣು ತುಂಬಿಕೊಂಡು ಹೋಗಿ ಮಾರಾಟ ಮಾಡುತ್ತಿದ್ದನು. ಅವನು ಒಂದು ಸಾರಿ ದೆಹಲಿಗೆ ಮುಲ್ತಾನಿ ಮಣ್ಣು ತುಂಬಿಕೊಂಡು ಹೊರಟನು. ದಾರಿಯಲ್ಲಿ ಮಣ್ಣು ಮಾರಾಟವಾಗುತ್ತಿದ್ದಂತೆ ಖಾಲಿ ಮೂಟೆಗಳಲ್ಲಿ ಮರುಳು ತುಂಬಿಕೊಳ್ಳುತ್ತಿದ್ದನು. ಒಬ್ಬ ಬುದ್ಧಿವಂತ ಮನುಷ್ಯನು ದೆಹಲಿಯಿಂದ ಬಿಕಾನೇರಿಗೆ ಹೋಗುತ್ತಿದ್ದನು. ಅವನು ವ್ಯಾಪಾರಿಗೆ, ಖಾಲಿಯಾಗುವ ಚೀಲಗಳಿಗೆ ಮರಳನ್ನು ಏಕೆ ತುಂಬಿಕೊಳ್ಳುತ್ತಿಯಾ? ಎಂದು ಕೇಳಿದನು. ವ್ಯಾಪಾರಿಯು ಇನ್ನೇನು ಮಾಡಲಿ? ಎಂದು ಕೇಳಿದನು. ಅವನು ಎರಡು ಎತ್ತಿನ ಹೊರೆಯನ್ನು ಒಂದು ಎತ್ತಿನ ಮೇಲೆ ಹೊರಿಸು ಒಂದು ಖಾಲಿಯಾಗಿರಲಿ, ವ್ಯರ್ಥವಾಗಿ ಎತ್ತುಗಳ ಮೇಲೆ ಹೊರೆ ಹೊರಿಸಿ ಅವುಗಳಿಗೆ ಏಕೆ ಕಷ್ಟಕೊಡುತ್ತೀಯಾ? ಎಂದು ಹೇಳಿದನು. ಆ ವ್ಯಾಪಾರಿಗೆ ಈ ಮನುಷ್ಯನು ಬುದ್ಧಿವಂತಿಕೆಯ ಮಾತನ್ನು ಹೇಳುತ್ತಿದ್ದಾನೆಂದು ತಿಳಿದನು. ಬೇರೆ ಯಾರೂ ಈ ಮಾತನ್ನು ಹೇಳಿರಲಿಲ್ಲ. ವ್ಯಾಪಾರಿಯು ದೆಹಲಿಯಲ್ಲಿ ನೀನು ಏನು ವ್ಯವಹಾರ ಮಾಡುತ್ತಿರುವೆ? ಎಂದು ಕೇಳಿದನು. ಮನುಷ್ಯನು ಹೇಳಿದನು - ನಾನು ದೆಹಲಿಯಲ್ಲಿ ದೊಡ್ಡ ವ್ಯಾಪಾರ ಮಾಡುತ್ತಿದ್ದೆ. ವ್ಯಾಪಾರಿಯು ಕೇಳಿದನು ಎಷ್ಟು ರೂಪಾಯಿಗಳನ್ನು ಸಂಪಾದಿಸಿದೆ? ಅವನು ಹೇಳಿದನು-ಹತ್ತು ಸಾವಿರ ರೂಪಾಯಿಗಳನ್ನು ಸಂಪಾದಿಸಿದೆ, ನಷ್ಟವಾಯಿತು. ಹಣವೂ ಖರ್ಚಾಗಿ ಹೋಯಿತು. ಹಳ್ಳಿಯ ಋಣವೂ ತಲೆಯ ಮೇಲೆ ಬಂತು. ನನ್ನ ಆಸೆಯೆಲ್ಲವೂ ನಿಷ್ಪಲವಾಗಿ ಮುಖ ತೊರಿಸದೆ ಪ್ರಾಣ ಉಲಿಸಿಕೊಳ್ಳಲು ಓಡಿ ಬಂದಿದ್ದೇನೆ, ವ್ಯಾಪಾರಿಯು ಹೇಳಿದನು. ಅಯ್ಯಾ! ನೀನು ಸಾವಿರಾರು ರೂಪಾಯಿಗಳನ್ನು ಸಂಪಾದಿಸಿದೆ. ಆದರೆ ಬುದ್ಧಿವಂತಿಕೆಯಿಂದ ಕೆಲಸ ಮಾಡಲಿಲ್ಲ. ನಿನ್ನ ಬುದ್ಧಿಯು ಫಲವನ್ನು ಪಡೆಯಲಿಲ್ಲ. ನಿನ್ನ ಬುದ್ಧಿಯನ್ನು ನೀನೇ ಇಟ್ಟುಕೋ. ನಿನ್ನಲ್ಲಿ ಸರಿಯಾದ ಬುದ್ಧಿಯಿದ್ದಿದ್ದರೆ ದೀವಾಳಿಯಾಗಿ ಮುಖ ಮುಚ್ಚಿಕೊಂಡು ಏಕೆ ಬರುತ್ತಿದ್ದೆ. ಇಷ್ಟು ಹೇಳಿ ವ್ಯಾಪಾರಿಯು ನಿಧಾನವಾಗಿ ದೆಹಲಿಗೆ ಹೋಗಿ ಅಲ್ಲಿ ವ್ಯಾಪಾರ ಮಾಡುತ್ತಿದ್ದ ತನ್ನ ಗ್ರಾಹಕನ ಮನೆಯಲ್ಲಿ ತಾನು ತಂದಿದ್ದ ಮರಳಿನ ಮತ್ತು ಮುಲ್ತಾನಿಮಣ್ಣಿನ ಮೂಟೆಗಳನ್ನು ಇಳಿಸಿದನು. ಎಲ್ಲ ಮಣ್ಣು ದೆಹಲಿಯಲ್ಲಿ ವ್ಯಾಪಾರವಾಗಿ ಮರಳಿನ ರಾಶಿಯು ಉಳಿಯಿತು.</p>
<p class="Text">ಅಲ್ಲಿನ ಬಾದಶಾಹನಿಗೆ ಖಾಯಿಲೆಯಾಗಿ ವೈದ್ಯರು ರಾಜಾಸ್ಥಾನದ ಕಡೆಯ ಮರಳನ್ನು ತರಿಸಿಕೊಡಿ, ಅದರಿಂದ ಹೆಚ್ಚು ಗುಣ ಸಿಗುವುದೆಂದು ಹೇಳಿದರು. ರಾಜರು, ವೈದ್ಯರೇ ಆ ಮರಳು ಎಲ್ಲಿ ಸಿಗುವುದು? ಎಂದು ಕೇಳಿದರು ಮೂರು ದಿನಗಳಾಗುತ್ತವೆ. ಒಂದು ದಿನ ಹೋಗಲು, ಒಂದು ದಿನ ವ್ಯವಸ್ಥೆ ಮಾಡಲು, ಒಂದು ದಿನ ಬರುವುದಕ್ಕೆ ಆಗುತ್ತದೆ ಅಲ್ಲಿದ್ದವರಲ್ಲಿ ಒಬ್ಬನು ಹೇಳಿದನು. ಮಹಾಪ್ರಭು! ಇಲ್ಲಿ ಒಬ್ಬ ವ್ಯಾಪಾರಿಯ ಬಳಿ ರಾಜಾಸ್ಥಾನ ಮರಳೀನ ರಾಶಿ ಇದೆ. ರಾಜನು ಹೇಳಿದನು - ಇಲ್ಲಿಯೇ ಸಿಗುವುದಾದರೆ ಬಿಕಾನೇರಿಗೆ ಏಕೆ ಹೋಗಬೇಕು. ಹೋಗಿ ಖರೀದಿಸಿ ತನ್ನಿ ಅವನು ಆ ವ್ಯಾಪಾರಿಯ ಹತ್ತಿರ ಹೋಗಿ ರಾಜಾಸ್ಥಾನದ ಮರಳು ಮತ್ತು ಮುಲ್ತಾನಿ ಮಣ್ಣು ಎಲ್ಲಿಂದ ಬಂದಿದೆ ಇದಕ್ಕೆ ಹಣವೆಷ್ಟು? ಎಂದು ಕೇಳಿದನು. ಆ ವ್ಯಾಪಾರಿಯು ಹೇಳಿದನು. ಇರಲಿ ರಾಜಾಸ್ಥಾನ ಮರಳು, ಮಣ್ಣನ್ನು ಮಾರಿದ ಧಾರಣೆಗೆ ಇದನ್ನು ಮಾರುತ್ತೇನೆ. ನಿಮಗೆಷ್ಟು ಬೇಕೋ ತೆಗೆದುಕೊಳ್ಳಿ. ಹೀಗೆ ಮಣ್ಣಿನ ಧಾರಣೆಗೆ ಆ ಮರಳು ಸಹ ಮಾರಾಟವಾಯಿತು. ಇದನ್ನು ನೋಡಿ ಅಲ್ಲಿದ್ದ ಉಳಿದ ವ್ಯಾಪಾರಿಗಳು ಬಿಕಾನೇರಿನ ವ್ಯಾಪಾರಿಗೆ ಹೇಳಿದರು ಆ ಬುದ್ಧಿವಂತನ ಮಾತನ್ನು ನೀನು ಕೇಳಿದ್ದರೆ ಈಗ ನಿನಗೆ ದೊರೆತ ಲಾಭದಿಂದ ವಂಚಿತನಾಗುತ್ತಿದ್ದೆ. ಇದರ ತಾತ್ಪರ್ಯವೇನೆಂದರೆ ಯಾರ ಬುದ್ಧಿಯಿಂದ ಕೆಲಸವಾಗುವುದಿಲ್ಲವೋ ಅದನ್ನು ಒಪ್ಪಿಕೊಳ್ಳಬಾರದು. ಅವನು ಎಷ್ಟೇ ಬುದ್ಧಿವಂತನಾಗಿರಲಿ. ಪಂಡಿತನಾಗಿರಲಿ, ಅದಕ್ಕೆ ಕಿವಿಗೊಡಬಾರದು. ಈ ತರಹದ ಬುದ್ಧಿಯ ಮಾತನ್ನು ಕೇಳಿದರೆ ನಷ್ಟ ಹೊಂದಲು ಸಿದ್ಧರಿರಬೇಕಾಗುತ್ತದೆ. ಭಗವಂತನು ಹೇಳಿದ ಬುದ್ಧಿಯನ್ನು, ಶಾಸ್ತ್ರಗಳಲ್ಲಿ ಹೇಳಿರುವ, ಮಹಾತ್ಮರು ಹೇಳಿರುವ ಬುದ್ಧಿಯ ಮಾತುಗಳಿಗೆ ಗಮನಕೊಟ್ಟು ಅದರಂತೆ ನಡೆಯಬೇಕು. ಇದರಿಂದ ಪ್ರತ್ಯಕ್ಷವಾಗಿ ಲಾಭವಾಗಬಹುದು. ನಮ್ಮ ಅಲ್ಪ ಬುದ್ಧಿಯನ್ನು ಉಪಯೋಗಿಸಿದರೆ ಅಲ್ಲಿ ಕೇವಲ ಅಂಧಕಾರ ಉಂಟಾಗುತ್ತದೆ. ಇದಕ್ಕೊಂದು ಉದಾಹರಣೆ ಕೊಡಬಹುದು - ಒಂದು ಊರಿನಲ್ಲಿ ಒಬ್ಬ ನಾಸ್ತಿಕ ಮತ್ತು ಆಸ್ತಿಕ ಇಬ್ಬರೂ ಇದ್ದರು. ಅವರು ಒಂದು ಫಲಭರಿತ ಮಾವಿನ ಮರದ ಕೆಳಗೆ ಕುಳಿತಿದ್ದರು. ಆಸ್ತಿಕನು ಹೇಳಿದನು - ಭಗವಂತನಿರುವಲ್ಲಿ ತಪ್ಪು ಆಗುವುದೇ ಇಲ್ಲ. ಭಗವಂತನು ಮಾಡುವ ಕ್ರಿಯೆ ಮತ್ತು ವಿಧಾನಗಳು ಮಂಗಳಮಯವೇ ಆಗಿರುತ್ತದೆ. ಅಲ್ಲಿ ವಿಳಂಬವಿರಬಹುದು, ಕತ್ತಲೆಯಿಲ್ಲ. ನಾಸ್ತಿಕನು ಹೇಳಿದನು- ನೋಡು, ದೊಡ್ಡ ಮರಕ್ಕೆ ದೇವರು ಚಿಕ್ಕ ಚಿಕ್ಕ ಫಲಗಳನ್ನು ಕೊಟ್ಟಿದ್ದಾನೆ. ಉದಾಹರಣೆಗೆ ಕುಂಬಳಕಾಯಿ ಬೆಳೆದಾಗ ಅದರ ತೂಕ ಐದು ಕೆ.ಜಿ. ಅಥವಾ ಹತ್ತು ಕೆ.ಜಿ.ಯವರೆಗೂ ಇರುತ್ತದೆ. ಆದರೆ ಮಾವಿನ ಮರ ಎಷ್ಟು ದೊಡ್ಡದಾದರೂ ಅದಕ್ಕೆ ಚಿಕ್ಕ ಚಿಕ್ಕ ಕಾಯಿಯನ್ನು ಕೊಟ್ಟಿದ್ದಾನೆ. ಅದು ನೂರು, ನೂರೈವತ್ತು ಗ್ರಾಂ ತೂಗಬಹುದು. ಇದರಿಂದ ಈಶ್ವರನಿಗೆ ಬುದ್ಧಿ ಸ್ವಲ್ಪ ಕಮ್ಮಿ ಎಂದು ಸಿದ್ಧವಾಗುತ್ತದೆ. ಹೀಗೆ ಅವನು ಹೇಳುತ್ತಿರುವಾಗ ಮೇಲಿನಿಂದ ಒಂದು ಮಾವಿನಹಣ್ಣು ಅವನ ತಲೆಯ ಮೇಲೆ ಬಿದ್ದಿತು. ಅದರಿಂದ ಅವನ ತಲೆಗೆ ಪೆಟ್ಟಾಯಿತು. ಅವನು ರಾಮ ರಾಮ ಎಂದು ಹೇಳಿದನು. ಆಸ್ತಿಕನು ಹೇಳಿದನು-ಏನಾದರೂ ಹತ್ತು ಕೆ.ಜಿ. ತೂಕದ ಮಾವಿನ ಹಣ್ಣು ನಿನ್ನ ತಲೆಯ ಮೇಲೆ ಬಿದ್ದಿದ್ದರೆ ಏನು ಗತಿ, ನಿನ್ನ ಉತ್ತರಕ್ರಿಯೆ ಆಗುತ್ತಿತ್ತು. ನೋಡು ಶ್ರೀ ರಾಮನಿಂದ ತಪ್ಪಾಗುವುದಿಲ್ಲ. ಅವನಲ್ಲಿ ತಪ್ಪು ಹುಡುಕಿದರೆ ಅದು ಮೂರ್ಖತನ.</p>
<p class="Text">ಭಗವಂತನ ದಯೆಯು ವಿಚಾರವಾಗಿ ಒಂದು ಮಾತು ಹೇಳುತ್ತೇನೆ ನಾವು ಭಗವಂತನಲ್ಲಿ ದಯೆಯ ಪ್ರಮಾಣ ಎಷ್ಟು ಇದೆ ಎಂದು ಭಾವಿಸುತ್ತೇವೆಯೋ ಅದರ ಸಾವಿರ ಪಟ್ಟು ಲಕ್ಷಪಟ್ಟು ಅವನ ದಯೆ ನಮ್ಮ ಮೇಲಿರುತ್ತದೆ. ಇದನ್ನು ನಾವು ಒಪ್ಪಿಕೊಂಡರೆ ನಮಗೆ ಎಷ್ಟೊಂದು ಸಂತೋಷ, ಶಾಂತಿ ದೊರೆಯುತ್ತದೆಂದರೆ ಪ್ರಪಂಚದ ಮತ್ತು ಶರೀರದ ಚಿಂತೆಯಿಂದ ಮುಕ್ತರಾಗಿ ಎಲ್ಲೆಲ್ಲಿಯೂ ಭಗವಂತನೇ ಕಂಡು ಬರುತ್ತಾನೆ.</p>
<p class="Text para-style-override-2">ನಾವು ಭಗವಂತನಲ್ಲಿ ವಿಶ್ವಾಸವಿಡಬೇಕು. ಶ್ರದ್ಧೆ ಇರಬೇಕು. ನಾವು ಈ ಮಾತನ್ನು ಸ್ವೀಕರಿಸಿದರೆ ಮುಂದೆ ಭಗವಂತನು ಸ್ವತಃ ನಮ್ಮ ಅರಿವಿಗೆ ಸಿಕ್ಕುತ್ತಾನೆ.<span></span></p>


<p class="Page-Break"> </p>
<p class="Chapter-Heading" id="toc_marker-13">11. ಸಹವಾಸದಂತೆ ಬುದ್ಧಿ</p>
<p class="Text">ನಾವು ಒಳ್ಳೊಳ್ಳೆಯ ಮಾತುಗಳನ್ನು ಕೇಳುತ್ತಿರುತ್ತೇವೆ. ಸತ್ಸಂಗದಲ್ಲಿ ಒಳ್ಳೆಯ ವಕ್ತಾರರು ಬಂದು ಎಲ್ಲ ರಹಸ್ಯದ ಮಾತುಗಳನ್ನು, ಗೋಪನೀಯ ಮಾತುಗಳನ್ನು, ತತ್ವದ ಮಾತುಗಳನ್ನೂ ಹೇಳುತ್ತಾರೆ. ಆದರೆ ಅವೆಲ್ಲವುಗಳನ್ನು ಕೇಳಿಯೂ ಸಹ ಅವುಗಳ ಪ್ರಭಾವವು ಆಗುವುದಿಲ್ಲ. ಅದಕ್ಕೇನು ಕಾರಣ? ಇದು ವಿಚಾರ ಮಾಡಲು ಯೋಗ್ಯವಾದುದು. ವಕ್ತಾರರ ವಿಚಾರದಲ್ಲಿ ನಾನೇನು ಹೇಳಲಿ? ಶ್ರೋತೃಗಳ ದೋಷವನ್ನು ನಾನು ಹೇಗೆ ಹೇಳಲಿ ಕೇಳುವವರೂ ಹೇಳುವವರೂ ಇಬ್ಬರೂ ಭಾವುಕರೇ! ನಾನು ಯೋಗ್ಯನಲ್ಲ, ನನಗೆ ಆಧಿಕಾರವಿಲ್ಲ ಎಂದು ನನ್ನ ಅರ್ಹತೆಯನ್ನು ಹೇಳುವ ಅಧಿಕಾರ ಅವನಿಗಿರುವುದಿಲ್ಲ. ಅವನು ಇನ್ನೊಬ್ಬರನ್ನು ಕುರಿತು ಹಾಗೆ ಹೇಳುವ ಅಧಿಕಾರವೂ ಅವನಿಗಿರುವುದಿಲ್ಲ. ಅವನು ವಕ್ತಾರನೇ ಆಗಿರಬಹುದು ಅಥವಾ ಶ್ರೋತೃವೇ ಆಗಿರಬಹುದು. ಅವನು ತನ್ನನ್ನು ಕುರಿತು ಹೇಳಿಕೊಳ್ಳಬಹುದು. ಈ ವಿಚಾರವಾಗಿ ನನಗೆ ಒಂದು ಕಥೆ ನೆನಪಿಗೆ ಬರುತ್ತದೆ. ಆ ಕಥೆ ಹೀಗಿದೆ.</p>
<p class="Text">ಒಬ್ಬ ರಾಜನಿದ್ದನು. ಅವನಲ್ಲಿಗೆ ಒಬ್ಬ ದೊಡ್ಡ ವಿದ್ವಾಂಸನು ಬರುತ್ತಿದ್ದನು. ಅವನು ಪ್ರತಿ ದಿನವೂ ರಾಜನಿಗೆ ಕಥೆ ಹೇಳುತ್ತಿದ್ದನು. ಹಾಗೆ ಅವನು ರಾಜನಿಗೆ ಕಥೆ ಹೇಳುತ್ತಾ-ಹೇಳುತ್ತಾ ಅನೇಕ ವರ್ಷಗಳು ಕಳೆದವು. ಒಂದು ದಿನ ರಾಜನು ಪಂಡಿತರಿಗೆ ಹೇಳಿದನು-ಪಂಡಿತರೇ! ತಾವು ದಿನವೂ ಕಥೆ ಹೇಳುತ್ತಾ ಹಲವು ವರ್ಷಗಳು ಕಳೆದವು. ಈ ದಿನ ಹೇಳಿದ ಕಥೆಯನ್ನೇ ಪ್ರತಿದಿನವೂ ಹೇಳುತ್ತಿರುವಿರಿ. ಹೇಳುತ್ತಾ ಹೇಳುತ್ತಾ ತಾವು ವೃದ್ಧರಾದಿರಿ. ಹಾಗೆಯೇ ನಾನು ವೃದ್ಧನಾದೆ. ಆದರೆ ನಾನು ಹಲವು ವರ್ಷಗಳ ಹಿಂದೆ ಹೇಗಿದ್ದೆನೋ ಈಗಲೂ ಹಾಗೆಯೇ ಇದ್ದೇನೆ. ತಮ್ಮ ಕಥೆಯ ನಿಮಿತ್ತ ವರ್ಷಕ್ಕೆ ಮೂರು-ನಾಲ್ಕು ಸಾವಿರ ರೂಪಾಯಿಗಳು ಖರ್ಚಾಗುತ್ತಿವೆ. ನಾಲ್ಕು ಸಾವಿರ ರೂಪಾಯಿಗಳನ್ನು ಪ್ರತಿ ವರ್ಷವೂ ಏಕೆ ಖರ್ಚು ಮಾಡಲಿ? ಅದರಿಂದ ಏನಾದರೂ ಲಾಭವಾಗಬೇಕು. ನನ್ನ ಮತ್ತು ತಮ್ಮ ಇಬ್ಬರ ಸಮಯವೂ ನಷ್ಟವಾಗುತ್ತಿದೆ. ಹಣವೂ ಖರ್ಚಾಗುತ್ತಿದೆ. ಇದು ಸರಿಯಾಗಲು ಏನಾದರೊಂದು ಉಪಾಯವನ್ನು ಹೇಳಿರಿ. ನಾನು ತಮ್ಮ ಮಾತುಗಳನ್ನು ಕೇಳುತ್ತಿದ್ದೇನೆ. ತಾವು ವೈರಾಗ್ಯ, ಭಕ್ತಿ, ಜ್ಞಾನದ ಮಾತುಗಳನ್ನು ಆಡುತ್ತೀರಿ. ಆದರೆ ತಮ್ಮ ಮಾತುಗಳನ್ನು ಕೇಳಿ ನಾನು ಭಕ್ತನಾಗಲೀ, ಜ್ಞಾನಿಯಾಗಲೀ, ಯೋಗಿಯಾಗಲೀ ಮತ್ತು ಸದಾಚಾರಿಯಾಗಲೀ ಯಾವುದೂ ಆಗಲಿಲ್ಲ. ತಾವು ಇದಕ್ಕೆ ಉತ್ತರವನ್ನು ಒಂದು ತಿಂಗಳ ಒಳಗೆ ಕೊಡಬೇಕು. ತಾವು ಒಂದು ತಿಂಗಳ ಒಳಗೆ ಉತ್ತರ ಕೊಡದೇ ಹೋದರೆ ಈ ಕಥಾಕಾಲಕ್ಷೇಪವನ್ನು ನಿಲ್ಲಿಸುವುದಲ್ಲದೆ ತಮ್ಮ ವೇತನವನ್ನೂ ನಿಲ್ಲಿಸಲಾಗುವುದು. ತಾವು ನಿಮ್ಮ ಬದುಕಿಗೆ ಬೇರೆ ದಾರಿ ಹುಡುಕಿಕೊಳ್ಳಬೇಕಾದೀತು. ರಾಜನ ಈ ಮಾತುಗಳನ್ನು ಕೇಳಿ ಪಂಡಿತನಿಗೆ ಸ್ಮೃತಿ ತಪ್ಪಿದಂತಾಯಿತು. ಅವನು ತಾನು ಇದಕ್ಕೆ ಏನು ಉತ್ತರ ಕೊಡಲೆಂದು ಯೋಚನೆ ಮಾಡತೊಡಗಿದನು. ಈ ರೀತಿ ಚಿಂತೆಯಿಂದ ಹೋಗುತ್ತಿರುವಾಗ ದಾರಿಯಲ್ಲಿ ಪಂಡಿತರಿಗೆ ಓರ್ವ ನಿಜವಾದ ಮಹಾತ್ಮರು ಸಿಕ್ಕಿದರು. ಅವರು ವಾಸ್ತವವಾಗಿಯೂ ಒಬ್ಬ ಶ್ರೇಷ್ಠ ಮಹಾತ್ಮರಾಗಿದ್ದರು. ಪಂಡಿತನ ಪೆಚ್ಚು ಮೋರೆಯನ್ನು ನೋಡಿ ಏನು ವಿಚಾರವೆಂದು ಅವನನ್ನು ಕೇಳಿದರು. ಪಂಡಿತನು ಹೇಳಿದನು - ಒಂದು ತಿಂಗಳ ನಂತರ ನನ್ನ ಜೀವನ ನಿರ್ವಹಣೆ ಅಂದರೆ ಉದರ ಪೋಷಣೆಯ ಮಾರ್ಗ ನಿಂತು ಹೋಗುತ್ತದೆ. ಮಹಾತ್ಮರು ಕೇಳಿದರು - ಏಕೆ? ಅವನು ತನಗೆ ರಾಜನು ಕೇಳಿದ ಪ್ರಶ್ನೆಯನ್ನೂ ಅದಕ್ಕೆ ತನ್ನಲ್ಲಿ ಯಾವ ಉತ್ತರವೂ ಇಲ್ಲದಿರುವುದನ್ನೂ ಮಹಾತ್ಮರಿಗೆ ಹೇಳಿದನು. ತಾನು ಹೇಳಿದ ಜ್ಞಾನ, ವೈರಾಗ್ಯ ಭಕ್ತಿಯ ಮಾತುಗಳನ್ನು ಕೇಳಿ ರಾಜನಿಗೆ ಅವುಯಾವುದೂ ಉಂಟಾಗದೇ ಇರುವುದರಿಂದ ಅದರ ಕಾರಣವೇನೆಂದು ಒಂದು ತಿಂಗಳೊಳಗೆ ಉತ್ತರ ಹೇಳದೇಹೋದರೆ ತನಗೆ ಕೊಡುತ್ತಿರುವ ಉದರ ನಿರ್ವಹಣೆಯ ಖರ್ಚನ್ನು ರಾಜನು ನಿಲ್ಲಿಸುತ್ತಾನೆಂಬುದನ್ನು ಹೇಳಿದನು.</p>
<p class="Text"><span class="char-style-override-4">ಮಹಾತ್ಮರು ಹೇಳಿದರು - </span>ಇದಕ್ಕೇಕೆ ಚಿಂತಿಸುವಿರಿ? ಇದಕ್ಕೆ ಉತ್ತರವನ್ನು ನಾನು ಹೇಳುತ್ತೇನೆ. ಪಂಡಿತನು ಹೇಳಿದನು - ಇದರ ಉತ್ತರವನ್ನು ತಾವು ಕೊಟ್ಟರೆ ನನಗೆ ಹಾನಿಯೇ ಆಗುತ್ತದೆ. ಏಕೆಂದರೆ ಇದಕ್ಕೆ ಉತ್ತರವನ್ನು ಪಂಡಿತರು ಕೊಡುವುದಕ್ಕಾಗದೆ ಒಬ್ಬ ಸಾಧುಗಳು ಕೊಟ್ಟಿದ್ದಾರೆಂದು ರಾಜ ತಿಳಿಯುತ್ತಾನೆ. ಮಹಾತ್ಮರು ಹೇಳಿದರು - ಇಲ್ಲಿ ವ್ಯಕ್ತಿತ್ವಕ್ಕೆ ಕುಂದು ಬರುವುದಿಲ್ಲ. ತಾವು ಹೋಗಿ ರಾಜನಿಗೆ, ಇದು ಮಾಮೂಲಿ ವಿಚಾರ. ಇದರ ಉತ್ತರವನ್ನು ನನ್ನ ಶಿಷ್ಯ ಕೊಡುತ್ತಾನೆಂದು ಹೇಳಿ ನಾನು ತಮ್ಮ ಶಿಷ್ಯನಾಗಿ ಉತ್ತರವನ್ನು ಕೊಡುತ್ತೇನೆ. ಆಗ ನಿಮಗೆ ಯಾವ ಹಾನಿಯೂ ಆಗುವುದಿಲ್ಲ. ಪಂಡಿತನು ಅದಕ್ಕೆ ಒಪ್ಪಿಕೊಂಡು ಮಾರನೆಯ ದಿನ ರಾಜನ ಹತ್ತಿರ ಹೋದನು. ರಾಜನು ಪಂಡಿತರೇ! ಆ ಪ್ರಶ್ನೆಗೆ ಉತ್ತರ ಹೇಳುವಿರಾ? ಎಂದು ಕೇಳಿದನು. ಪಂಡಿತನು ಹೇಳಿದನು - ಇದರ ಉತ್ತರ ಸಾಧಾರಣವಾಗಿದೆ. ಇದಕ್ಕೆ ಉತ್ತರವನ್ನು ನನ್ನ ಶಿಷ್ಯನೇ ಕೊಡುತ್ತಾನೆ. ನನಗೆ ಇಂತಹ ಬಹಳ ಜನರು ಶಿಷ್ಯರಿದ್ದಾರೆ. ರಾಜನು ಹೇಳಿದನು - ನನಗೇನು ತಾವೂ ಆಗಬಹುದು ತಮ್ಮ ಶಿಷ್ಯರು ಆಗಬಹುದು. ನನಗೆ ನನ್ನ ಪ್ರಶ್ನೆಗೆ ಉತ್ತರಬೇಕು. ನಾಳೆ ತಾವು ತಮ್ಮ ಶಿಷ್ಯರನ್ನು ಕರೆದು ತನ್ನಿರಿ. ಮಾರನೆಯ ದಿನ ಪಂಡಿತನು ಮಹಾತ್ಮರನ್ನು ಕರೆದುತಂದನು. ಅವರು ಪಂಡಿತನ ಶಿಷ್ಯರಾಗಿ ಅವನ ಜೊತೆ ಹೋದರು. ರಾಜನು ಕೇಳಿದನು - ತಾವು ಇವರ ಶಿಷ್ಯರೋ? ಅವರು ಹೇಳಿದರು - ಹೌದು ಮಹಾರಾಜ!, ರಾಜನು ಹೇಳಿದನು-ನಮ್ಮ ಪ್ರಶ್ನೆ ನಿಮಗೆ ಗೊತ್ತೇ? ಮಹಾತ್ಮರು ಹೇಳಿದರು - ಹೌದು! ಗೊತ್ತು ತಾವು ಜ್ಞಾನ, ವೈರಾಗ್ಯ, ಭಕ್ತಿಯ ಮಾತುಗಳನ್ನು ಸುಮಾರು ಮೂವತ್ತು ವರ್ಷಗಳಿಂದ ಕೇಳುತ್ತಿದ್ದರೂ ಅವುಗಳ ಪ್ರಭಾವ ಮಾತ್ರ ತಮ್ಮ ಮೇಲೆ ಏಕೆ ಆಗಿಲ್ಲ, ಅದೇ ತಾನೇ ನಿಮ್ಮ ಪ್ರಶ್ನೆ ರಾಜನು ಹೇಳಿದನು - ಹೌದು, ಅದೇ ನ್ನನ ಪ್ರಶ್ನೆ. ಆಗ ಪಂಡಿತನ ಶಿಷ್ಯರು ಹೇಳಿದರು - ತಾವು ತಮ್ಮ ರಾಜ್ಯದ ಅಧಿಕಾರವನ್ನು, ಶಕ್ತಿಯನ್ನು ಎರಡು ಗಂಟೆಗಳ ಕಾಲ ನನಗೆ ಕೊಡಿ. ಆಗ ತಮ್ಮ ಪ್ರಶ್ನೆಗೆ ಉತ್ತರವನ್ನು ಹೇಳುತ್ತೇನೆ. ರಾಜನು ತನ್ನ ಎಲ್ಲ ಕರ್ಮಚಾರಿಗಳನ್ನು ಕರೆದು, ನಾನು ರಾಜ್ಯದ ಅಧಿಕಾರವನ್ನು ಎರಡು ಗಂಟೆಗಳ ಸಮಯ ಇವರಿಗೆ ಒಪ್ಪಿಸಿದ್ದೇನೆ. ನೀವೆಲ್ಲರೂ ಇವರು ಹೇಳಿದಂತೆ ಮಾಡಿರಿ ಎಂದು ಆಜ್ಞೆ ಮಾಡಿದನು.</p>
<p class="Text">ರಾಜ ಸಿಂಹಾಸನದ ಮೇಲೆ ಕುಳಿತು ಮಹಾತ್ಮರು ಪಂಡಿತರನ್ನು ಹಗ್ಗದಿಂದ ಕಟ್ಟಿಹಾಕಲು ಅಪ್ಪಣೆ ಮಾಡಿದರು. ಅವರ ಆಜ್ಞೆಯಂತೆಯೇ ಸೇವಕರು ಪಂಡಿತರನ್ನು ಕಟ್ಟಿಹಾಕಿದರು. ಹಾಗೆಯೇ ಆಜ್ಞೆಯಂತೆ ರಾಜನನ್ನು ಕಟ್ಟಿ ಹಾಕಿದರು. ಈ ಮಹಾತ್ಮರು ಏನು ಮಾಡುತ್ತಿದ್ದಾರೆ, ಗೊತ್ತಾಗುತ್ತಿಲ್ಲವಲ್ಲ, ಎಂದು ಅವರಿಬ್ಬರೂ ಯೋಚಿಸಿದರು. ಮಹಾತ್ಮರು ಈಗ ಪಂಡಿತರಿಗೆ ಹೇಳಿದರು - ಪಂಡಿತರೇ! ತಾವು ಮಹಾರಾಜರಿಗೆ ಇಷ್ಟು ದಿನಗಳವರೆಗೂ ಕಥೆ ಹೇಳಿದಿರಿ. ಈಗ ತಮ್ಮನ್ನು ಬಂಧನ ಮುಕ್ತಗೊಳಿಸುವಂತೆ ಅವರಿಗೆ ಹೇಳಿ. ಪಂಡಿತರು ಆ ಮಾತಿನಂತೆ ತಮ್ಮನ್ನು ಬಂಧನದಿಂದ ಮುಕ್ತಗೊಳಿಸುವಂತೆ ರಾಜನಿಗೆ ಹೇಳಿದರು. ಆ ಮಾತಿಗೆ ರಾಜನು, ನಾನು ಹೇಗೆ ನಿಮ್ಮ ಹಗ್ಗವನ್ನು ಬಿಚ್ಚಲಿ, ನಾನೇ ಸ್ವತಃ ಬಂಧನಕ್ಕೆ ಗುರಿಯಾಗಿದ್ದೇನೆ. ಎಂದು ಹೇಳಿದರು. ಹೇಗಾದರೂ ಮಾಡಿ ತಮ್ಮನ್ನು ಬಂಧನದಿಂದ ಬಿಡುಗಡೆ ಮಾಡಬೇಕೆಂದು ಪಂಡಿತರು ಮತ್ತೆ ಕೇಳಿದಾಗ, ನನ್ನ ಆಜ್ಞೆ ನಡೆಯುವುದಿಲ್ಲ, ಹೇಗೆ ಬಂಧನದಿಂದ ಬಿಡುಗಡೆ ಮಾಡಲಿ ಎಂದು ತನ್ನ ಅಸಹಾಯಕತೆಯನ್ನು ರಾಜನು ವ್ಯಕ್ತಪಡಿಸಿದನು. ಮಹಾತ್ಮರು ರಾಜನಿಗೆ ಹೇಳಿದರು - ತಾವು ಇಷ್ಟು ವರ್ಷಗಳಿಂದ ಕಥೆಯನ್ನು ಪಂಡಿತರಿಂದ ಕೇಳುತ್ತಿದ್ದೀರಿ. ಈಗ ತಮ್ಮನ್ನು ಬಂಧನದಿಂದ ಬಿಡಿಸುವಂತೆ ಪಂಡಿತರಿಗೆ ಹೇಳಿರಿ. ಅದಕ್ಕೆ ಪಂಡಿತರು, ನಾನೇ ಸ್ವತಃ ಬಂಧನದಲ್ಲಿ ಸಿಕ್ಕಿರುವುದರಿಂದ ಮಹಾರಾಜರನ್ನು ಹೇಗೆ ಬಂಧಮುಕ್ತಗೊಳಿಸಲು ಸಾಧ್ಯ? ಎಂದು ತಮ್ಮ - ತಮ್ಮ ವಿವಶತೆಯನ್ನು ವ್ಯಕ್ತಪಡಿಸಿದರು. ಈಗ ರಾಜನನ್ನು ಮಹಾತ್ಮರು ಪ್ರಶ್ನಿಸಿದರು - ಈಗ ತಮ್ಮ ಪ್ರಶ್ನೆಗೆ ಉತ್ತರ ಸಿಕ್ಕಿತೋ ಇಲ್ಲವೋ? ರಾಜನಿಗೆ ಅರ್ಥವಾಗದೇ ತನಗೆ ಗೊತ್ತಾಗಲಿಲ್ಲವೆಂದು ಹೇಳಿದನು. ಮಹಾತ್ಮರು ಹೇಳಿದರು - ಈಗಲೂ ಗೊತ್ತಾಗಲಿಲ್ಲವೆ? ಸ್ವತಃ ತಾವೇ ಬಂಧಿತರಾಗಿರುವಾಗ ಇನ್ನೊಬ್ಬರನ್ನು ಹೇಗೆ ಬಂಧ ಮುಕ್ತಗೊಳಿಸುವಿರಿ? ತಮ್ಮನ್ನು ತಾವೇ ಬಿಡಿಸಿಕೊಳ್ಳಲು ಸಾಧ್ಯವಿಲ್ಲವಾಗಿರುವಾಗ ಬೇರೆಯವರನ್ನು ಬಿಡಿಸುವುದು ಹೇಗೆ ಸಾಧ್ಯ? ರಾಜನು ಹೇಳಿದನು - ಹೌದು, ಈಗ ತಿಳಿದುಕೊಂಡೆ. ಮಹಾತ್ಮರು ಪಂಡಿತರಿಗೆ ಹೇಳಿದರು - ಇದರ ಅಭಿಪ್ರಾಯ ನಿಮಗೆ ಗೊತ್ತಾಯಿತೇ? ನೀವು ಬಂಧಿತರಾಗಿರುವಾಗ ಇನ್ನೊಬ್ಬರನ್ನು ಬಂಧಮುಕ್ತರನ್ನಾಗಿ ಮಾಡಲು ಸಾಧ್ಯವೇ? ಪಂಡಿತರು ಹೇಳಿದರು - ಇಲ್ಲ, ಸಾಧ್ಯವಿಲ್ಲ. ಆಗ ಮಹಾತ್ಮರು ಹೇಳಿದರು - ಮಹಾರಾಜ! ವಿಚಾರವೇನೆಂದರೆ ಈ ಪಂಡಿತರು ತಮಗೆ ಕಥೆಯನ್ನೇನೋ ಉಪದೇಶ ಮಾಡುತ್ತಿದ್ದರು. ಆದರೆ ಅವರು ಸ್ವತಃ ಸಂಸಾರ ಬಂಧನದಲ್ಲಿ ಸಿಕ್ಕಿರುವರು. ತಾವು ಇವರ ಉಪದೇಶದಿಂದ ಮೋಕ್ಷ ಪಡೆಯಲು ಬಯಸುತ್ತೀರಿ. ಒಂದು ವೇಳೆ ಪಂಡಿತರು ಸ್ವತಃ ಮುಕ್ತರಾಗಿದ್ದರೆ ತಮ್ಮನ್ನೂ ಮುಕ್ತಗೊಳಿಸಬಲ್ಲರಾಗಿರುತ್ತಿದ್ದರು. ಕೇವಲ ಕಥೆ ಹೇಳುವುದರಿಂದ ಯಾರಿಗೂ ಮೋಕ್ಷ ಸಿಗುವುದಿಲ್ಲ. ಗಿಳಿ ಮತ್ತು ಮೈನಾ ಹಕ್ಕಿಗಳು ರಾಧೇಕೃಷ್ಣ - ರಾಧೇಕೃಷ್ಣ ಎಂದು ಪದೇ ಪದೇ ಹೇಳಿದ್ದೇ ಹೇಳುತ್ತಿರುತ್ತವೆ. ಆದರೆ ಅವುಗಳಿಗೆ ‘ರಾಧೇಕೃಷ್ಣ’ ಎಂದು ಏಕೆ ಹೇಳುತ್ತೇನೆಂದು ಗೊತ್ತಿರುವುದಿಲ್ಲ. ಬೆಕ್ಕು ಬಂದು ಅವುಗಳನ್ನು ಹಿಡಿದಾಗ ಅವು ರಾಧೇಕೃಷ್ಣ ಎಂದು ಹೇಳುವುದನ್ನು ಮರೆತು ‘ಕೀಚ್ ಕೀಚ್’ ಎಂದು ಕಿರುಚುತ್ತವೆ. ಈ ಪಂಡಿತರ ಪರಿಸ್ಥಿತಿಯೂ ಅದೇ ಅಗಿದೆ. ಇಂತಹ ಸ್ಥಿತಿಯಲ್ಲಿ ಪಂಡಿತರು ನಿಮ್ಮ ಭವ-ಬಂಧನವನ್ನು ಹೇಗೆ ಬಿಡಿಸುತ್ತಾರೆ? ಸಂಸಾರದಿಂದ ಮುಕ್ತನಾದ, ವೈರಾಗ್ಯ ಹೊಂದಿರುವಂತಹ ಮುಕ್ತ ಪುರುಷನ ಪ್ರಭಾವದಿಂದ ಮಾತ್ರ ಮುಕ್ತಿಸಿಗುತ್ತದೆ. ಆದರೆ ಸ್ವತಃ ಸಂಸಾರ ಬಂಧನದಲ್ಲಿ ಸಿಲುಕಿರುವವನು, ಭೋಗ-ವಿಲಾಸದಲ್ಲಿ ಮುಳುಗಿರುವವನು ಬೇರೆಯವರನ್ನು ಹೇಗೆ ಮುಕ್ತಗೊಳಿಸಬಲ್ಲ? ಸಂಸಾರದಲ್ಲಿ ತೀವ್ರ ವೈರಾಗ್ಯ, ತೀವ್ರ ಔದಾಸೀನ್ಯವಿದ್ದು ಪರಮಾತ್ಮನ ತತ್ವದ ಜ್ಞಾನವಿರುವವನು ಮಾತ್ರ ಶ್ರೇಷ್ಠವರ್ಗಕ್ಕೆ ಸೇರಿದ ಮಹಾಪುರಷನಾಗಿರುತ್ತಾನೆ. ಅಂತಹವನು ಮಾತ್ರ ಈ ಭವ-ಬಂಧನದಿಂದ ಮುಕ್ತ ಮಾಡಬಲ್ಲನು.</p>
<p class="Text">ತಾನು ಸಂಸಾರ ಬಂಧನದಿಂದ ಮುಕ್ತನಾಗಿರುವವನು ಮಾತ್ರ ಬೇರೆಯವರನ್ನು ಸಂಸಾರ ಬಂಧನದಿಂದ ಮುಕ್ತಗೊಳಿಸ ಬಲ್ಲವನು. ಹಲವು ವಕ್ತಾರರು ತಾವು ಬಹಳ ಒಳ್ಳೆಯವರು, ತಮ್ಮಲ್ಲಿ ಯಾವ ನ್ಯೂನತೆಯೂ ಇಲ್ಲವೆಂದು ಹೇಳುತ್ತಾರೆ. ಶ್ರೋತೃಗಳಲ್ಲಿ ಶ್ರದ್ಧೆ, ಪ್ರೇಮ, ಬುದ್ಧಿ ಮತ್ತು ಯೋಗ್ಯತೆ ಮುಂತಾದವುಗಳ ನ್ಯೂನತೆಯಿದ್ದರೆ ಅವರಿಗೆ ಇದರಿಂದ ಯಾವ ಲಾಭವೂ ಆಗುವುದಿಲ್ಲ. ನಮ್ಮಲ್ಲಿ ಅಂದರೆ ವಕ್ತಾರರಲ್ಲಿ ಯಾವ ನ್ಯೂನತೆಯೂ ಇಲ್ಲ, ಶ್ರೋತೃಗಳಲ್ಲಿ ನ್ಯೂನತೆ ಇದೆ ಇದು ಎಷ್ಟೋ ಜನರು ಹೇಳುತ್ತಾರೆ. ಒಳ್ಳೆಯದು ಶ್ರೋತೃಗಳಲ್ಲಿಯೇ ನ್ಯೂನತೆ ಇದೆ ಎಂದು ತಿಳಿಯೋಣ. ಆದ್ದರಿಂದಲೇ ಜಿಜ್ಞಾಸುಗಳಾಗಿ ಕೇಳುವುದಕ್ಕೆ ಬಂದಿದ್ದಾರೆ. ಆದ್ದರಿಂದ ಶ್ರೋತೃಗಳಿಗೆ ಸರಿಯಾದ ಮಾರ್ಗವನ್ನು ತೋರಿಸುವುದು ವಕ್ತಾರರ ಕರ್ತವ್ಯವಾಗಿದೆ. ವಕ್ತಾರರು ತಾವು ಹಾಲಿನಂತೆ ಶುದ್ಧರಾಗಿದ್ದೇವೆ, ದೋಷವೇನಿದ್ದರೂ ಶ್ರೋತೃಗಳದ್ದೇ ಎಂದು ನೆಪ ಹೇಳಿ ತಮ್ಮ ದೋಷಗಳನ್ನು ಮುಚ್ಚಿಕೊಳ್ಳುತ್ತಾರೆ. ಶ್ರೋತಗಳು ತಮ್ಮಲ್ಲಿ ದೋಷವಿಲ್ಲದಿದ್ದರೆ ನಾವು ನಿಮ್ಮ ಬಳಿಗೆ ಕೇಳುವುದಕ್ಕೆ ಏಕೆ ಬರುತ್ತಿದ್ದೆವು? ದೋಷವನ್ನು ದೂರ ಮಾಡಿಕೊಳ್ಳಲೆಂದೇ ಬಂದಿದ್ದೇವೆ ಎಂದು ಹೇಳುತ್ತಾರೆ. ಶ್ರೋತೃಗಳ ದೋಷಗಳನ್ನು ದೂರಮಾಡಬೇಕಾದುದು ವಕ್ತಾರರ ಕರ್ತವ್ಯವಾಗಿದೆ. ವಕ್ತಾರರು ಜ್ಞಾನಿಗಳಾಗಿರಲೇಬೇಕು. ಏಕೆಂದರೆ ಶ್ರೋತೃಗಳು ಅಜ್ಞಾನಿಗಳಾಗಿರುತ್ತಾರೆ. ಹೇಳುವವನು ಜ್ಞಾನಿಯಾಗಿದ್ದರೆ ಅವನ ಮೇಲೆ ಭಾರ ಬೀಳುತ್ತದೆ. ಅಜ್ಞಾನಿಯ ಮೇಲೆ ಬೀಳುವುದಿಲ್ಲ. ಅಜ್ಞಾನಿಗಳು, ಅಯೋಗ್ಯರೂ, ನಿಮ್ಮ ಹತ್ತಿರ ಬಂದಿದ್ದೇವೆ, ನಮ್ಮನ್ನು ಯೋಗ್ಯರನ್ನಾಗಿ ಮಾಡಿ, ನಮ್ಮನ್ನು ಯೋಗ್ಯರನ್ನಾಗಿ ಮಾಡುವ ಶಕ್ತಿ ನಿಮಗೆ ಇಲ್ಲದೇ ಹೋದರೆ ನೀವು ನಿಮ್ಮನ್ನು ಉಪದೇಶಕರು, ಶಿಕ್ಷಣವನ್ನು ಕೊಡುವವರು, ಉಪದೇಶ ಮಾಡುವವರೆಂದು ಏಕೆ ತಿಳಿಯುತ್ತೀರಿ? ಎಂದು ಹೇಳಿ ಹೊಣೆಗಾರಿಕೆಯಿಂದ ತಪ್ಪಿಸಿಕೊಳ್ಳುತ್ತಾರೆ. ಬೇರೊಬ್ಬರ ವಿಚಾರದಲ್ಲಿ ಏನು ಹೇಳುವುದೂ ಕಷ್ಟ. ನಾನು ನನ್ನ ವಿಚಾರದಲ್ಲಿ ಮಾತ್ರ ಹೇಳಿಕೊಳ್ಳಬಲ್ಲೆ. ಎಲ್ಲರನ್ನೂ ಯೋಗ್ಯರನ್ನಾಗಿ ಮಾಡಲು ಉಪದೇಶಕೊಟ್ಟು ವ್ಯಾಖ್ಯಾನಕೊಟ್ಟು ಅವರ ಅಂಧಕಾರವನ್ನು ದೂರಮಾಡಲು ಅಥವಾ ಅವರ ರಾಗ-ದ್ವೇಷವನ್ನು ದೂರಮಾಡಲು, ಅವರನ್ನು ಅರ್ಹರನ್ನಾಗಿ ಮಾಡಲು ನನ್ನ ಶಕ್ತಿಗೆ ಮೀರಿದ್ದು. ಆದ್ದರಿಂದ ಉಪದೇಶ ಕೊಡುವುದಕ್ಕಾಗಲೀ, ಆದೇಶ ಕೊಡುವುದಕ್ಕಾಗಲೀ ನನಗೆ ಶಕ್ತಿಯಿಲ್ಲ, ಅಧಿಕಾರವೂ ಇಲ್ಲ. ನಾನು ಹೇಳುವುದೇನೆಂದರೆ ಜಾತಿಯಿಂದ, ವರ್ಣದಿಂದ, ಆಶ್ರಮದಿಂದ ಮತ್ತು ಯೋಗ್ಯತೆಯಿಂದಲೂ ಸಹ ನನಗೆ ಸಾಮರ್ಥ್ಯವಿಲ್ಲ, ನಾನು ಪಾತ್ರನೂ ಅಲ್ಲ, ಅಧಿಕಾರವೂ ಇಲ್ಲ. ನಾನು ಶಾಸ್ತ್ರಗಳಲ್ಲಿ ಹೇಳಿರುವ ಮಾತುಗಳನ್ನು ಅನುಸರಿಸಿ ಅದರಂತೆ ನಡೆದರೆ ನಮ್ಮ ಸುಧಾರಣೆಯೂ, ಉದ್ಧಾರವೂ ಆಗುತ್ತದೆಂಬ ವಿಶ್ವಾಸ ನನಗಿದೆ. ಭಗವದ್ಗೀತೆಯಲ್ಲಿ ಹೇಳಿರುವುದೆಲ್ಲವೂ ಭಗವಂತನ ಮಾತುಗಳೇ ಆಗಿವೆ. ಅವು ನಮ್ಮ ಮನೆಯಲ್ಲಿ ನಡೆಯುವ ಮಾತುಗಳಲ್ಲ. ಅವು ಶಾಸ್ತ್ರಗಳು ಮತ್ತು ಋಷಿಗಳು ಹೇಳಿರುವ ಮಾತುಗಳು. ಋಷಿಗಳ ಮತ್ತು ಭಗವಂತನ ವಾಣಿಯನ್ನು ನಾವು ಅನುಸರಿಸಿದರೆ ನಮ್ಮ ಉದ್ಧಾರವಾಗುತ್ತದೆ. ಒಂದು ಶಕ್ತಿಯು ವಸ್ತುಗತವಾಗಿದ್ದು ಅದರಲ್ಲಿ ವಸ್ತುವಿನ ಮೇಲೆ ಶಕ್ತಿಯ ಪ್ರಭಾವವು ಅಧಿಕವಾಗಿದ್ದು ಅದರಿಂದ ಸ್ವಾಭಾವಿಕವಾಗಿಯೇ ಎಲ್ಲರ ಸುಧಾರಣೆಯಾಗುತ್ತದೆ. ಇದು ಶ್ರೋತೃಗಳ ಶ್ರದ್ಧೆಯಿಂದ ಲಾಭ ಪಡೆಯಬಹುದು. ಅದು ನಮ್ಮ ಅಧೀನಕ್ಕೆ ಒಳಪಟ್ಟ ಮಾತುಗಳಲ್ಲ. ಅದು ಶ್ರೋತೃಗಳ ಮಹಿಮೆಗೆ ಸೇರಿದ್ದು. ನನ್ನ ಪ್ರಭಾವವನ್ನು ತಮ್ಮ ಮೇಲೆ ಬೀರಿ ತಮ್ಮಲ್ಲಿ ಜಾಗ್ರತಿಯುಂಟು ಮಾಡುವಂತಹ ಮಹಿಮೆಯಾಗಲೀ, ಚಮತ್ಕಾರವಾಗಲೀ ಅಥವಾ ಸಾಮರ್ಥ್ಯವಾಗಲೀ ನನ್ನಲ್ಲಿ ಇಲ್ಲ.</p>
<p class="Text">ನಮ್ಮ ತಾಯಂದಿರು - ಸಹೋದರಿಯರು ಬಹಳ ಸರಳ ಸ್ವಭಾವದವರಾಗಿರುವರು. ಸಹೋದರರೂ ಸಹ ಹಾಗೆಯೇ ಇರುತ್ತಾರೆ. ಧೂರ್ತರು ಅವರನ್ನು ಮೋಸಗೊಳಿಸುತ್ತಾರೆ. ಕೆಲವರು ಹಣವನ್ನು ಲಪಟಾಯಿಸುತ್ತಾರೆ, ಇನ್ನು ಕೆಲವರು ಅವರ ಸತೀತ್ವವನ್ನು ಭಂಗ ಮಾಡುತ್ತಾರೆ. ಅವರು ನಾನಾ ವೇಶ ಹಾಕಿ ಗೃಹಸ್ಥರ ರೂಪದಲ್ಲಿ, ಸಾಧುವಿನ ರೂಪದಲ್ಲಿ ತಾನು ಜ್ಞಾನಿ ಎಂದು ಹೇಳಿಕೊಂಡು, ಮಹಾತ್ಮ ಎಂದು ತೋರಿಸಿಕೊಂಡು, ಯೋಗೀ, ಭಕ್ತ ಎಂದು ಹೇಳಿಕೊಂಡು ಅಮಾಯಕ ಜನರನ್ನು, ಅದರಲ್ಲೂ ತಾಯಂದಿರು-ಸಹೋದರಿಯರನ್ನು ಮರುಳುಮಾಡಿ ವಂಚಿಸುತ್ತಾರೆ. ಇಂತಹ ಪರಿಸ್ಥಿತಿಯಲ್ಲಿ ನಾವು, ತಾಯಂದಿರು-ಸಹೋದರ, ಸಹೋದರಿಯರು ಎಲ್ಲರೂ ಎಚ್ಚರವಾಗಿರಬೇಕು. ಈಗ ಭಾಷಣ ಮಾಡುವ ಬಹಳ ಜನಗಳು ಅಲ್ಲಿ - ಇಲ್ಲಿ ತಿರುಗಾಡುತ್ತಾರೆ. ಅವರು ಕಾಮಿನಿ - ಕಾಂಚನಕ್ಕೆ ದಾಸರಾಗಿರುತ್ತಾರೆ. ಎಷ್ಟೋ ಜನರು ತಮ್ಮನ್ನು ಗುರುಗಳೆಂದು ಹೇಳಿಕೊಳ್ಳುತ್ತಾರೆ. ಇನ್ನು ಕೆಲವರು ಗುರುಮಾತ್ರವಲ್ಲ ತಾವು ಸ್ವಯಂ ಭಗವಂತನನೆಂದೇ ಹೇಳಿಕೊಳ್ಳುತ್ತಾರೆ. ಹೀಗೆ ಕೆಲವರು ತಮ್ಮನ್ನು ಭಗವಂತನೆಂದು ಹೇಳಿಕೊಂಡರೆ, ಕೆಲವರು ಮಹಾತ್ಮರೆಂದು ಹೇಳಿಕೊಳ್ಳುತ್ತಾರೆ. ಮತ್ತೆ ಕೆಲವರು ತಮ್ಮನ್ನು ಯೋಗಿಗಳೆಂದು ತೋರಿಸಿಕೊಳ್ಳುತ್ತಾರೆ. ಇಂತಹ ಡಾಂಭಿಕರ ಜೋಳಿಗೆಯಲ್ಲಿ ಏನಿರುವುದೋ ಅದು ನಮಗೆ ಗೊತ್ತು. ಆದರೆ ಆ ಬಗೆಗೆ ನಾವು ಏನೂ ಮಾತಾಡುವುದಿಲ್ಲ. ಏಕೆಂದರೆ ಹೇಳಲು ನಮಗೆ ಅಧಿಕಾರವಿಲ್ಲ. ಇನ್ನೊಬ್ಬರ ದೋಷವನ್ನು ಎತ್ತಿ ಹೇಳಲು ನಮಗೇನು ಅಧಿಕಾರವಿದೆ? ಗೊತ್ತಿದ್ದೂ ಹೇಳುವುದಿಲ್ಲ. ಈಗ ಪ್ರಾಪಂಚಿಕ ಸ್ಥಿತಿಯೂ ಹೀಗೆಯೇ ಆಗುತ್ತಿದೆ. ನೂರಾರು ಉಪದೇಶಕರಲ್ಲಿ ವಾಸ್ತವವಾಗಿ ಒಬ್ಬ ಮಹಾಪುರುಷರು ಸಿಗುತ್ತಾರೆ. ಸಾಧಾರಣ ಮನುಷ್ಯರಲ್ಲಿ ಲಕ್ಷಾಂತರ - ಕೋಟ್ಯಾಂತರ ಉಪದೇಶಕರಲ್ಲಿ ಅರ್ಹವ್ಯಕ್ತಿ ಒಬ್ಬ ಸಿಗುತ್ತಾನೆ, ಎಂಬುದನ್ನು ಗಮನಿಸಬೇಕು. ಇಂತಹ ಮನುಷ್ಯ ತನ್ನನ್ನು ಯೋಗಿ ಎಂದು ಹೇಳಿಕೊಳ್ಳುತ್ತಾನೆ, ಆದರೆ ನಿಜವಾಗಿಯೂ ಆತನು ಜ್ಞಾನಿಯಾಗಿರುವುದಿಲ್ಲ ಎಂದು ಇನ್ನೊಬ್ಬರನ್ನು ಕುರಿತು ನಾನು ಹೇಳುವುದಿಲ್ಲ. ಇನ್ನೊಬ್ಬರ ಬಗೆಗೆ ಹೀಗೆ ಹೇಳಲು ನಮಗೆ ಯಾವ ಅಧಿಕಾರವೂ ಇಲ್ಲ ನನಗೆ ಸಾಮರ್ಥ್ಯವಿಲ್ಲವೆಂದು ನಾನು ನನ್ನ ವಿಷಯದಲ್ಲಿ ಮಾತ್ರ ಹೇಳಿಕೊಳ್ಳಬಲ್ಲೆ. ಬೇರೆ ಯಾರಾದರೂ ತಪ್ಪಾಗಿ ಒಪ್ಪಿಕೊಂಡರೆ ಅವರು ಖಂಡಿತ ಮೋಸ ಹೋಗುತ್ತಾರೆ. ನಾನೊಬ್ಬ ಸಾಧಾರಣ ವ್ಯಕ್ತಿಯಾಗಿದ್ದೇನೆ. ನನಗೆ ಸಾಮರ್ಥ್ಯವೂ ಇಲ್ಲ ಅಧಿಕಾರವೂ ಇಲ್ಲ. ನಾನು ನನ್ನ ಭಾಷೆಯಲ್ಲಿ ಮಹಾತ್ಮರ ಮಾತುಗಳನ್ನು ಹೇಳುತ್ತೇನೆ. ಆ ವಿಚಾರಗಳನ್ನು ತಿಳಿದು ಅದರಂತೆ ನಡೆದರೆ ಮನುಷ್ಯನ ಕಲ್ಯಾಣವಾಗುತ್ತದೆ. ಅದು ಆ ಮಾತುಗಳ ಶಕ್ತಿಯೇ ಹೊರತು ನನ್ನ ಶಕ್ತಿಯಲ್ಲ. ಗೀತೆಯ ವಚನಗಳಿವೆ. ವೇದವ್ಯಾಸರ, ತುಲಸೀದಾಸರ, ಶ್ರೀಕೃಷ್ಣನ ವಚನಗಳನ್ನು ಪಾಲಿಸುವುದರಿಂದ ಉದ್ಧಾರವಾಗುತ್ತದೆ. ಹೇಳಿದರೆ ಅದು ಅತಿಶೋಕ್ತಿಯಾಗುವುದಿಲ್ಲ. ಆದರೆ ಒಂದು ವೇಳೆ ಯಾರಾದರೂ ಮೂರ್ಖತನದಿಂದ ನನ್ನ ಶರೀರವನ್ನು ಮಹಾತ್ಮ ಎಂದು ಸ್ವೀಕರಿಸಿದರೆ, ಒಳ್ಳೆ ಭಕ್ತನೆಂದು ಒಪ್ಪಿದರೆ ಮತ್ತು ಇದರ ಸೇವೆ - ಪೂಜೆಯನ್ನು ಪ್ರಾರಂಭಿಸಿದರೆ ನನ್ನ ಮೇಲೆ ಅವರ ಭಾರ ಹೆಚ್ಚುತ್ತದೆ, ಆದರೆ ಇದರಿಂದ ಅವರ ಕಲ್ಯಾಣವಾಗುವುದೆಂಬ ಭರವಸೆಯನ್ನು ನಾನು ಕೊಡಲಾರೆ. ಏಕೆಂದರೆ ನನ್ನ ಸೇವೆ ಮಾಡುವುದರಿಂದ ಅವರ ಕಲ್ಯಾಣವಾಗುತ್ತದೆ ಎಂದು ನಾನು ತಿಳಿಯುವುದಿಲ್ಲ. ಹಾಗೆ ಅವರು ತಿಳಿದರೆ ಮೋಸ ಹೋಗುತ್ತಾರೆ. ನಾನು ಒಬ್ಬ ಸಾಧಾರಣ ಮಾಮೂಲಿ ಮನುಷ್ಯನೆಂದು ನನಗೆ ಚೆನ್ನಾಗಿ ಗೊತ್ತು.</p>
<p class="Text">ಪ್ರಪಂಚದಲ್ಲಿ ಶ್ರೇಷ್ಠಮಟ್ಟದ ಮಹಾ ಪುರುಷರು ಯಾರೆಂದು ಹೇಳಿ ಎಂದು ಯಾರಾದರೂ ಕೇಳಬಹುದು. ಈ ವಿಚಾರದಲ್ಲಿ ಸತ್ಯವಾದ ಮಾತೆಂದರೆ ನಾನು ಹೇಳಿದ ವ್ಯಕ್ತಿಯ ಮೇಲೆ ತಾವು ಶ್ರದ್ಧೆ ಇಟ್ಟರೆ ಅದನ್ನು ನನ್ನಲ್ಲಿ ತೋರಿಸುವುದೇ ಒಳ್ಳೆಯದು. ನನ್ನ ಮಾತಿನಲ್ಲಿ ವಿಶ್ವಾಸವಿಟ್ಟು ಇಂತಹ ಮನುಷ್ಯ ಮಹಾತ್ಮ, ಜ್ಞಾನಿ ಅಥವಾ ಯೋಗಿ ಎಂದು ತಾವು ತಿಳಿದರೆ ಆಗ ತಾವು ನನ್ನ ಮಾತಿನಲ್ಲಿ ಅಧಿಕ ಆದರ ತೋರಿಸಿರುವಿರಿ - ಇದು ಯೋಚಿಸಬೇಕಾದ ವಿಚಾರ. ಪ್ರಪಂಚದಲ್ಲಿ ಯಾರನ್ನು ಮಹಾತ್ಮರೆಂದು ಒಪ್ಪಿಕೊಳ್ಳಬೇಕು, ಕೆಲಸ ಹೇಗೆ ನಡೆಯಬೇಕು? ಅತ್ಯಂತ ಮುಖ್ಯ ವಿಚಾರವೆಂದರೆ ಎಲ್ಲಕ್ಕಿಂತ ಹೆಚ್ಚಾಗಿ ಮಹಾತ್ಮರುಗಳಲ್ಲಿ ಮಹಾತ್ಮ ಈಶ್ವರನೇ ಆಗಿದ್ದಾನೆ. ಅವನಿಗೆ ಶರಣು ಹೋಗಬೇಕು. ಅವನು ಸ್ವಯಂ ಪ್ರಕಟವಾಗಿ ಅಥವಾ ಮಹಾತ್ಮರ ರೂಪದಲ್ಲಿ ಬಂದು ನಮಗೆ ದರ್ಶನ ಕೊಡುತ್ತಾನೆ. ಈಶ್ವರರಲ್ಲಿ ಈಶ್ವರ, ಮಹಾತ್ಮರಲ್ಲಿ ಮಹಾತ್ಮ ಆ ಪರಮಾತ್ಮನೇ ಹೌದು. ಸ್ವತಃ ಭಗವಂತನ ವಾಣಿಯಾದ ಭಗವದ್ಗೀತೆಯೂ ಸಹ ಮಹಾತ್ಮರಲ್ಲಿ ಮಹಾತ್ಮವಾಗಿದೆ. ಹೇಗೆಂದರೆ ಸಿಕ್ಖ್ ಪಂಥೀಯರು ನಮ್ಮ ಗ್ರಂಥವಾದ ‘ಗ್ರಂಥ ಸಾಹೇಬ್’ವನ್ನು ಗುರುವೆಂದು ತಿಳಿದು ಅದರ ಅನುಸಾರವಾಗಿ ನಡೆಯುತ್ತಾರೆ. ಹಾಗೆಯೇ ಭಗವದ್ಗೀತೆಯೂ ಸಹ ಅತಿ ಮಹತ್ವವನ್ನು ಪಡೆದ ಪುಸ್ತಕವಾಗಿದೆ. ನಾವು ನೋಡಿರುವುದರಲ್ಲಿ, ತಿಳಿದುಕೊಂಡಿರುವುದರಲ್ಲಿ, ಆಧ್ಯಾತ್ಮಿಕ ವಿಷಯದಲ್ಲಿ ಇದಕ್ಕೆ ಸಮಾನವಾದ ಇನ್ನೊಂದು ಪುಸ್ತಕವಿಲ್ಲ. ನಾವೇನೂ ಸರ್ವಜ್ಞರಲ್ಲ. ನಾವು ಎಲ್ಲ ಶಾಸ್ತ್ರಗಳನ್ನೂ ನೋಡಿಲ್ಲ. ಆದರೆ ನಾವು ನೋಡಿರುವಷ್ಟರಲ್ಲಿ ನಮಗೆ ಭಗವದ್ಗೀತೆಯೇ ಸರ್ವಶ್ರೇಷ್ಠವೆಂದು ತಿಳಿದಿದೆ. ಇನ್ನೂ ಬಹಳ ಒಳ್ಳೆಯ ಪುಸ್ತಕಗಳಿವೆ. ಭಾಗವತ, ರಾಮಾಯಣ, ಮಹಾಭಾರತ ಮುಂತಾದ ಎಷ್ಟು ಗ್ರಂಥಗಳಿವೆಯೋ ಅವೆಲ್ಲವೂ ಶ್ರೇಷ್ಠವಾದವುಗಳೇ. ಪುಸ್ತಕಗಳಿಂದ ನಾವು ಬಹಳ ಲಾಭ ಪಡೆಯಬಹುದು. ಇದನ್ನು ಗಮನದಲ್ಲಿಟ್ಟುಕೊಂಡೇ ನಾವುಗಳು ಪುಸ್ತಕಗಳ ಪ್ರಚಾರಕ್ಕೆ ಪ್ರಯತ್ನಿಸುತ್ತೇವೆ. ಗೀತೆಯಲ್ಲಿ ಶ್ರೀಕೃಷ್ಣನು ಹೇಳುತ್ತಾನೆ.-</p>
<p class="Text">ಹೇ ಅರ್ಜುನ! ನನ್ನ ನಿನ್ನ ಸಂವಾದವು ಅಂದರೆ ಈ ಗೀತಾಶಾಸ್ತ್ರವನ್ನು ಯಾರು ಪ್ರಪಂಚದಲ್ಲಿ ಪ್ರಚಾರ ಮಾಡುವರೋ ಅವರಿಗೆ ಸಮಾನವಾಗಿ ನನ್ನ ಪ್ರಿಯ ಕೆಲಸವನ್ನು ಮಾಡುವರು ಈ ಪ್ರಪಂಚದಲ್ಲಿ ಈಗಲೂ, ಭವಿಷ್ಯದಲ್ಲೂ ಮತ್ತೊಬ್ಬರು ಸಿಗುವುದಿಲ್ಲ. ಭಗವಂತನು ಈ ರೀತಿ ಘೋಷಣೆ ಮಾಡಿದನು. ಗೀತೆಯ ಹದಿನೆಂಟನೇ ಅಧ್ಯಾಯದ ಅರವತ್ತೆಂಟು ಮತ್ತು ಅರವತ್ತೊಂಭತ್ತನೇ ಶ್ಲೋಕಗಳಲ್ಲಿ ಗೀತೆಯ ಮಹಿಮೆಯ ಸ್ತುತಿ ಮಾಡಲಾಗಿದೆ. ಯಾರು ನನ್ನ ಭಕ್ತರಿಗೆ ಭಗವದ್ಗೀತೆಯ ಉಪದೇಶ ಮಾಡುವರೋ ಅವರು ನನ್ನ ಪರಮಭಕ್ತಿಯ ಮೂಲಕ ನನನ್ನೇ ಹೊಂದುತ್ತಾರೆ. ಇಷ್ಟೇ ಅಲ್ಲ, ಅದಕ್ಕಿಂತ ಅಧಿಕವಾಗಿ ನನಗೆ ಪ್ರಿಯವಾದ ಕೆಲಸ ಮಾಡುವವರು ಪ್ರಪಂಚದಲ್ಲಿ ಇಂದೂ ಮುಂದೂ ಮತ್ತೊಬ್ಬರು ಸಿಗುವುದಿಲ್ಲ. ಈ ಮಾತುಗಳನ್ನು ಓದಿ ನಮ್ಮ ಮನಸ್ಸಿನಲ್ಲಿ ಭಗವಂತನು ಈ ರೀತಿಯಾಗಿ ಭರವಸೆ ಕೊಡುತ್ತಿರುವುದನ್ನು ಕಂಡು ಶ್ರದ್ಧೆ ಮತ್ತು ವಿಶ್ವಾಸವುಂಟಾಗಬೇಕು. ಈ ಕಡೆಗೆ ನಾವು ಗಮನ ಹರಿಸಬೇಕು. ಇದೊಂದು ಅಲೌಕಿಕವಾದ ವಿಚಾರ, ಅದ್ಭುತವಾದ ವಿಚಾರ. ರಹಸ್ಯದ ವಿಚಾರ. ಇಲ್ಲಿಯವರೆಗೆ ಭಗವಂತನ, ಗೀತೆಯ ಹಾಗೂ ಶಾಸ್ತ್ರಗಳ ವಿಚಾರ ಹೇಳಿದ್ದಾಯಿತು. ಯಾರ ಸಂಗ ಮಾಡುವುದರಿಂದ ನಮ್ಮ ಆತ್ಮದಲ್ಲಿ ತೀವ್ರ ವೈರಾಗ್ಯವುಂಟಾಗುವುದೋ ಅವರೇ ಶ್ರೇಷ್ಠ ಪುರುಷರು.</p>
<p class="Text">ಯಾರ ಸಂಗದಿಂದ, ದರ್ಶನದಿಂದ, ಭಾಷಣದಿಂದ, ಸ್ಪರ್ಶದಿಂದ, ಚಿಂತನೆಯಿಂದ ನಮ್ಮ ಆತ್ಮದಲ್ಲಿ ತೀವ್ರ ವೈರಾಗ್ಯವುಂಟಾಗುವುದೋ ಅವರು ವೀತರಾಗಿ ಪುರುಷರೆಂದು ತಿಳಿಯಬೇಕು. ಏಕೆಂದರೆ ಸೂರ್ಯನ ಬೆಳಕಿನಲ್ಲಿ ಅಂದರೆ ಬಿಸಿಲಿನಲ್ಲಿ ಕುಳಿತರೆ ನಾವು ಬಿಸಿಯಾಗುತ್ತೇವೆ. ಆಗ ನಮಗೆ ಗೊತ್ತಾಗುತ್ತದೆ ಸೂರ್ಯನಲ್ಲಿ ಎಷ್ಟು ತಾಪವಿದೆ ಎಂದು. ನಾವು ಐದು ನಿಮಿಷ ಬಿಸಿಲಿನಲ್ಲಿ ಕುಳಿತರೆ ಪಾದದಿಂದ ಹಿಡಿದು ಮಸ್ತಕದವರೆಗೆ ಬಿಸಿಯಾಗುತ್ತೇವೆ. ಆಗ ಇಷ್ಟೊಂದು ಉಷ್ಣತೆ ಎಲ್ಲಿಂದ ಬಂದಿತೆಂದು ಯೋಚಿಸಿದರೆ, ಆಗ ನಮಗೆ ಗೊತ್ತಾಗುತ್ತದೆ. ಇದು ಸೂರ್ಯನಿಂದ ಬಂದಿತೆಂದು. ಬೆಂಕಿಯ ಸಮೀಪ ಕುಳಿತರೆ ಅದರ ಶಕ್ತಿಗೆ ಅನುಸಾರವಾಗಿ ಅದರ ತಾಪವೂ ಉಂಟಾಗುತ್ತದೆ. ಕೇದಾರನಾಥದಲ್ಲಿ ಮಂಜಿನ ಮೇಲೆ ನಡೆದಾಗ ಅಲ್ಲಿ ಪಾದದಿಂದ ಮಸ್ತಕದವರೆಗೂ ಚಳಿ ಆವರಿಸುತ್ತದೆ. ಅದು ಹಿಮದ ಕಾರಣದಿಂದ. ಇದೇ ಪ್ರಕಾರವಾಗಿ ಯಾರ ದರ್ಶನದಿಂದ, ಸ್ಪರ್ಶದಿಂದ, ಭಾಷಣದಿಂದ ವಾರ್ತಾಲಾಪದಿಂದ ಹಾಗೂ ಚಿಂತನದಿಂದ ನಮ್ಮಲ್ಲಿ ಮಹಾತ್ಮರ ಲಕ್ಷಣಗಳು ಉಂಟಾಗಿ, ಗೀತೆಯಲ್ಲಿ ಹೇಳಿದಂತೆ ಗುಣಾತೀತ ಪುರುಷರ, ಜ್ಞಾನಿ ಮಹಾತ್ಮರ ಲಕ್ಷಣಗಳು ಕಂಡು ಬಂದರೆ ಆ ಜ್ಞಾನಿಗಳನ್ನು ಮಹಾತ್ಮ ಪುರುಷರೆಂದು ತಿಳಿಯಬೇಕು. ಯಾರ ಸಂಗದಿಂದ, ದರ್ಶನ, ಸ್ಪರ್ಶ ಮತ್ತು ಭಾಷಣದಿಂದ ಹೃದಯದಲ್ಲಿ, ಭಾವನೆಗಳಲ್ಲಿ, ಶ್ರೀಕೃಷ್ಣನು ತನ್ನ ಭಕ್ತರಿಗೆ ಗೀತೆಯ ಹನ್ನೆರಡನೇ ಅಧ್ಯಾಯದ ಹದಿಮೂರನೆಯ ಶ್ಲೋಕದಿಂದ ಅಧ್ಯಾಯದ ಸಮಾಪ್ತಿಯವರೆಗೆ ಹೇಳಿರುವ ಲಕ್ಷಣಗಳು ಬಂದರೆ ಅವರನ್ನು ಭಗವಂತನ ನಿಜವಾದ ಭಕ್ತರೆಂದು ತಿಳಿಯಬೇಕು. ಇದು ಅವರ ನಿಜವಾದ ಪರೀಕ್ಷೆಯಾಗುತ್ತದೆ. ಯಾರ ದರ್ಶನದಿಂದ ನಮ್ಮ ಶರೀರದಲ್ಲಿ, ಮನಸ್ಸು, ಬುದ್ಧಿ, ಇಂದ್ರಿಯಗಳಲ್ಲಿ ದೈವೀ ಸಂಪತ್ತಿನ ಭಗವದ್ಗೀತೆಯ ಹದಿನಾರನೆಯ ಅಧ್ಯಾಯದ ಮೊದಲಿನ ಮೂರು ಶ್ಲೋಕಗಳಲ್ಲಿ ಬರೆದಿರುವ ಲಕ್ಷಣಗಳು ಉಂಟಾದರೆ ಅವನು ದೈವೀ ಸಂಪತ್ತನ್ನು ಹೊಂದಿರುವ ಮನುಷ್ಯನೆಂದು ತಿಳಿಯಬೇಕು. ಯಾರ ಸಂಗ, ದರ್ಶನ, ಭಾಷಣ, ವಾರ್ತಾಲಾಪದಿಂದ ಅಸುರೀ ಸಂಪತ್ತಿನ ಲಕ್ಷಣಗಳು ಕಾಣಿಸಿಕೊಂಡರೆ ಆಗ ಅವನನ್ನು ನೋಡಲು ಮನುಷ್ಯನಾಗಿದ್ದರೂ ವಾಸ್ತವವಾಗಿ ಸಾಕ್ಷಾತ್ ರಾಕ್ಷಸನೆಂದೇ ತಿಳಿಯಬೇಕು. ಇಲ್ಲದೆ ಹೋದರೆ ನಾವು ಏಕೆ ರಾಕ್ಷಸರಾಗುತ್ತಿದ್ದೇವೆ? ಇವರ ಪ್ರಭಾವವೂ ನಮ್ಮ ಮೇಲೆ ಆಗುತ್ತಿದೆ. ಇದೇ ರೀತಿ ಯಾರ ದರ್ಶನ, ಭಾಷಣ, ಸ್ಪರ್ಶದಿಂದ ನಮ್ಮ ಶರೀರದಲ್ಲಿ ಯೋಗ ಜ್ಞಾನವು ಹೆಚ್ಚಿದರೆ ಅವನನ್ನು ಯೋಗಿಯೆಂದು ತಿಳಿಯಬೇಕು. ‘ಸಹವಾಸದಂತೆ ಬುದ್ಧಿ’ ಎಂದು ಒಂದು ಗಾದೆಯೇ ಇದೆ. ನಮ್ಮ ಮೇಲೆ ಯಾವ ರೀತಿ ಪ್ರಭಾವವುಂಟಾಗುವುದೋ ಅದನ್ನು ನೋಡಿ ಪರೀಕ್ಷಿಸಬೇಕು. ಇದೇ ಸರಿಯಾದ ಮತ್ತು ಸತ್ಯವಾದ ಪರೀಕ್ಷೆ. ಇದಕ್ಕೆ ತಕ್ಕಂತೆ ರಾಜಾಸ್ಥಾನದ ಬಿಕಾನೇರ್ ರಾಜ್ಯದ ಒಂದು ಕಥೆಯು ಇಲ್ಲಿ ನೆನಪಿಗೆ ಬರುತ್ತದೆ.</p>
<p class="Text">ಬಿಕಾನೇರ್ ರಾಜ್ಯದಲ್ಲಿ ಒಬ್ಬ ರಾಜನಿದ್ದನು. ಅವನು ಸಿಂಹಾಸನಾರೂಢನಾಗಿದ್ದಾಗ ತನ್ನ ಹಿರಿಯರು ಮತ್ತು ಕುಟುಂಬ ವರ್ಗದವರನ್ನು ಕರೆದು ಕೇಳಿದನು. ಪೂಜ್ಯರೇ! ನಾನು ನಮ್ಮೆಲ್ಲರನ್ನೂ ಒಂದು ಮಾತು ಕೇಳುತ್ತೇನೆ. ತಾವು ನಿರ್ಭಯವಾಗಿ ತಮ್ಮ ಮನಸ್ಸಿಗೆ ಬಂದ ಸತ್ಯವಾದ ಮಾತನ್ನು ಹೇಳಬೇಕು’ ಅವರು ಹೇಳಿದರು - ಕೇಳಿ. ರಾಜನು ಚಿಕ್ಕವನಾಗಿರಬಹುದು ಅಥವಾ ದೊಡ್ಡವನಾಗಿರಬಹುದು ಆದರೆ ಅವನು ಸಿಂಹಾಸನದ ಮೇಲೆ ಕುಳಿತಿರುವುದರಿಂದ ಅವನನ್ನು ಆದರ ಸೂಚಕವಾಗಿ ಸಂಬೋಧಿಸುತ್ತಾರೆ. ರಾಜನು ಕೇಳಿದನು - ತಾವು ಹಿರಿಯರು ನಮ್ಮ ಮೂರು ತಲೆಮಾರಿನ ರಾಜ್ಯವನ್ನು ನೋಡಿದ್ದೀರಿ. ನನ್ನ ರಾಜ್ಯವನ್ನೂ ತಾವೆಲ್ಲರೂ ಎಂಟು ಹತ್ತು ವರ್ಷಗಳಿಂದಲೂ ನೋಡುತ್ತಿರುವಿರಿ. ಇದಕ್ಕೆ ಮೊದಲು ನನ್ನ ತಂದೆಯವರ ರಾಜ್ಯವಿತ್ತು. ಅದನ್ನು ತಾವು ನೋಡಿರುವಿರಿ. ಅದಕ್ಕಿಂತ ಮೊದಲು ನನ್ನ ಅಜ್ಜನವರ ರಾಜ್ಯವಿತ್ತು, ಅದನ್ನೂ ತಾವು ನೋಡಿರುವಿರಿ. ಈ ಮೂರು ರಾಜ್ಯಗಳಲ್ಲೂ ಯಾರ ರಾಜ್ಯ ಉತ್ತಮವಾಗಿತ್ತು? ನನ್ನ ಆಡಳಿತ ಉತ್ತಮವೋ ಅಥವಾ ನನ್ನ ತಂದೆಯವರ ಆಡಳಿತ ಉತ್ತಮವೋ ಅಥವಾ ನನ್ನ ಅಜ್ಜನವರ ಆಡಳಿತ ಉತ್ತಮವಾಗಿತ್ತೋ? ಒಬ್ಬರು ಹಿರಿಯರು ಹೇಳಿದರು. ರಾಜಕುಮಾರರೇ! ತಾವು ದೊಡ್ಡವರು ತಮ್ಮನ್ನು ನಾವು ಪರೀಕ್ಷಿಸಲಾರೆವು. ತಮ್ಮ ತಂದೆಯವರ ಮತ್ತು ತಮ್ಮ ಅಜ್ಜನವರನ್ನು ವಿಮರ್ಶೆ ಮಾಡುವುದು ನಮ್ಮ ಶಕ್ತಿಗೆ ಹೊರತಾದುದು. ನಮ್ಮ ಮೇಲೆ ಆದ ಪ್ರಭಾವವನ್ನು ನಾವು ಹೇಳಬಲ್ಲೆವು. ಅದರಿಂದ ತಾವು ಅಂದಾಜು ಮಾಡಬಹುದು. ಆ ಹಿರಿಯರು ಮತ್ತೆ ಮುಂದುರೆದು ಹೇಳಿದರು ತಮ್ಮ ಅಜ್ಜನವರು ರಾಜ್ಯಭಾರ ಮಾಡುತ್ತಿದ್ದಾಗ ನನಗೆ ಇಪ್ಪತ್ತು ವರ್ಷ ವಯಸ್ಸಾಗಿತ್ತು. ಒಂದು ಸಾರಿ ನಾನು ಮರಳಿನ ರಾಶಿಯ ಮೇಲೆ ಹಾದು ಬರುತ್ತಿದ್ದೆ. ನನ್ನ ಕಿವಿಗೆ ಒಬ್ಬ ಹೆಂಗಸಿನ ಅಳುವ ಧ್ವನಿಯು ಕೇಳಿಬಂದಿತು. ನಾನು ಅವಳ ಹತ್ತಿರ ಹೋದೆನು. ಅವಳು ಒಬ್ಬ ವೈಶ್ಯ ಸ್ತ್ರೀಯಾಗಿದ್ದಳು. ಅವಳ ಮೈಮೇಲೆ ಸುಮಾರು ಹತ್ತು ಸಾವಿರ ರೂಪಾಯಿಗಳ ಆಭರಣಗಳಿದ್ದವು. ಅಳುತ್ತಿದ್ದ ಅವಳನ್ನು ಕೇಳಿದೆ - ಸಹೋದರೀ! ಏಕೆ ಅಳುತ್ತಿರುವೆ ಅವಳು ಹೇಳಿದಳು ನಾನು ತವರು ಮನೆಯಿಂದ ವಧುವಿಗೆ ಸಂಬಂಧಿಸಿದ ಮಂಗಲ ದ್ರವ್ಯಗಳನ್ನು ತೆಗೆದುಕೊಂಡು ನನ್ನ ಪತೀ ಗೃಹಕ್ಕೆ ಹೋಗುತ್ತಿದ್ದೆ. ನನ್ನ ಜೊತೆ ಎತ್ತಿನ ಗಾಡಿ ಮತ್ತು ಒಂಟೆಯ ಮೇಲೆ ಸಾವಿರಾರು ರೂಪಾಯಿಗಳ ವಸ್ತುಗಳನ್ನು ಹೊರಿಸಲಾಗಿತ್ತು. ನನ್ನ ಜೊತೆ ಸಾಕಷ್ಟು ರಕ್ಷಕರೂ ಇದ್ದರು. ಆದರೆ ಇಪ್ಪತ್ತು ಜನರಿದ್ದ ದರೋಡೆಕೋರರ ಗುಂಪೊಂದು ಅಕಸ್ಮಾತ್ ಧಾಳಿ ಮಾಡಿತು. ನಮ್ಮ ಕಡೆಯವರೆಲ್ಲರು ಹೆದರಿ ಓಡಿಹೋದರು. ನಾನು ಓಡಿ ಹೋದೆ. ದರೋಡೆಕೊರರು ಎಲ್ಲ ವಸ್ತುಗಳನ್ನು ಲೂಟಿ ಮಾಡಿಕೊಂಡು ಹೋದರು. ನಾನು ಪ್ರಾಣ ರಕ್ಷಿಸಿಕೊಂಡು ಈ ಮರಳಿನ ರಾಶಿಯ ಮೇಲೆ ಬಂದಿದ್ದೇನೆ. ಆಗ ನಾನು ಆ ಸ್ತ್ರೀಯ ತವರು ಮನೆಯ ಮತ್ತು ಪತಿಗೃಹದ ವಿಳಾಸವನ್ನು ಕೇಳಿ ತಿಳಿದುಕೊಂಡೆ. ನನಗೆ ಅವಳ ಗಂಡನ ಮನೆಯವರು ಗೊತ್ತಿತ್ತು. ನಾನು ಹೇಳಿದೆ ತಂಗೀ! ನೀನು ಚಿಂತಿಸಬೇಡ ನಾನು ನಿನ್ನನ್ನು ನಿಮ್ಮ ಮನೆಗೆ ತಲುಪಿಸುತ್ತೇನೆ. ಅವಳನ್ನು ನಾನು ನನ್ನ ಒಡಹುಟ್ಟಿದವಳಂತೆ ಕಂಡು ಅವಳ ಮಾವನ ಮನೆಗೆ ಕರೆದುಕೊಂಡು ಹೋದೆ. ಅವಳ ಮನೆಯವರು ಅವಳನ್ನು ಹುಡುಕುತ್ತಲೇ ಇದ್ದರು. ದರೋಡೆಕೋರರು ಲೂಟಿ ಮಾಡಿ ಎಲ್ಲವನ್ನೂ ಹೊತ್ತುಕೊಂಡು ಹೋಗಿದ್ದಾರೆ, ಸೊಸೆ ಎಲ್ಲೋ ತಪ್ಪಿಸಿಕೊಂಡಿದ್ದಾಳೆಂಬ ಸುದ್ದಿ ಮೊದಲೇ ಅವರಿಗೆ ತಿಳಿದಿತ್ತು. ನಾನು ಅವಳನ್ನು ಮನೆಗೆ ತಲುಪಿಸಿ, ಮರಳಿನ ರಾಶಿಯ ಮೇಲೆ ಕುಳಿತು ಅಳುತ್ತಿದ್ದಳೆಂದು ಅವಳ ಮನೆಯವರಿಗೆ ಹೇಳಿದೆ. ಅವಳು ಮನೆಗೆ ಬಂದ ಕೂಡಲೇ ದಿಕ್ಕೆಟ್ಟು ರೋದಿಸಲು ಪ್ರಾರಂಭಿಸಿದಳು. ತನ್ನ ಅತ್ತೆ, ಮಾವ, ಗಂಡನಿಗೆ ತನಗೆ ಅತ್ಯಂತ ದುರ್ದಶೆಯಾಗಿರುವುದನ್ನು, ಎಲ್ಲ ವಸ್ತುಗಳು ಲೂಟಿಯಾದುದನ್ನು, ತಾನು ಪ್ರಾಣ ಕಾಪಾಡಿಕೊಳ್ಳಲು ಕಾಡಿಗೆ ಓಡಿಹೋದುದನ್ನು ತಿಳಿಸಿದಳು. ಜೊತೆಗೆ ನಾನು ಅವಳನ್ನು ರಕ್ಷಿಸಿ ಮನೆಗೆ ಕರೆದುತಂದುದನ್ನು ತಿಳಿಸಿ ನನ್ನನ್ನು ಸಂತುಷ್ಟಗೊಳಿಸಿ ಕಳಿಸಿಕೊಡುವಂತೆಯೂ ಹೇಳಿದಳು. ಅವಳ ಅತ್ತೆಯ ಮನೆಯವರು ನನಗೆ ಹೇಳಿದರು ಸ್ವಾಮಿ! ತಾವು ಬಹಳ ದೊಡ್ಡ ಉಪಕಾರಮಾಡಿದ್ದೀರಿ, ನಮ್ಮ ಸೊಸೆಗೆ ಜೀವನ ದಾನ ಮಾಡಿದ್ದೀರಿ, ನಮ್ಮ ಧನದ ರಕ್ಷಣೆ ಮಾಡಿದ್ದೀರಿ ನಾವು ತಮಗೆ ಒಂದು ಸಾವಿರ ರೂಪಾಯಿಗಳನ್ನು ಪುರಸ್ಕಾರವಾಗಿ ಕೊಡುತ್ತೇವೆ. ನಾನು ಹೇಳಿದೆ-ನಾನು ಇದನ್ನು ನನ್ನ ಕರ್ತವ್ಯವೆಂದು ತಿಳಿದು ಮಾಡಿದ್ದೇನೆ. ನಾನು ಮನುಷ್ಯನಾಗಿದ್ದು ಇದನ್ನು ಮನುಷ್ಯ ಧರ್ಮವೆಂದು ಯೋಚಿಸಿ ಮಾಡಿದ್ದೇನೆ. ನಾನು ಬಹುಮಾನಕ್ಕಾಗಿ ಮಾಡಿಲ್ಲ. ಅವರು ಬಹಳ ಒತ್ತಾಯ ಮಾಡಿ ಐದುನೂರು ರೂಪಾಯಿಗಳನ್ನಾದರೂ ತೆಗೆದುಕೊಳ್ಳಿ, ಸ್ವಲ್ಪವಾದರೂ ತೆಗೆದುಕೊಳ್ಳಿ ಎಂದು ಕೊಡಲು ಬಹು ಪ್ರಯತ್ನಿಸಿದರು ಆದರೆ ನಾನು ತೆಗೆದುಕೊಳ್ಳಲಿಲ್ಲ. ಅವರು ವಿವಶರಾದರು. ನಾನು ತೆಗೆದುಕೊಳ್ಳದೆ ಇದ್ದುದರಿಂದ ಅವರಾದರೂ ಏನು ಮಾಡಲು ಸಾಧ್ಯ! ನಾನು ಮನೆಗೆ ಹಿಂದಿರುಗಿದೆ. ತಮ್ಮ ಅಜ್ಜನವರು ಬದುಕಿರುವವರೆಗೆ ನನ್ನ ಸ್ವಭಾವ ಅದೇ ರೀತಿ ಇತ್ತು. ತಮ್ಮ ಅಜ್ಜನವರು ಸ್ವರ್ಗಸ್ಥರಾದ ಮೇಲೆ ನನ್ನ ವಯಸ್ಸು ಐವತ್ತು ವರ್ಷವಾಗಿತ್ತು. ಆ ಸಮಯದಲ್ಲಿ ನನ್ನ ಮನಸ್ಸಿನಲ್ಲಿ ‘ನನಗೆ ಒಬ್ಬಳು ಸ್ತ್ರೀ ಸಿಕ್ಕಿದ್ದಳು, ಒಳ್ಳೆಯ ಅವಕಾಶವೂ ಸಿಕ್ಕಿತ್ತು. ಕಾಡಿನಲ್ಲಿ ಅವಳ ಮೈ ಮೇಲಿದ್ದ ಹತ್ತು ಸಾವಿರ ರೂಪಾಯಿಗಳ ಆಭರಣಗಳನ್ನು ಬಿಚ್ಚಿಕೊಂಡಿದ್ದರೆ ನನ್ನನ್ನು ಯಾರು ತಡೆಯುತ್ತಿದ್ದರು? ಹತ್ತು ಸಾವಿರ ಮಾಲು, ಬಡ್ಡಿ ಸಹಿತ ಇಲ್ಲಿಯವರೆಗೆ ಎಷ್ಟೊಂದು ಹಣ ಆಗುತ್ತಿತ್ತು. ಏಕೆಂದರೆ ಎಂಟಾಣೆಯ ಬಡ್ಡಿಯಂತೆ ಹನ್ನೆರಡು ವರ್ಷಗಳಲ್ಲಿ ದ್ವಿಗುಣವಾಗುತ್ತಿತ್ತು. ಹೀಗೆ ಸಾಕಷ್ಟು ಹಣ ದೊರೆಯುತ್ತಿತ್ತು. ಧರ್ಮ-ಧರ್ಮ ಎಂದುಕೊಂಡು ಬಹಳ ತಪ್ಪು ಮಾಡಿದೆ. ಈಗ ನನಗೆ ಧರ್ಮ ಏನು ಕೊಡುತ್ತದೆ! ಆ ದಿನ ಆ ಆಭರಣಗಳೆಲ್ಲವನ್ನೂ ತೆಗೆದುಕೊಂಡಿದ್ದರೆ ಇಂದು ಶ್ರೀಮಂತನಾಗಿರುತ್ತಿದ್ದೆ’ ಎಂಬ ಭಾವನೆಗಳು ಬರಲಾರಂಭಿಸಿದವು. ವಿಚಾರ ಮಾಡಿ ನೋಡಿದಾಗ ನಾನು ಹಾಗೆ ಯೋಚಿಸುವುದು ತಪ್ಪೆನಿಸಿದರೂ ಹಣ ಆಸಕ್ತಿಯ ಕಾರಣದಿಂದ ನಾನು ಆಗ ತಪ್ಪು ಮಾಡಿದೆ ಎನಿಸಿತು. ಆ ಹಣ ನಮ್ಮ ಮನೆಗೆ ಬಂದಿದ್ದರೆ ಈಗ ನಾನು ಮೋಜಿನ ಜೀವನ ನಡೆಸಬಹುದಾಗಿತ್ತು. ರಾಜಕುಮಾರ! ತಾವು ಸಿಂಹಾಸನದ ಮೇಲೆ ಕುಳಿತಾಗ ನನ್ನ ವಯಸ್ಸು ಎಪ್ಪತ್ತು ವರ್ಷವಾಗಿತ್ತು. ಈಗ ನನ್ನ ವಯಸ್ಸು ಎಪ್ಪತ್ತೈದು - ಎಂಭತ್ತರ ಹತ್ತಿರದಲ್ಲಿದೆ. ನನ್ನ ಹೆಂಡತಿ ತೀರಿ ಹೋಗಿದ್ದಾಳೆ. ಈಗ ನನ್ನ ಮನಸ್ಸಿನಲ್ಲಿ, ‘ಆ ಸಮಯದಲ್ಲಿ ಅವಳನ್ನು ಒಪ್ಪಿಸಿ ನಮ್ಮ ಮನೆಗೆ ಕರೆತಂದಿದ್ದರೆ ಈ ವೃದ್ಧಾವಸ್ಥೆಯಲ್ಲಿ ಹೆಂಡತಿಯಾಗಿ ಇರುತ್ತಿದ್ದಳು. ಹಣವೂ ಉಳಿಯುತ್ತಿತ್ತು ಹತ್ತು ಸಾವಿರ ರೂಪಾಯಿಗಳ ಆಭರಣಗಳನ್ನೂ ಅರಗಿಸಿಕೊಳ್ಳಬಹುದಾಗಿತ್ತು. ಅವಳನ್ನು ಒಪ್ಪಿಸಿ ನನ್ನ ಪತ್ನಿಯಾಗಿ ಮಾಡಿಕೊಂಡು ಮೋಜಿನ ಜೀವನ ನಡೆಸಬಹುದಾಗಿತ್ತು. ಈಗ ಮುಪ್ಪಿನಲ್ಲಿ ನನ್ನ ಸೇವೆ ಮಾಡುತ್ತಿದ್ದಳು. ಸುಖವಾಗಿರಬಹುದಾಗಿತ್ತು’ ರಾಜಕುಮಾರ! ಸಾವು ಹತ್ತಿರವಾಗಿರುವಾಗ ಈಗ ಹಾಗೆನ್ನಿಸುತ್ತಿದೆ. ವೃದ್ಧಾವಸ್ಥೆಯಲ್ಲಿ ಈ ಸ್ಥಿತಿಯಾಗಿದೆ. ರಾಜಕುಮಾರ! ನಾನು ಈಗಿರುವ ನನ್ನ ಮನೋದೆಸೆಯನ್ನು ತಮಗೆ ಹೇಳಿದ್ದೇನೆ. ತಮ್ಮ ಅಜ್ಜ, ತಂದೆ ಮತ್ತು ತಾವು ಈ ಮೂವರಲ್ಲಿ ಯಾರು ದೊಡ್ಡವರು, ಯಾರು ಚಿಕ್ಕವರು ಎಂಬುದನ್ನು ನಿರ್ಣಯಿಸಲು ನನಗೆ ಸಾಮರ್ಥ್ಯವಿಲ್ಲ. ತಮ್ಮ ರಾಜ್ಯದಲ್ಲಿ ಮತ್ತು ತಮ್ಮ ಅಜ್ಜನವರ ರಾಜ್ಯದಲ್ಲಿ ನನ್ನ ಮನಸ್ಸಿನ ಭಾವನೆ ಹೇಗಿತ್ತು ಎಂದು ನಾನು ಹೇಳಿದ್ದೇನೆ. ಈಗ ಯಾರ ರಾಜ್ಯ ಉತ್ತಮ ಮತ್ತು ಯಾರ ರಾಜ್ಯ ಕನಿಷ್ಠ ಎಂಬುದನ್ನು ತಾವೇ ನಿರ್ಣಯಿಸಿರಿ.</p>
<p class="Text para-style-override-3">ತಾತ್ಪರ್ಯವೆಂದರೆ ‘ಸಹವಾಸದಂತೆ ಬುದ್ಧಿ’ ಇದ್ದಲಿನ ವ್ಯಾಪಾರದಲ್ಲಿ ಕೈ ಮಸಿಯಾಗುತ್ತದೆ. ನಾವು ಕಲ್ಲಿದ್ದಲಿನ ಗಣಿಗೆ ಹೋದರೆ ನಮ್ಮ ಬಟ್ಟೆಯೂ ಮಸಿಯಾಗುತ್ತದೆ. ಇದು ಅಕ್ಷರಶಃ ಬಹಳ ಕಡೆ ಕಂಡುಬರುತ್ತದೆ. ಯಾರ ಸಂಗ ಮಾಡಿದರೂ ಅವರ ಪ್ರಭಾವ ಖಂಡಿತ ಉಂಟಾಗುತ್ತದೆಂಬುದನ್ನು ಪರೀಕ್ಷಿಸಿಯೂ ನೋಡಿಯಾಗಿದೆ. ಹೀಗೆ ನಮ್ಮ ಮೇಲೆ ಆಗುವ ಪ್ರಭಾವವನ್ನು ನಾವು ಅಂದಾಜು ಮಾಡಿ ನೋಡಬೇಕು. ಅದು ನಿಜವಾದ ಪರೀಕ್ಷೆಯಾಗುತ್ತದೆ. ನಾನು ಹೇಳಿರುವ ಯುಕ್ತಿಯು ಎಷ್ಟು ಶಕ್ತಿಯುತವಾದುದೆಂದರೆ ಇನ್ನೊಬ್ಬರಿಂದ ಅದನ್ನು ಕೇಳುವ ಅವಶ್ಯಕತೆಯೂ ಇಲ್ಲ.<span></span></p>


<p class="Page-Break"> </p>
<p class="Chapter-Heading" id="toc_marker-14">12. ಸತ್ಯದ ಮಹಿಮೆ </p>
<p class="Text">ಒಬ್ಬ ಸತ್ಯವಾದಿಯಾದ ರಾಜನಿದ್ದನು. ಅವನ ನಗರದಲ್ಲಿ ಯಾರಾದರೊಬ್ಬ ಸಾಧಾರಣ ಮನುಷ್ಯನು ಪೇಟೆಗೆ ಮಾರಲು ಧಾನ್ಯ ವಸ್ತ್ರ ಮುಂತಾದ ಯಾವುದೇ ವಸ್ತುಗಳನ್ನು ತಂದರೆ, ಆ ವಸ್ತುಗಳು ಸಂಜೆಯವರೆಗೆ ಮಾರಾಟವಾಗದಿದ್ದಲ್ಲಿ ಅವೆಲ್ಲ ವಸ್ತುಗಳನ್ನೂ ರಾಜನೇ ಖರೀದಿಸುತ್ತಿದ್ದನು. ಲೋಕಹಿತಕ್ಕಾಗಿ ರಾಜನು ಈ ರೀತಿ ಸತ್ಯ ಪ್ರತಿಜ್ಞೆಯನ್ನು ಕೈಗೊಂಡಿದ್ದನು. ಸಾಯಂಕಾಲವಾಗುತ್ತಲೇ ರಾಜನ ಸೇವಕರು ನಗರದಲ್ಲಿ ಸುತ್ತಾಡಿ ಯಾರಾದರೂ ಯಾವ ವಸ್ತುವನ್ನಾದರೂ ಮಾರಲು ಕುಳಿತಿದ್ದರೆ, ಅವರನ್ನು ವಿಚಾರಿಸಿ ಅವರ ಸಂತೋಷಕ್ಕೆ ಅನುಸಾರವಾಗಿ ಬೆಲೆಕೊಟ್ಟು ಆ ವಸ್ತುಗಳನ್ನು ರಜಾಜ್ಞೆಯಂತೆ ಖರೀದಿಸುತ್ತಿದ್ದರು.</p>
<p class="Text">ಒಂದು ದಿನ ಸ್ವತಃ ಯಮಧರ್ಮರಾಜನು ಬ್ರಾಹ್ಮಣವೇಷ ಧರಿಸಿ ಮನೆಯ ಮುರಿದ - ವ್ಯರ್ಥವಾದ, ಒಡೆದು ಹೋಗಿದ್ದ, ಹೊರಗೆ ಬಿಸಾಕಲು ಯೋಗ್ಯವಾದ ವಸ್ತುಗಳನ್ನು ಒಂದು ಪೆಟ್ಟಿಗೆಯಲ್ಲಿ ತುಂಬಿಕೊಂಡು ಆ ಸತ್ಯವಾದಿ ರಾಜನನ್ನು ಪರೀಕ್ಷಿಸಲು ಅವನ ನಗರಕ್ಕೆ ಬಂದನು. ಮಾರಲು ಪೇಟೆಯಲ್ಲಿ ಕುಳಿತುಕೊಂಡನು. ಆದರೆ ಆ ಕಸವನ್ನು ಯಾರು ಕೊಳ್ಳುತ್ತಾರೆ? ಸಂಜೆಯಲ್ಲಿ ರಾಜನ ಸೈನಿಕರು ಎಂದಿನಂತೆ ನಗರದಲ್ಲಿ ಸುತ್ತಾಡಲು ಬಂದರು. ನಗರದಲ್ಲಿ ಮಾರಲು ತಂದ ಜನರ ವಸ್ತುಗಳೆಲ್ಲವೂ ಮಾರಾಟವಾಗಿ ಹೋಗಿದ್ದವು. ಕೇವಲ ಈ ಬ್ರಾಹ್ಮಣನು ಮಾತ್ರ ತನ್ನ ಪೆಟ್ಟಿಗೆಯನ್ನು ಮುಂದಿಟ್ಟುಕೊಂಡು ಕುಳಿತಿದ್ದನು. ರಾಜನ ಸೇವಕರು ಇವನ ಹತ್ತಿರ ಬಂದು ತಮ್ಮ ವಸ್ತುಗಳು ಮಾರಾಟವಾಗಲಿಲ್ಲವೇ? ಎಂದು ಕೇಳಿದರು - ಅವನು ಇಲ್ಲವೆಂದು ಹೇಳಿದನು. ರಾಜನ ಸೇವಕರು-ತಾವು ಪೆಟ್ಟಿಗೆಯಲ್ಲಿ ಮಾರಾಟ ಮಾಡಲು ಏನು ವಸ್ತುಗಳನ್ನು ತಂದಿರುವಿರಿ? ಅದರ ಬೆಲೆ ಎಷ್ಟು? ಎಂದು ಕೇಳಿದರು. ಬ್ರಾಹ್ಮಣನು ಹೇಳಿದನು - ಇದರಲ್ಲಿ ದಾರಿದ್ರ್ಯ (ಕಸ) ತುಂಬಿದೆ. ಇದರ ಬೆಲೆ ಒಂದು ಸಾವಿರ ರೂಪಾಯಿಗಳಾಗುತ್ತವೆ. ಇದನ್ನು ಕೇಳಿ ರಾಜನ ಸೇವಕರು ನಕ್ಕು ಹೇಳಿದರು - ಈ ಕಸವನ್ನು ಯಾರು ಕೊಳ್ಳುತ್ತಾರೆ? ಇದಕ್ಕೆ ಒಂದು ಪೈಸೆ ಬೆಲೆಯೂ ಸಿಗುವುದಿಲ್ಲ ಬ್ರಾಹ್ಮಣನು ಹೇಳಿದನು - ಇದನ್ನು ಯಾರೂ ಕೊಳ್ಳದೇ ಹೋದರೆ ನಾನು ಮನೆಗೆ ತೆಗೆದುಕೊಂಡು ಹೋಗುತ್ತೇನೆ.</p>
<p class="Text">ರಾಜನ ಸೇವಕರು ಬೇಗನೆ ರಾಜನ ಹತ್ತಿರ ಹೋಗಿ ಇದರ ಸೂಚನೆ ಕೂಟ್ಟರು. ಇದಕ್ಕೆ ರಾಜನು ಹೇಳಿದನು-ಅವುಗಳನ್ನು ಮನೆಗೆ ತೆಗೆದುಕೊಂಡು ಹೋಗಲು ಬಿಡಬೇಡಿ. ಕಮ್ಮಿ ಹಣಕ್ಕೆ ಅವನಿಗೆ ಸಂತೋಷವಾಗುವಷ್ಟು ಕೊಟ್ಟು ಖರೀದಿಸಿ.</p>
<p class="Text">ರಾಜನ ಸೇವಕರು ಬಂದು ಆ ವಸ್ತುಗಳನ್ನು ಎರಡು ನೂರು ರೂಪಾಯಿಗೆ ಕೇಳಿದರು, ಆದರೆ ಬ್ರಾಹ್ಮಣನು ಒಂದು ಸಾವಿರ ರೂಪಾಯಿ ಗಳಿಗಿಂತ ಕಮ್ಮಿ ತೆಗೆದುಕೊಳ್ಳಲು ಒಪ್ಪಲಿಲ್ಲ. ಆಗ ರಾಜನ ಸೇವಕರು ಐದುನೂರು ಕೊಡುತ್ತೇವೆಂದಾಗ ಅದಕ್ಕೂ ಬ್ರಾಹ್ಮಣನು ಒಪ್ಪಲಿಲ್ಲ. ಆಗ ರಾಜನ ಸೇವಕರು ಸ್ವಲ್ಪ ಉತ್ತೇಜಿತರಾಗಿ ರಾಜನ ಹತ್ತಿರ ಬಂದು ಹೇಳಿದರು- ಮಹಾಸ್ವಾಮಿ! ಅವನ ಪೆಟ್ಟಿಗೆಯಲ್ಲಿ ದಾರಿದ್ರ್ಯ (ಕಸ)ತುಂಬಿದೆ. ಅದು ಒಂದು ಪೈಸೆಯೂ ಬೆಲೆ ಬಾಳುವುದಿಲ್ಲ. ಐದುನೂರು ರೂಪಾಯಿಗಳನ್ನು ಕೊಡುತ್ತೇವೆಂದರೂ ಅವನು ಒಪ್ಪುತ್ತಿಲ್ಲ. ಇಂತಹ ಪರಿಸ್ಥಿತಿಯಲ್ಲಿ ತಾವು ಅವನ ವಸ್ತುಗಳನ್ನು ಖರೀದಿ ಮಾಡಬಾರದು. ರಾಜನು ಹೇಳಿದನು-ಇಲ್ಲ, ನಾವು ಸತ್ಯಪ್ರತಿಜ್ಞೆ ಮಾಡಿದ್ದೇವೆ. ಸತ್ಯವನ್ನು ಎಂದೂ ನಾವು ತ್ಯಾಗ ಮಾಡುವುದಿಲ್ಲ. ಆದ್ದರಿಂದ ಬ್ರಾಹ್ಮಣನು ಹೇಳಿದಷ್ಟು ಹಣವನ್ನು ಕೊಟ್ಟು ಆ ವಸ್ತುಗಳನ್ನು ಕೊಂಡು ತನ್ನಿ. ಇದನ್ನು ಕೇಳಿ ರಾಜನ ಈ ಆಗ್ರಹವನ್ನು ನೋಡಿ ನಕ್ಕು ಮತ್ತೆ ಬ್ರಾಹ್ಮಣನ ಹತ್ತಿರಬಂದರು. ಅವರು ನಿರುಪಾಯರಾಗಿ ಬ್ರಾಹ್ಮಣನಿಗೆ ಒಂದು ಸಾವಿರ ರೂಪಾಯಿಗಳನ್ನು ಕೊಟ್ಟು ಅವನ ಪೆಟ್ಟಿಗೆಯನ್ನು ಖರೀದಿಸಿದರು. ಬ್ರಾಹ್ಮಣನು ಹಣವನ್ನು ಪಡೆದು ಹೊರಟು ಹೋದನು. ರಾಜನ ಸೇವಕರು ಪೆಟ್ಟಿಗೆಯನ್ನು ಹೊತ್ತುಕೊಂಡು ರಾಜನ ಹತ್ತಿರಕ್ಕೆ ಬಂದರು. ರಾಜನು ಆ ದಾರಿದ್ರ್ಯ ತುಂಬಿದಪೆಟ್ಟಿಗೆಯನ್ನು ಅರಮನೆಯಲ್ಲಿ ಇಡಿಸಿದನು.</p>
<p class="Text">ರಾತ್ರಿಯಲ್ಲಿ ಮಲಗುವ ಸಮಯವಾದಾಗ ಅರಮನೆಯ ದ್ವಾರದಿಂದ ವಸ್ತ್ರಾಭೂಷಣಗಳಿಂದ ಸುಸಜ್ಜಿತಳಾದ ಒಬ್ಬ ಸುಂದರಿಯಾದ ಯುವತಿಯು ಹೊರಟಳು. ರಾಜನು ಹೊರಗಡೆ ಪಡಸಾಲೆಯಲ್ಲಿ ಕುಳಿತ್ತಿದ್ದನು. ಆ ಸುಂದರ ಯುವತಿಯನ್ನು ನೋಡಿ ರಾಜನು ಕೇಳಿದನು-ತಾವು ಯಾರು? ಏತಕ್ಕೆ ಬಂದಿದ್ದೀರಿ? ಏಕೆ ಹೋಗುತ್ತಿರುವಿರಿ? ಆ ಸ್ತ್ರೀಯು ಹೇಳಿದಳು - ನಾನು ಲಕ್ಷ್ಮಿಯಾಗಿದ್ದೇನೆ. ತಾವು ಸತ್ಯವಾದಿಗಳೂ, ಧರ್ಮಾತ್ಮರೂ ಅಗಿದ್ದೀರಿ. ಈ ಕಾರಣದಿಂದ ನಾನು ಯಾವಾಗಲೂ ತಮ್ಮ ಗೃಹದಲ್ಲಿ ವಾಸ ಮಾಡುತ್ತಿದ್ದೇನೆ. ಆದರೆ ಈಗ ತಮ್ಮ ಗೃಹಕ್ಕೆ ದಾರಿದ್ರ್ಯ ಬಂದಿದೆ. ದಾರಿದ್ರ್ಯವಿರುವ ಕಡೆ ಲಕ್ಷ್ಮಿ ಇರುವುದಿಲ್ಲ. ಆದ್ದರಿಂದ ಈಗ ನಾನು ತಮ್ಮ ಅರಮನೆಯಿಂದ ಹೊರಟು ಹೋಗುತ್ತಿದ್ದೇನೆ. ರಾಜನು ಹೇಳಿದನು ತಮ್ಮ ಇಚ್ಛೆಯಿದ್ದಂತಾಗಲಿ.</p>
<p class="Text">ಸ್ವಲ್ಪ ಸಮಯವಾದ ಮೇಲೆ ಒಬ್ಬ ಸುಂದರ ಯುವ ಪುರುಷನು ಅರಮನೆಯಿಂದ ಹೊರ ಹೋಗುತ್ತಿರುವುದನ್ನು ನೋಡಿ ರಾಜನು ಕೇಳಿದನು. ತಾವು ಯಾರು? ಹೇಗೆ ಬಂದಿರಿ? ಮತ್ತು ಎಲ್ಲಿಗೆ ಹೋಗುತ್ತಿರುವಿರಿ? ಆ ಸುಂದರ ಪುರುಷನು ಹೇಳಿದನು- ನನ್ನ ಹೆಸರು ದಾನ, ತಾವು ಸತ್ಯವಾದಿ ಮತ್ತು ಧರ್ಮಾತ್ಮರೂ ಆಗಿದ್ದೀರಿ ಈ ಕಾರಣದಿಂದ ನಾನು ಯಾವಾಗಲೂ ತಮ್ಮ ಅರಮನೆಯಲ್ಲಿ ವಾಸಮಾಡುತ್ತಿರುತ್ತೇನೆ. ಈಗ ಲಕ್ಷ್ಮಿಯು ಹೋದ ಕಡೆಗೆ ನಾನೂ ಹೋಗುತ್ತಿದ್ದೇನೆ. ಏಕೆಂದರೆ ಲಕ್ಷ್ಮಿಯು ಹೊರಟು ಹೋದ ಮೇಲೆ ನೀವು ದಾನ ಹೇಗೆ ಮಾಡುವಿರಿ? ರಾಜನು ಹೇಳಿದನು. ಬಹಳ ಒಳ್ಳೆಯದು.</p>
<p class="Text">ಅನಂತರ ಮತ್ತೆ ಒಬ್ಬ ಸುಂದರ ಪುರುಷನು ಹೊರಟು ಹೋಗುತ್ತಿರುವುದನ್ನು ನೋಡಿದನು. ರಾಜನು ಅವನನ್ನು ಕೇಳಿದನು - ತಾವು ಯಾರು? ಹೇಗೆ ಬಂದಿರಿ? ಮತ್ತು ಎಲ್ಲಿಗೆ ಹೋಗುತ್ತಿರುವಿರಿ? ಅವನು ಹೇಳಿದನು - ನಾನು ಯಜ್ಞ. ತಾವು ಸತ್ಯವಾದಿಗಳೂ ಧರ್ಮಾತ್ಮರೂ ಆಗಿರುವಿರಿ ಆದ್ದರಿಂದ ನಾನು ಯಾವಾಗಲೂ ನಿಮ್ಮ ಅರಮನೆಯಲ್ಲಿ ವಾಸಮಾಡುತ್ತಿರುತ್ತೇನೆ. ಈಗ ತಮ್ಮ ಗೃಹದಿಂದ ಲಕ್ಷ್ಮೀ ಮತ್ತು ದಾನ ಇವರಿಬ್ಬರೂ ಹೊರಟು ಹೋದರು. ನಾನೂ ಅಲ್ಲಿಗೇ ಹೋಗುತ್ತಿದ್ದೇನೆ. ಏಕೆಂದರೆ ಸಂಪತ್ತು ಇಲ್ಲದೆ ಯಜ್ಞದ ಅನುಷ್ಠಾನ ಹೇಗೆ ಸಾಧ್ಯ? ರಾಜನು ಹೇಳಿದನು - ಬಹಳ ಒಳ್ಳೆಯದು. </p>
<p class="Text">ಅನಂತರ ಮತ್ತೆ ಒಬ್ಬ ಯುವ ಪುರುಷನು ಕಂಡು ಬಂದನು. ರಾಜನು ಕೇಳಿದನು ತಾವು ಯಾರು? ಹೇಗೆ ಬಂದಿರಿ? ಮತ್ತು ಎಲ್ಲಿಗೆ ಹೋಗುತ್ತಿರುವಿರಿ? ಅವನು ಹೇಳಿದನು - ನನ್ನ ಹೆಸರು ಯಶ. ಎಂದು ತಾವು ಸತ್ಯವಾದಿಗಳೂ, ಧರ್ಮಾತ್ಮರೂ, ಆಗಿರುವಿರಿ. ಆದ್ದರಿಂದ ನಾನು ಯಾವಾಗಲೂ ನಿಮ್ಮ ಅರಮನೆಯಲ್ಲಿ ವಾಸಿಸುತ್ತಿದ್ದೇನೆ. ಆದರೆ ತಮ್ಮ ಗೃಹದಿಂದ ಲಕ್ಷ್ಮೀ, ದಾನ, ಯಜ್ಞ, ಎಲ್ಲರೂ ಈಗ ಹೊರಟು ಹೋದರು ಅವರಿಲ್ಲದೆ ತಮಗೆ ಯಶಸ್ಸು ಹೇಗೆ ದೊರೆಯುತ್ತದೆ. ಆದ್ದರಿಂದ ಅವರು ಹೋದ ಕಡೆಗೇ ನಾನು ಹೋಗುತ್ತಿದ್ದೇನೆ. ರಾಜನು ಹೇಳಿದನು - ಸರಿ, ಹಾಗೆಯೇ ಮಾಡಿ.</p>
<p class="Text">ಇದಾದ ಮೇಲೆ ಮತ್ತೆ ಇನ್ನೊಬ್ಬ ಸುಂದರ ಪುರುಷನು ಹೊರಟನು. ಅವನನ್ನು ನೋಡಿ ರಾಜನು ಪ್ರಶ್ನಿಸಿದನು. ತಾವು ಯಾರು? ಹೇಗೆ ಬಂದಿರಿ? ಮತ್ತು ಎಲ್ಲಿಗೆ ಹೋಗುತ್ತಿರುವಿರಿ? ಅವನು ಹೇಳಿದನು-ನನ್ನ ಹೆಸರು ಸತ್ಯ ಎಂದು. ತಾವು ಧರ್ಮಾತ್ಮರಾಗಿರುವುದರಿಂದ ನಾನು ಸದಾ ತಮ್ಮ ಮನೆಯಲ್ಲಿ ಇರುತ್ತಿದ್ದೆ. ಆದರೆ ಈಗ ತಮ್ಮ ಮನೆಯಿಂದ ಲಕ್ಷ್ಮೀ, ದಾನ, ಯಜ್ಞ, ಯಶಸ್ಸು ಇವರೆಲ್ಲರೂ ಹೊರಟು ಹೋಗಿದ್ದಾರೆ. ನಾನು ಸಹ ಹೋಗುತ್ತಿದ್ದೇನೆ. ರಾಜನು ಹೇಳಿದನು - ನಾನು ತಮಗಾಗಿಯೇ ಇವರೆಲ್ಲರನ್ನೂ ತ್ಯಜಿಸಿದ್ದೇನೆ. ನಾನು ತಮ್ಮನ್ನು ಎಂದಿಗೂ ತ್ಯಾಗ ಮಾಡಿಯೇ ಇಲ್ಲ. ಆದ್ದರಿಂದ ತಾವು ಹೇಗೆ ಹೋಗುವಿರಿ? ನಾನು ಲೋಕೋಪಕಾರಕ್ಕಾಗಿಯೇ, ಯಾರೇ ವ್ಯಕ್ತಿ ನನ್ನ ನಗರಕ್ಕೆ ಮಾರಾಟಕ್ಕಾಗಿ ವಸ್ತುಗಳನ್ನು ತರುವನೋ ಮತ್ತು ಸಾಯಂಕಾಲದವರೆಗೆ ಅವನ ವಸ್ತುಗಳು ಮಾರಾಟವಾಗದೆ ಹೋದರೆ ಅವುಗಳನ್ನು ಕೊಂಡುಕೊಳ್ಳುವೆನೆಂದು ಸತ್ಯ ಪ್ರತಿಜ್ಞೆ ಮಾಡಿದ್ದೇನೆ. ಈ ದಿನ ಒಬ್ಬ ಬ್ರಾಹ್ಮಣನು ಬಿಕರಿ ಮಾಡಲು ದಾರಿದ್ರ್ಯವನ್ನು ತಂದನು. ಅದು ಒಂದು ಪೈಸೆಯಷ್ಟು ಬೆಲೆ ಬಾಳುತ್ತಿರಲಿಲ್ಲ. ಆದರೆ ಸತ್ಯದ ರಕ್ಷಣೆಗಾಗಿ ನಾನು ಆ ಬ್ರಾಹ್ಮಣನಿಂದ ದಾರಿದ್ರ್ಯ (ಕಸ) ವನ್ನು ಒಂದು ಸಾವಿರ ರೂಪಾಯಿಗಳನ್ನು ಕೊಟ್ಟು ಕೊಂಡುಕೊಂಡೆ. ಆಗ ಲಕ್ಷ್ಮಿಯು ಬಂದು ತಮ್ಮ ಮನೆಯಲ್ಲಿ ದಾರಿದ್ರ್ಯವಿರುವುದರಿಂದ ನಾನು ಇರುವುದಿಲ್ಲವೆಂದು ಹೇಳಿ ಹೊರಟು ಹೋದಳು. ಇದೇ ಕಾರಣದಿಂದ ನಮ್ಮ ಅರಮನೆಯಿಂದ ಲಕ್ಷ್ಮೀ, ದಾನ, ಯಜ್ಞ, ಯಶ ಮುಂತಾದವರೆಲ್ಲರೂ, ಹೊರಟುಹೋದರು. ಇಷ್ಟಾದರೂ ನಾನು ತಮ್ಮ ಬಲದಿಂದಲೇ ದೃಢವಾಗಿದ್ದೇನೆ ಈ ಮಾತುಗಳನ್ನು ಕೇಳಿ ಸತ್ಯವು ಹೇಳಿತು - ನನಗಾಗಿಯೇ ತಾವು ಈ ಎಲ್ಲರನ್ನೂ ತ್ಯಾಗ ಮಾಡಿರುವುದರಿಂದ ನಾನು ಹೋಗುವುದಿಲ್ಲ ಎಂದು ಹೇಳಿ ಅರಮನೆಯ ಒಳಗೆ ಮತ್ತೆ ಪ್ರವೇಶ ಮಾಡಿತು.</p>
<p class="Text">ಸ್ವಲ್ಪಹೊತ್ತಿನ ನಂತರ ‘ಯಶ’ ವಾಪಸ್ಸು ರಾಜನ ಹತ್ತಿರ ಬಂದಿತು. ರಾಜನು - ತಾವು ಯಾರು, ಏಕೆ ಬಂದಿರಿ? ಎಂದು ಕೇಳಿದನು. ಅದು ಹೇಳಿತು ನಾನು ಯಶ, ತಮ್ಮಲ್ಲಿ ಸತ್ಯ ನೆಲೆಸಿದೆ. ಯಾರು ಎಷ್ಟೇ ಯಜ್ಞಕರ್ತರೂ, ದಾನಿಗಳೂ ಮತ್ತು ಧನವಂತರಾಗಿದ್ದರೂ ಸತ್ಯವಿಲ್ಲದೆ ಕೀರ್ತಿ ಇರುವುದಿಲ್ಲ. ಆದ್ದರಿಂದ ಎಲ್ಲಿ ಸತ್ಯವಿರುವುದೋ ಅಲ್ಲಿ ನಾನಿರುತ್ತೇನೆ. ರಾಜನು ಹೇಳಿದನು ಬಹಳ ಒಳ್ಳೆಯದು.</p>
<p class="Text">ಅನಂತರ ಯಜ್ಞ ಬಂದಿತು. ರಾಜನು ಕೇಳಿದನು ನೀವು ಯಾರು, ಏಕೆ ಬಂದಿರಿ? ಅದು ಹೇಳಿತು - ನಾನು ಅದೇ ಯಜ್ಞವಾಗಿದ್ದೇನೆ, ಎಲ್ಲಿ ಸತ್ಯವಿರುತ್ತದೋ ಅಲ್ಲೇ ನಾನಿರುತ್ತೇನೆ. ಬೇಕಾದರೆ ಎಷ್ಟೇ ದಾನಶೀಲರೂ, ಶ್ರೀಮಂತರು ಆಗಿದ್ದರೂ ಸತ್ಯವಿಲ್ಲದೆ ಯಜ್ಞವು ಶೋಭಿಸುವುದಿಲ್ಲ. ನಿಮ್ಮಲ್ಲಿ ಸತ್ಯವಿದೆ. ನಾನು ಇಲ್ಲೇ ಇರುವೆನು. ರಾಜನು ಹೇಳಿದನು ಬಹಳ ಒಳ್ಳೆಯದು.</p>
<p class="Text">ಅನಂತರ ಯಜ್ಞ ಬಂದಿತು. ರಾಜನು ಕೇಳಿದನು ನೀವು ಯಾರು? ಏಕೆ ಬಂದಿರಿ? ಅದು ಹೇಳಿತು - ನಾನು ಅದೇ ಯಜ್ಞನಾಗಿದ್ದೇನೆ, ಎಲ್ಲಿ ಸತ್ಯವಿರುತ್ತದೋ ಅಲ್ಲೇ ನಾನಿರುತ್ತೇನೆ. ಬೇಕಾದರೆ ಎಷ್ಟೇ ದಾನಶೀಲರೂ, ಶ್ರೀಮಂತರು ಆಗಿದ್ದರೂ ಸತ್ಯವಿಲ್ಲದೆ ಯಜ್ಞವು ಶೋಭಿಸುವುದಿಲ್ಲ. ನಿಮ್ಮಲ್ಲಿ ಸತ್ಯವಿದೆ. ನಾನು ಇಲ್ಲೇ ಇರುವೆನು. ರಾಜನು ಹೇಳಿದನು ಬಹಳ ಒಳ್ಳೆಯದು.</p>
<p class="Text">ಅನಂತರ ದಾನವು ಬಂದಿತು. ರಾಜನು ಅದನ್ನೂ ಕೇಳಿದನು - ತಾವು ಯಾರು? ಇಲ್ಲಿಗೆ ಬರಲು ಕಾರಣವೇನು? ಅದು ಹೇಳಿತು - ನಾನು ದಾನ, ನಿಮ್ಮಲ್ಲಿ ಸತ್ಯವು ವಿರಾಜವಾನವಾಗಿದೆ. ಸತ್ಯವಿರುವೆಡೆ ನಾನಿರುತ್ತೇನೆ. ಏಕೆಂದರೆ ಯಾರು ಎಷ್ಟೇ ಲಕ್ಷ್ಮೀಪುತ್ರರಾದರೂ ಸದ್ಭಾವವಿಲ್ಲದೆ ದಾನಮಾಡಲಾರರು. ತಮ್ಮಲ್ಲಿ ಸತ್ಯ ನೆಲೆಸಿದೆ, ಆದ್ದರಿಂದ ನಾನು ಇಲ್ಲಿಯೇ ಇರುತ್ತೇನೆ ರಾಜನು - ಬಹಳ ಒಳ್ಳೆಯದು ಎಂದು ಹೇಳಿದನು.</p>
<p class="Text">ಸ್ವಲ್ಪ ಹೊತ್ತಿನ ಮೇಲೆ ಲಕ್ಷ್ಮಿಯು ಬಂದಳು. ರಾಜನು ಕೇಳಿದನು - ತಾವು ಯಾರು, ಏಕೆ ಬಂದಿರಿ? ನಾನು ಅದೇ ಲಕ್ಷ್ಮೀ, ತಮ್ಮ ಅರಮನೆಯಲ್ಲಿ ಸತ್ಯ ವಿರಾಜವಾನವಾಗಿದೆ. ತಮ್ಮಲ್ಲಿಗೆ ಯಶ, ಯಜ್ಞ, ದಾನ ಇವೆಲ್ಲವೂ ಹಿಂದಿರುಗಿ ಬಂದಿವೆ. ಆದ್ದರಿಂದ ನಾನು ವಾಪಸ್ಸು ಬಂದಿದ್ದೇನೆ.</p>
<p class="Text">ರಾಜನು ದೇವಿ! ಇಲ್ಲಿಯಂತೂ ದಾರಿದ್ರ್ಯವೇ ತುಂಬಿದೆ. ತಾವು ಇಲ್ಲಿ ಹೇಗೆ ನಿವಾಸ ಮಾಡುತ್ತೀರಿ? ಎಂದನು. ಲಕ್ಷ್ಮಿಯು ಹೇಳಿದಳು-ರಾಜನೇ! ಏನಾದರೂ ನೀನು ಸತ್ಯವನ್ನು ಬಿಟ್ಟಿರುವುದಿಲ್ಲ. ರಾಜನು ತಮ್ಮ ಇಚ್ಛೆಯಿದ್ದಂತೆಯೇ ಆಗಲಿ ಎಂದು ಹೇಳಿದನು.</p>
<p class="Text">ಅನಂತರ ಅಲ್ಲಿಗೆ ಸ್ವತಃ ಧರ್ಮರಾಜನು ಅದೇ ಬ್ರಾಹ್ಮಣನ ರೂಪದಲ್ಲಿ ಬಂದನು. ರಾಜನು ಕೇಳಿದನು - ತಾವು ಯಾರು? ಏನು ಬಂದಿರಿ? ಧರ್ಮರಾಜನು ಹೇಳಿದನು - ನಾನು ಸಕ್ಷಾತ್ ಧರ್ಮ, ನಾನೇ ಬ್ರಾಹ್ಮಣನ ರೂಪದಲ್ಲಿ ಒಂದು ಸಾವಿರ ರೂಪಾಯಿಗಳಿಗೆ ನಿನಗೆ ದಾರಿದ್ರ್ಯವನ್ನು ಕೊಟ್ಟಿದ್ದೆನು. ನೀನು ಸತ್ಯದ ಶಕ್ತಿಯಿಂದ ನನ್ನನ್ನು ಗೆದ್ದಿರುವೆ. ನಾನು ನಿನಗೆ ವರ ಕೊಡಲು ಬಂದಿರುವೆನು. ಹೇಳು, ನಿನ್ನ ಯಾವ ಅಭಿಷ್ಟವನ್ನು ನೆರವೇರಿಸಲಿ? ರಾಜನು ಹೇಳಿದನು - ತಮ್ಮ ಕೃಪೆ ನನ್ನ ಮೇಲಿದೆ ಆದ್ದರಿಂದ ನನಗೆ ಏನೂ ಬೇಕಾಗಿಲ್ಲ. ತಾವು ಯಾವ ರೀತಿ ಸದಾ ಅನುಗ್ರಹಿಸುತ್ತಿರುವಿರೋ ಅದೇ ಪ್ರಕಾರ ನಡೆಯುವಂತೆ ಮಾಡಿರಿ.</p>
<p class="Text">ಈ ದಷ್ಟಾಂತದಿಂದ ಎಲ್ಲಿ ಸತ್ಯವಿರುವುದೋ ಅಲ್ಲಿ ಎಲ್ಲವೂ ಇರುತ್ತದೆ ಎಂಬುದು ಸಿದ್ಧವಾಗುತ್ತದೆ. ಅಲ್ಲಿ ಎಂದಾದರೂ ಸಂಪತ್ತು, ದಾನ, ಯಜ್ಞ, ಯಶಸ್ಸಿನ ಕೊರತೆಯುಂಟಾದರೆ ಮನುಷ್ಯನು ಗಾಬರಿಯಾಗಬೇಕಾಗಿಲ್ಲ. ಸತ್ಯವು ಶಾಶ್ವತವಾಗಿ ಇರುವೆಡೆ ಇವೆಲ್ಲವೂ ಹಿಂದಕ್ಕೆ ಬಂದು ನೆಲೆಸುತ್ತವೆ. ಇವು ಬರದೇ ಹೋದರೂ ಏನೂ ಹಾನಿಯುಂಟಾಗುವುದಿಲ್ಲ. ಅವನ ಪರಮ ಕಲ್ಯಾಣವಾಗುತ್ತದೆ. ಆದ್ದರಿಂದ ಶ್ರೇಯಸ್ಸನ್ನು ಇಚ್ಚಿಸುವ ಪುರುಷನು ಸತ್ಯವನ್ನು ಎಂದೂ ತ್ಯಾಗ ಮಾಡಬಾರದು. ನಿಷ್ಕಾಮ ಭಾವದಿಂದ ಅದನ್ನು ಅವಶ್ಯವಾಗಿ ದೃಢತಾಪೂರ್ವಕ ಪಾಲಿಸಬೇಕು. ಯಥಾರ್ಥ ವಚನ, ಸದ್ಗುಣ ಮತ್ತು ಸದಾಚಾರದ ಹೆಸರೇ ಸತ್ಯ ಎಂದು ತಿಳಿಯಬೇಕು. ಶ್ರೀಕೃಷ್ಣ ಭಗವಂತನು ಗೀತೆಯಲ್ಲಿ ಹೇಳಿದ್ದಾನೆ.</p>
<p class="Shlok">ಸದ್ಭಾವೇಸಾಧುಭಾವೇ ಚ ಸದಿತ್ಯೇತತ್ಪ್ರಯುಜ್ಯತೇ ।</p>
<p class="Shlok">ಪ್ರಶಸ್ತೇ ಕರ್ಮಣಿ ತಥಾ ಸಚ್ಛಬ್ಧಃ ಪಾರ್ಥ ಯುಜ್ಯತೇ ॥</p>
<p class="Shlok">ಯಜ್ಞೇ ತಪಸಿ ದಾನೇ ಚ ಸ್ಥಿತಿಃ ಸದಿತಿ ಚೋಚ್ಯತೇ ।</p>
<p class="Shlok">ಕರ್ಮ ಚೈವ ತದರ್ಥೀಯಂ ಸದಿತ್ಯೇವಾಭಿಧಿಯತೇ ॥</p>
<p class="TXT-Right">(ಗೀತೆ 17 /26-27)</p>
<p class="Text">ಸತ್ - ಈ ಪ್ರಕಾರವಾಗಿ ಪರಮಾತ್ಮನ ಈ ಹೆಸರನ್ನು ಸತ್ಯಭಾವ ಮತ್ತು ಶ್ರೇಷ್ಠಭಾವ (ಸದ್ಗುಣ)ದಲ್ಲಿ ಪ್ರಯೋಗಿಸಲಾಗುತ್ತದೆ.</p>
<p class="Text">ಎಲೈ ಪಾರ್ಥ! ಉತ್ತಮ ಕರ್ಮ (ಸದಾಚಾರ) ದಲ್ಲಿಯೂ ‘ಸತ್’ ಶಬ್ದದ ಪ್ರಯೋಗವಾಗುತ್ತದೆ. ಯಜ್ಞ, ತಪಸ್ಸು ಮತ್ತು ದಾನದಲ್ಲಿರುವ ನಿಷ್ಠೆಯನ್ನೂ ಸಹ ಸತ್ ಎಂದು ಹೇಳಲಾಗುತ್ತದೆ. ಪರಮಾತ್ಮನಿಗಾಗಿ ಮಾಡುವ (ಭಗವದರ್ಥ) ಕರ್ಮವನ್ನೂ ಸಹ ನಿಶ್ಚಯವಾಗಿಯೂ ‘ಸತ್’ ಎಂದೇ ಹೇಳಲಾಗುತ್ತದೆ. ಅದಕ್ಕಾಗಿ ಸತ್ಯವನ್ನು ಪಾಲಿಸಬೇಕು.</p>


<p class="Page-Break"> </p>
<p class="First-End-Page-text" id="toc_marker-15" xml:lang="en-GB">ಕೊನೆಯ ಪುಟ</p>

