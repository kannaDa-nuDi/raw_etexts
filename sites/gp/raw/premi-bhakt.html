
<p class="First-End-Page-text para-style-override-1" id="toc_marker-1" xml:lang="en-GB"><span class="char-style-override-1">ಮೊದಲ ಪುಟ</span></p>
<p class="Titel-Page---Shri-Hari">॥ಶ್ರೀಹರಿಃ॥</p>
<p class="Title-Page---Book-Name">ಪ್ರೇಮೀ ಭಕ್ತರು</p>
<p class="Title-Page---Hindi-Name">प्रेमी भक्त - कन्नड़</p>
<p class="Title-Page---Tavmewa-Mata" xml:lang="kn-IN"> </p>
<p class="Title-Page---Tavmewa-Mata" xml:lang="kn-IN">ತ್ವಮೇವ ಮಾತಾ ಚ ಪಿತಾ ತ್ವಮೇವ</p>
<p class="Title-Page---Tavmewa-Mata" xml:lang="kn-IN">ತ್ವಮೇವ ಬಂಧುಶ್ಚ ಸಖಾ ತ್ವಮೇವ ।</p>
<p class="Title-Page---Tavmewa-Mata" xml:lang="kn-IN">ತ್ವಮೇವ ವಿದ್ಯಾ ದ್ರವಿಣಂ ತ್ವಮೇವ</p>
<p class="Title-Page---Tavmewa-Mata" xml:lang="kn-IN">ತ್ವಮೇವ ಸರ್ವಂ ಮಮ ದೇವದೇವ ॥</p>
<p class="Title-Page---Tavmewa-Mata" xml:lang="kn-IN"> </p>
<p class="Title-Page---Tikkakar" xml:lang="kn-IN">ಸಂಪಾದಕರು - <span class="char-style-override-2">ಶ್ರದ್ಧೇಯ ಶ್ರೀಹನುಮಾನಪ್ರಸಾದಜೀ ಪೊದ್ದಾರ್</span></p>
<p class="Title-Page---Gita-Seva-Trust para-style-override-2">ಗೀತಾ ಸೇವಾ ಟ್ರಸ್ಟ್<span class="char-style-override-3" xml:lang="kn-IN"></span></p>


<p class="Page-Break">॥ ಶ್ರೀಹರಿಃ ॥</p>
<p class="Chapter-Heading" id="toc_marker-2">ನಿವೇದನೆ</p>
<p class="Shlok">ಕುಲಂ ಪವಿತ್ರಂ ಜನನೀ ಕೃತಾರ್ಥಾ ವಸುಂಧರಾ ಪುಣ್ಯವತೀ ಚ ತೇನ ।</p>
<p class="Shlok">ಅಪಾರಸಂವಿತ್ಸುಖಸಾಗರೇಽಸ್ಮಿಂಲ್ಲೀನಂ ಪರೇ ಬ್ರಹ್ಮಣಿ ಯಸ್ಯ ಚೇತಃ ॥</p>
<p class="Text">ಯಾರ ಚಿತ್ತವು ಅಪಾರಸಂವಿತ್ ಸುಖಸಾಗರ ಪರಬ್ರಹ್ಮನಲ್ಲಿ ಲೀನವಾಗಿದೆಯೋ ಅವರ ಜನ್ಮದಿಂದ ಕುಲ ಪವಿತ್ರವಾಗುತ್ತದೆ, ಅವರ ಜನನೀ ಕೃತಾರ್ಥಳು, ಮತ್ತು ಪೃಥ್ವಿಯು ಪುಣ್ಯವತಿಯಾಗುತ್ತಾಳೆ.</p>
<p class="Text">ಸಾಧು, ಸಂತ, ಮಹಾತ್ಮರ ಮಹಿಮೆಯು ಭಗವಂತನಂತೇ ಅಪಾರವಾಗಿದೆ. ಭಗವದ್ಭಕ್ತರು ಸಕಲ ಪುಣ್ಯತೀರ್ಥಗಳಿಂದಲೂ ಮಿಗಿಲಾದ ಜಂಗಮತೀರ್ಥ ಸ್ವರೂಪರು. ಭಗವಂತನಿಂದ ಆಜ್ಞಪ್ತರಾಗಿ ಜಗತ್ತಿನ ಸಂಸಾರ ಪತಿತರ ಉದ್ಧಾರಕ್ಕಾಗಿ ಅವತರಿಸಿರುವ ಕಾಮಧೇನು ಕಲ್ಪವೃಕ್ಷರು. ಭಗವದ್ಭಕ್ತರು ಸಾಧಕರ ಕೈದೀವಿಗೆಯಾಗಿದ್ದಾರೆ, ಇಂತಹ ಭಕ್ತರ ಚರಿತ್ರೆಗಳನ್ನು ಓದುವುದು, ಕೇಳುವುದು, ಮನನ ಮಾಡುವುದು, ಭಗವತ್ಸಾಧನೆಯಲ್ಲಿ ತುಂಬಾ ಉಪಕಾರಿಯಾಗಿದೆ.</p>
<p class="Text">ಇಂತಹ ಮಹಾತ್ಮಾ ಸಂತರ ಚರಿತ್ರೆಗಳನ್ನು ಪ್ರಚಾರಗೊಳಿಸುವ ಸದುದ್ದೇಶದಿಂದ ನಾವು ಅನೇಕ ಸಾಧುಸಂತರ ಸಂಕ್ಷಿಪ್ತ ಚರಿತ್ರೆಗಳನ್ನು ಪ್ರಕಟಿಸುತ್ತಿದ್ದೇವೆ. ಹಾಗೆಯೇ ಈ ‘ಪ್ರೇಮೀ ಭಕ್ತರು’ ಎಂಬ ಕಿರು ಹೊತ್ತಿಗೆ ಭಗವಂತನ ಪ್ರಿಯರಾದ ಭಕ್ತರ ಚರಿತ್ರೆಯಿಂದ ಅಲಂಕೃತವಾಗಿದೆ.</p>
<p class="Text">ಹಿಂದೀ ಮೂಲವನ್ನು ಶ್ರೀ ಲಕ್ಷ್ಮಣದಾಸ ವೇಲಣಕರ್ ಇವರು ಸರಳ ಸುಂದರ ಕನ್ನಡ ಭಾಷೆಯಲ್ಲಿ ಅನುವಾದಿಸಿ ಕನ್ನಡ ಓದುಗರ ಉಪಕಾರ ಗೈದಿರುವರು. ಹಾಗೆಯೇ ಶ್ರೀಕನಕದಾಸರ ಚರಿತ್ರೆಯನ್ನು ಬರೆದು ಸೇರಿಸಿರುವರು.</p>
<p class="Text para-style-override-2">ಈ ಪುಸ್ತಕವು ಆಬಾಲವೃದ್ಧರಿಗೂ ರೋಚಕವಾಗಿದೆ. ಎಲ್ಲರು ಇದನ್ನು ಓದಿ, ಬೇರೆಯವರಿಗೂ ಓದುವಂತೆ ಪ್ರೆರೇಪಿಸಿ ಹಿಂದಿನಂತೆ ಸಹಕರಿಸುವಿರೆಂದು ನಂಬಿದ್ದೇವೆ.<span class="char-style-override-4"></span></p>


<p class="Page-Break">॥ ಶ್ರೀಹರಿಃ ॥</p>
<p class="Chapter-Heading" id="toc_marker-3">1. ಶ್ರೀಕನಕದಾಸರು</p>
<p class="Shlok">‘‘ನಾಸ್ತಿ ತೇಷು ಜಾತಿವಿದ್ಯಾರೂಪಕುಲಧನಕ್ರಿಯಾದಿಭೇದಃ’’</p>
<p class="TXT-Right">					 (ನಾರದ ಭಕ್ತಿ ಸೂತ್ರ 72) </p>
<p class="Text">ಭಕ್ತರಲ್ಲಿ ಜಾತಿ, ವಿದ್ಯೆ, ರೂಪ, ಕುಲ, ಧನ ಮತ್ತು ಕ್ರಿಯಾದಿಗಳ ಭೇದಗಳಿರುವುದಿಲ್ಲ; ಭಗವಂತನು ಭಕ್ತರಲ್ಲಿರುವ ಭಕ್ತಿಯನ್ನು ಮಾತ್ರ ನೋಡುತ್ತಾನೆ. ಉಳಿದ ಯಾವುದನ್ನು ಪರಿಗಣಿಸುವುದಿಲ್ಲ. ಶ್ರೀಮದ್ಭಾಗವತದ ಏಕಾದಶ ಸ್ಕಂಧದಲ್ಲಿ- </p>
<p class="Shlok">ಭಕ್ತ್ಯಾಹಮೇಕಯಾ ಗ್ರಾಹ್ಯಃ ಶ್ರದ್ಧಯಾಽಽತ್ಮಾಪ್ರಿಯಃ ಸತಾಮ್  ।</p>
<p class="Shlok">ಭಕ್ತಿಃ ಪುನಾತಿ ಮನ್ನಿಷ್ಠಾಶ್ವಪಾಕಾನಪಿ ಸಂಭವಾತ್ ॥ </p>
<p class="TXT-Right">							 (11/14/21) </p>
<p class="Text">ಉದ್ಧವಾ! ಸಂತರ ಪರಮಪ್ರಿಯ ಆತ್ಮರೂಪಿಯಾದ ನಾನು ಏಕಮಾತ್ರ ಶ್ರದ್ಧಾ-ಭಕ್ತಿಯಿಂದಲೇ ವಶೀಭೂತನಾಗುತ್ತೇನೆ. ನನ್ನ ಭಕ್ತಿಯು ಜನ್ಮತಃ ಚಾಂಡಾಲನನ್ನೂ ಕೂಡ ಪವಿತ್ರವಾಗಿಸುತ್ತದೆ. ಇಂತಹ ಭಕ್ತಿಯ ಮಹಿಮೆಯ ಮೂಲಕ ಅನೇಕ ಸಾಧು-ಸಂತರು ಭಗವಂತನ ಅಪರೋಕ್ಷ ಜ್ಞಾನವನ್ನು ಪಡೆದು ಉದ್ಧಾರವಾಗಿದ್ದಾರೆ. ಆ ಪವಿತ್ರಾತ್ಮರ ಸ್ಮರಣೆ, ಕಥಾ ಶ್ರವಣದಿಂದಲೇ ಸಾಧಕರಿಗೆ ತಮ್ಮ ಸಾಧನೆಯಲ್ಲಿ ಹೆಚ್ಚಿನ ಭರವಸೆ, ಸ್ಫೂರ್ತಿ, ಪ್ರೇರಣೆ ಉಂಟಾಗುತ್ತದೆ. ಅಂತಹ ಶ್ರೇಷ್ಠ ಭಕ್ತರ ಮಾಲಿಕೆಯಲ್ಲಿ ಕರ್ನಾಟಕದಲ್ಲಿ ಆಗಿಹೋದ ಶ್ರೀಕನಕದಾಸರೆಂಬ ರತ್ನವು ಉಜ್ವಲವಾಗಿ ಬೆಳಗುತ್ತಿದೆ. ಸಂಗ್ರಹವಾದ ಅವರ ಪುಣ್ಯ ಚರಿತ್ರೆಯ ಬರವಣಿಗೆಯಿಂದ ನನ್ನ ಲೇಖನಿಯು ಪವಿತ್ರವಾಗಲಿ, ಹಾಗೆಯೇ ಅವರ ಮಂಗಲ ಕಥೆಯಿಂದ ಓದುಗರ ಮನ-ಇಂದ್ರಿಯಗಳು ಪವಿತ್ರವಾಗಲಿ.</p>
<p class="Text">ಶ್ರೀಕನಕದಾಸರ ಜನ್ಮಭೂಮಿಯು ಕರ್ನಾಟಕದ ಧಾರವಾಡ ಜಿಲ್ಲೆಯ ಬಾಡ ಎಂಬ ಪುಟ್ಟಹಳ್ಳಿ. ಅಲ್ಲಿ ಬೀರೆಗೌಡ ಮತ್ತು ಬಚ್ಚಮ್ಮ ಭಕ್ತದಂಪತಿಗಳು ವಾಸವಾಗಿದ್ದರು. ವಿಜಯನಗರದ ಆಳರಸರ ಕೈ ಕೆಳಗೆ ಢಣಾಯಕನಾಗಿದ್ದ ಬೀರೆಗೌಡರು ಕುರುಬರಾಗಿದ್ದರೂ ತುಂಡು ಅರಸರಂತೆ ಮೆರೆಯುತ್ತಿದ್ದರು. ಹೇರಳವಾದ ಐಶ್ಚರ್ಯ ಭಾಗ್ಯವಿದ್ದರೂ ಸಂತಾನ ಸುಖವಿಲ್ಲದ ಕಾರಣ ತಿರುಪತಿಯ ಶ್ರೀನಿವಾಸನಿಗೆ ಶರಣು ಹೋದರು ಮತ್ತು ಭಕ್ತಿಯಿಂದ ಅವನನ್ನು ಸೇವಿಸಿದರು. </p>
<p class="Text">ಬೆಟ್ಟದೊಡೆಯನ ಕೃಪೆಯಿಂದ ಗಂಡು ಕೂಸೊಂದು ಜನಿಸಿತು. ಹುಟ್ಟಿದ ಮಗುವಿಗೆ ದೇವರ ಹೆಸರಾದ ತಿಮ್ಮಪ್ಪ ಎಂದು ನಾಮಕರಣ ಗೈದರು. ಮಗು ಬೆಳೆದು ದೊಡ್ಡದಾಯಿತು. ತಂದೆಯಂತೆ ಕುದುರೆ ಸವಾರಿ, ಕತ್ತಿಕಾಳಗ, ಮಲ್ಲವಿದ್ಯೆ ಮುಂತಾದ ಢಣಾಯಕನಾಗಲು ಬೇಕಾದ ಎಲ್ಲ ವಿದ್ಯೆಗಳಲ್ಲಿ ಪಾರಂಗತನಾದನು. ತಂದೆ-ತಾಯಿಯವರು ಹರಿಪಾದವನ್ನು ಸೇರಿದಾಗ ತಿಮ್ಮಪ್ಪನೇ ಢಣಾಯಕನಾಗಿ ಅತುಲ ಸಂಪತ್ತಿಗೆ ಒಡೆಯನಾದನು. ಕಾಗಿನೆಲೆಯಲ್ಲಿ ಶ್ರೀ ಆದಿಕೇಶವನಿಗೆ ದೊಡ್ಡದಾದ ಒಂದು ದೇಗುಲ ಕಟ್ಟಿಸುವಾಗ ಭೂಮಿಯಲ್ಲಿ ಲೆಕ್ಕವಿಲ್ಲದಷ್ಟು ಸಂಪತ್ತು (ಕನಕ) ದೊರೆಯಿತು. ಅದರಿಂದ ಅವನ ಹೆಸರು ಕನಕನಾಯಕನೆಂದಾಯಿತು. ನಾಯಕನಿಗೆ ಲೌಕಿಕವಾದ ಸಕಲ ಭೋಗ-ಭಾಗ್ಯಗಳಿದ್ದವು, ಮನಮೆಚ್ಚಿದ ಮಡದಿ, ಪ್ರೀತಿಯ ಓರ್ವ ಕಂದಮ್ಮ, ವೆಚ್ಚಕ್ಕೆ ಕೊರತೆಯಿಲ್ಲದ ಧನ ಸಂಪತ್ತು, ಅಕಾರ, ಯೌವನ ಎಲ್ಲವೂ ಅವನ ಬಳಿ ಇತ್ತು. ಲೌಕಿಕ ಜೀವನಕ್ಕೆ ಇನ್ನೇನುಬೇಕು? ಆದರೆ ಭಗವಂತನ ನಿಯತಿ ಬೇರೆಯೇ ಆಗಿತ್ತು. ಇವನಾದರೋ ಶಾಪಗ್ರಸ್ತ ಯೋಗ ಭ್ರಷ್ಟನಾದ ಜೀವಿಯಾಗಿದ್ದನು. ಭಗವಂತನ ಅಪಾರ ಕರುಣೆಯಿಂದ ಪುನಃ ಭಗವತ್ ಪಥಕ್ಕೆ ಹಚ್ಚುವುದಿತ್ತು. ಪರಮಾತ್ಮನ ಲೀಲೆ ವಿಚಿತ್ರವಲ್ಲವೇ!</p>
<p class="Text">ಒಂದು ದಿನ ಕನಕನಾಯಕನ ಕನಸಿನಲ್ಲಿ ಕೇಶವನು ಕಾಣಿಸಿಕೊಂಡು ಕೇಳಿದನು - ಕನಕಾ! ನೀನು ನನ್ನ ದಾಸನಾಗುವೆಯಾ? ಕನಸಿನಲ್ಲೇ ಉತ್ತರಿಸಿದ ನಾಯಕ - ಇಲ್ಲ; ನಾನೇಕೆ ದಾಸನಾಗಲೀ! ಇಷ್ಟೊಂದು ಸಂಪತ್ತು ಇರುವಾಗ ನಾನು ಏಕೆ ದಾಸನಾಗಬೇಕು? ಆಗ ದೇವರೆಂದರು- ನಾಯಕಾ! ಹಣವು ಅಸ್ಥಿರವಾದುದು, ಅದು ಯಾವಾಗ ಕಣ್ಮರೆಯಾದೀತೆಂಬ ಭರವಸೆ ಇಲ್ಲ. ಒಂದೊಮ್ಮೆ ಈ ಭೋಗ-ಭಾಗ್ಯಗಳು ಇಲ್ಲವಾದರೆ ಏನುಮಾಡುವೆ? ನಾಯಕನೆಂದ-ಸ್ವಾಮೀ! ಧನ ಹೋದರೆ ಕುರುಬನಾದ ನಾನು ಕುರಿಕಾದೇನು, ದಾಸನಾಗಲಾರೆ. ಸ್ವಪ್ನಹರಿಯಿತು. ನಾಯಕನಿಗೆ ಸ್ವಪ್ನವು ಕೆಟ್ಟದಾಗಿ ಕಂಡಿತು. ದೇಗುಲಕ್ಕೆ ಹೋಗಿ ದೇವರಿಗೆ ವಿಶೇಷ ಪೂಜೆ ಮಾಡಿಸಿ, ದೇವರಿಗೆ ಹೇಳಿದನು - ದೇವಾ! ಇನ್ನು ಮುಂದೆ ಕನಸಿನಲ್ಲಿ ಬಂದು ದಾಸನಾಗೆಂದು ಹೇಳಬೇಡ ಎಂದು ಪ್ರಾರ್ಥಿಸಿ ಮನೆ ಸೇರಿದನು. ಹೀಗೆಯೇ ಮತ್ತೆ ಒಂದೆರಡು ಬಾರಿ ಕನಸಾಯಿತು. ಕನಕ ನಿರಾಕರಿಸುತ್ತಲೇ ಇದ್ದನು. ಜೀವಿಯ ಸಂಕಲ್ಪ-ವಿಕಲ್ಪಗಳು ಒಂದಾದರೆ ಭಗವತ್ ಸಂಕಲ್ಪ ಬೇರೆಯೇ ಇರುತ್ತದೆ. ದೇವರೇ ಅವನನ್ನು ದಾಸನಾಗಿಸಬೇಕೆಂದಿದ್ದರೆ ಅದನ್ನು ಬದಲಿಸುವ ಶಕ್ತಿ ಯಾರಲ್ಲಿ ಇರುತ್ತದೆ?</p>
<p class="Text">ಕೆಲ ದಿನಗಳಲ್ಲಿ ಕೈ ಹಿಡಿದ ಮಡದಿ ಮಡಿದಳು. ಹುಟ್ಟಿದ ಮಗುವೂ ಕೂಡ ತಾಯಿಯ ದಾರಿಯನ್ನೇ ಹಿಡಿಯಿತು. ಕನಕನಾಯಕನಿಗೆ ಒಂದಾದ ಮೇಲೊಂದು ಆಘಾತಗಳು ಬಂದರೂ ಧನಮದದಿಂದ ಅದು ದೊಡ್ಡದೆನಿಸಲಿಲ್ಲ. ಆಗಲೇ ಶತ್ರು ಸೇನೆಯು ಕನಕನಾಯಕನ ಮೇಲೆ ದಂಡೆತ್ತಿಬಂದಿತು. ಘನಘೋರ ಯುದ್ಧವೇ ಸಂಭವಿಸಿತು. ವೀರ ಕನಕನಾಯಕನು ರಣಕಣಕ್ಕಿಳಿದು ವೀರಾವೇಷದಿಂದ ಕಾದಾಡಿದನು. ಆದರೆ ಶತ್ರುಗಳ ಕೈ ಬಲವಾಗಿ ಕನಕನಾಯಕನು ಸೋತು ಕೋಟೆ-ಕೊತ್ತಲು ಧನ-ಸಂಪತ್ತು ಶತ್ರುಗಳ ಪಾಲಾಯಿತು. ನಿರಾಯುಧನಾಗಿ ಏಳಲೂ ಸಹ ಶಕ್ತಿಯಿಲ್ಲದೇ ಗಾಯಾಳುವಾಗಿ ರಣರಂಗದಲ್ಲಿ ಹೆಣಗಳ ಮಧ್ಯದಲ್ಲಿ ಹೆಣದಂತೆ ಬಿದ್ದಿದ್ದಾನೆ ಕನಕನಾಯಕ. ರಾತ್ರಿಯಲ್ಲಿ ಭೂಮಿಯ ಮೇಲೆ ಅಂಧಕಾರದ ಸಾಮ್ರಾಜ್ಯವನ್ನು ಪಸರಿಸಿದೆ. ಸುತ್ತಲೂ ಕವಿದ ಕಗ್ಗತ್ತಲೆಯಲ್ಲಿ ಗೂಬೆಗಳು-ಹದ್ದುಗಳು ಹೆಣಗಳನ್ನು ಕುಕ್ಕಿ ತಿನ್ನುತ್ತಿವೆ. ಅಂತಹ ಭಯಾನಕ ಭೀಕರ ರಾತ್ರಿಯಲ್ಲಿ ಕನಕನತ್ತ ದಿವ್ಯ ಪ್ರಕಾಶವೊಂದು ಮೂಡಿತು. ಅದರಲ್ಲಿ ಭಗವಂತ ಆದಿಕೇಶವನು ಕಾಣಿಸಿ ಕೊಂಡು ಕನಕನಾಯಕನ ಬಳಿ ಬಂದು ನುಡಿದನು - ಕನಕ! ಈಗಲಾದರೂ ನನ್ನ ದಾಸನಾಗುವೆಯಾ?</p>
<p class="Text">ಕನಕನಾಯಕನೆಂದ ದೇವಾ! ರಣರಂಗದಲ್ಲಿ ಸಾಯಲು ಬಿದ್ದಿರುವ ನಾನು ನಿನ್ನ ದಾಸನು ಹೇಗಾದೆನು. ದಾಸನಾಗೆಂದು ನನ್ನನ್ನು ಏಕೆ ಹೀಗೆ ಕಾಡುತ್ತಿರುವೆ? ದೇವರೆಂದರು - ನೀನು ನನಗೆ ಬೇಕಾದವನು. ನಿನ್ನ ಮೇಲೆ ನನಗೆ ತುಂಬಾ ಪ್ರೇಮವಿದೆ. ಹೇಳು ದಾಸನಾಗುವೆಯಾ?</p>
<p class="Text">ಕನಕನೆಂದನು - ಶರೀರದಲ್ಲಿ ಸಹಿಸಲಸದಳವಾದ ನೋವು ಅನುಭವಿಸುತ್ತಿದ್ದೇನೆ, ನಾನು ಬದುಕಿದರೆ ತಾನೇ ದಾಸನಾಗುವುದು!</p>
<p class="Text">ಆದಿಕೇಶವ ಹೇಳಿದನು - ಕನಕ! ನೀನು ಬಯಸುವೆಯಾದರೆ ನಿನ್ನ ಎಲ್ಲ ಸಾವು-ನೋವುಗಳನ್ನು ಕ್ಷಣಾರ್ಧದಲ್ಲಿ ಇಲ್ಲವಾಗಿಸುವೆ, ದಾಸನಾಗುವೆಯಾ? ಕನಕನಾಯಕನು ದೀನವದನನಾಗಿ ಒಪ್ಪಿಕೊಂಡನು. ಭಗವಂತನ ಅಮೃತಮಯ ಕರಸ್ಪರ್ಶವಾಗುತ್ತಲೇ ಕನಕನ ಎಲ್ಲ ನೋವು ಮಾಯವಾಯಿತು, ಜೊತೆಗೆ ಕಪಟನಾಟಕ ಸೂತ್ರಧಾರೀ ಆದಿಕೇಶವನು ಕಣ್ಮರೆಯಾದನು.</p>
<p class="Text">ಭಗವಂತನು ತನ್ನ ಭಕ್ತರಿಗೆ ಭಕ್ತಿಯನ್ನು ಕರುಣಿಸುವಾಗ ಮೊದಲು ಅವರ ಬಳಿಯಿರುವ ಸಕಲ ಸಂಪತ್ತನ್ನು ಕಿತ್ತು ಕೊಳ್ಳುತ್ತಾನೆ.<span class="char-style-override-5"> ‘‘ಯಸ್ಯಾನುಗ್ರಹಮಿಚ್ಛಾಮಿ ತಸ್ಯ ಸರ್ವ ಹರಾಮ್ಯಹಮ್’’ </span>ಇದು ಭಗವದ್ ವಾಣಿ. ದಾರೇಷಣ, ವಿತ್ತೇಷಣ ಮೊದಲಾದ ಕಾಮನೆ, ಇಚ್ಛೆ, ಬಯಕೆಗಳು ಇರುವ ತನಕ ಭಗವಂತನ ಕುರಿತು ಬಯಕೆ ಉಂಟಾಗುವುದಿಲ್ಲ. ಎಲ್ಲಿಯವರೆಗೆ ಜಗತ್ತಿನ ಆಕರ್ಷಣೆಗಳು ತೀರುವುದಿಲ್ಲವೋ ಅಲ್ಲಿಯವರೆಗೆ ಜಗದೊಡೆಯನ ಆಕರ್ಷಣೆ ಇರುವುದಿಲ್ಲ ಎಂದಿಗೆ ಸಾಂಸಾರಿಕ ಎಲ್ಲ ಪದಾರ್ಥಗಳು ಇಲ್ಲವಾಗುತ್ತವೋ ಆಗ ಕಂಸಾರಿಯಲ್ಲಿ ಮನಸ್ಸು ತೊಡಗುತ್ತದೆ. </p>
<p class="Text">ಕನಕನಾಯಕನು ಚೇತರಿಸಿ ಚಿತ್ತಚೋರರನ್ನು ಅರಸುತ್ತಾನೆ. ಅವನ ದರ್ಶನವಾಗದೇ ಕಳವಳ ಹೆಚ್ಚಿತು. ಭಗವಂತನ ದರ್ಶನವಾಗದೆ ಒಂದರೆಕ್ಷಣವೂ ಸಹಿಸದಾಯಿತು. ಮನಸ್ಸು ಮಾಧವನಲ್ಲಿ ನೆಟ್ಟಿತು, ನೀರಿನಿಂದ ಎತ್ತಿ ಹಾಕಿದ ಮೀನಿನಂತೆ ತಳಮಳಿಸಿದನು, ಕಣ್ಣೀರ ಕೋಡಿಹರಿಯಿತು. ಆಗಲೇ ಆದಿಕೇಶವನ ದರ್ಶನ ಪಡೆಯ ಬೇಕೆಂಬ ತವಕದಿಂದ ಗುಡಿಗೆ ಧಾವಿಸಿದನು. ಮಧ್ಯರಾತ್ರಿ ಕಳೆದುಹೋಗಿತ್ತು, ದೇಗುಲದ ಕದವು ಬೀಗಮುದ್ರೆಯಿಂದ ಭದ್ರವಾಗಿತ್ತು. ಕನಕನಲ್ಲಿ ದರ್ಶನದ ತೀವ್ರತೆ ಹೆಚ್ಚುತ್ತಿತ್ತು. ಬಾಗಿಲ ಬಳಿಗೆ ಬಂದು ಕರುಣಾಪೂರ್ಣನಾಗಿ ದೇವರಲ್ಲಿ ಮೊರೆ ಇಟ್ಟನು. </p>
<p class="Shlok">ಬಾಗಿಲನು ತೆರೆದು ಸೇವೆಯನು ಕೊಡೊ ಹರಿಯೇ । ಕೂಗಿದರು ಧ್ವನಿ ಕೇಳ ಲಿಲ್ಲವೇ ನರಹರಿಯೇ ॥ ಪ ॥ ಪರಮ ಪದದೊಳಗೆ ವಿಷಧರನ ತಲ್ಪದಲಿ ನೀ । ಸಿರಿ ಸಹಿತ ಕ್ಷೀರವಾರಿಯೊಳಿರಲು ॥ ಕರಿರಾಜ ಕಷ್ಟದಲಿ ಆದಿಮೂಲಾ ಎಂದು । ಕರೆಯಲಾಕ್ಷಣ ಬಂದು ಒದಗಿದೆಯೋ ನರಹರಿಯೇ ॥ 1 ॥ ಕಡು ಕೋಪದಿಂ ಖಳನು ಖಡ್ಗವನೆ ಪಿಡಿದು ನಿ ।  ನ್ನೊಡೆಯ ನೆಲ್ಲಿಹನೆಂದು ಖಂಭವನು ಝಡಿಯೇ॥ ದೃಢ ಭಕುತಿಯಲಿ ಶಿಶುವು ಬಿಡದೆ ನಿನ್ನನು ಭಜಿಸೆ । ಸಡಗರದಿ ಖಂಬದಿಂದೊಡೆದೆ ನರಹರಿಯೇ ॥ 2 ॥ ಯಮ ಸುತನ ರಾಣಿಗೆ ಅಕ್ಷಯವಸನವಾ ನಿತ್ತೆ । ಸಮಯದಲಿ ಅಜಮಿಳನ ಪೊರೆದೆ ॥ ಸಮಯಾಸಮಯವುಂಟೇ ಭಕ್ತವತ್ಸಲ ನಿನಗೆ । ಕಮಲಾಕ್ಷ ಕಾಗಿನೆಲೆಯಾದಿ ಕೇಶವನೇ ॥ 3 ॥</p>
<p class="Text">ಭಕ್ತನ ಮೊರೆಗೆ ದೇಗುಲದ ಬಾಗಿಲು ತನ್ನಿಂದ ತಾನೇ ತೆರೆದುಕೊಂಡಿತು. ಅಗಲಿದ ತಾಯಿಯನ್ನು ಕಂಡ ಮಗುವು ಓಡಿಬರುವಂತೆ, ಮೇಯಲು ಹೋದ ಹಸುವು ಮನೆಗೆ ಬಂದಾಗ ಓಡಿಹೋಗುವ ಕರುವಿನಂತೆ, ಕನಕನು ಆದಿಕೇಶವನ ಸನ್ನಿಗೆ ಧಾವಿಸಿ ಚರಣದಲ್ಲಿ ಹೊರಳಾಡಿದನು. ದೇವಾ! ಅಂದು ನೀನು ಬಂದು ಕೇಳಿದಾಗ ದುರ್ಲಭತಮವಾದ ನಿನ್ನ ದಾಸತ್ವವನ್ನು ತಿರಸ್ಕರಿಸಿದ ಪಾಪಿ ನಾನು. ಒಡೆಯಾ! ಇಗೋ ಧನ, ಸಂಪತ್ತು, ರಾಜ್ಯ, ಕೋಶ, ಸಂಸಾರ ಎಲ್ಲವನ್ನು ಕಳಕೊಂಡು ಅನಾಥನಾದ ನಾನು ಅನಾಥನಾಥನಾದ ನಿನ್ನ ಬಳಿಗೆ ಬಂದಿದ್ದೇನೆ. ಈ ಬಡವನನ್ನು ಕೈ ಬಿಡದೆ ಕಾಪಾಡು ಒಡೆಯಾ. ಜಗತ್ತಿನಲ್ಲಿ ನಿನ್ನ ದಾಸನಾಗುವುದಕ್ಕಿಂತ ಹೆಚ್ಚಾದ ಭಾಗ್ಯವೇನಿದೆ? ನಿನ್ನ ದಾಸತ್ವವನ್ನು ಕರುಣಿಸಿ ಉದ್ಧರಿಸು ಕೇಶವಾ! ಎಂದು ಹಲಬುತ್ತಾ ದೇವರ ಪಾದದಲ್ಲಿ ಕೆಡೆದು ಬಿದ್ದಿರುವನು ಕನಕ. ಕರುಣಾಸಾಗರನಾದ ಕೇಶವನು ಪ್ರತ್ಯಕ್ಷವಾಗಿ ಕಾಣಿಸಿಕೊಂಡು ಭಕ್ತನನ್ನು ದಿವ್ಯ ಕರಕಮಲಗಳಿಂದ ಎತ್ತಿ ಸಂತೈಸಿದನು. ಕನಕಾ! ದುಃಖಿಸಬೇಡ ಇಂದಿನಿಂದ ನೀನು ನನ್ನದಾಸನಾದೆ. ನೀನು ಕರೆದಾಗ ಬಂದು ನಿನಗೆ ದರ್ಶನಕೊಡುವೆ. ನನ್ನ ಭಕ್ತಿಯನ್ನು ಎಲ್ಲೆಡೆ ಪ್ರಚಾರಮಾಡು ಎಂದು ಆಶೀರ್ವದಿಸಿದನು. ದೇವಾ! ಬ್ರಹ್ಮಾದಿಗಳೂ ಕೂಡ ನಿತ್ಯವೂ ನಿನ್ನ ದರ್ಶನವನ್ನು ಬಯಸಿದರೂ ಸಿಗದಿರುವ ಸ್ವಾಮಿಯೇ! ಸಾವಿರಾರು ವರ್ಷ ಕಠಿಣ ತಪವೆಸಗುತ್ತಿರುವ ಮುನಿಗಳಿಗೂ ದುರ್ಲಭವಾದ ನೀನು ಇಂದು ಅಲ್ಪನಾದ ನನಗೂ ದರ್ಶನ ಕರುಣಿಸಿದೆಯಾ ಪ್ರಭು! ಈ ನಿನ್ನ ದಿವ್ಯ ಚರಣಗಳನ್ನು ಬಿಡಬಹುದೇ! ಎಂದೆನ್ನುತ್ತ ಬಾರಿ-ಬಾರಿಗೂ ನಮಸ್ಕರಿಸುತ್ತಾ ಹರಿದಾಸ್ಯವನ್ನು ಪಡೆದು ಕನಕದಾಸರಾಗಿ ಹಾಡುತ್ತಾರೆ. </p>
<p class="Shlok">ತೊರೆದು ಜೀವಿಸ ಬಹುದೆ ಹರಿನಿನ್ನ ಚರಣ । ಬರಿದೆ ಮಾತೇಕಿನ್ನು ಅರಿತು ಪೇಳುವೆನಯ್ಯ ॥ ಪ ॥ ತಾಯಿತಂದೆಯ ಬಿಟ್ಟು ತಪವ ಮಾಡಲು ಬಹುದು । ದಾಯಾದಿ ಬಂಧುಗಳ ಬಿಡಲು ಬಹುದು ॥ ರಾಯಮುನಿದರೆ ರಾಜ್ಯವನ್ನು ತಾ ಬಿಡಬಹುದು । ಕಾಯಜಪಿತ ನಿನ್ನ ಅಡಿಯ ಬಿಡಲಾಗದು ॥ 1 ॥ ಒಡಲ ಹಸಿದರೆ ಅನ್ನವನು ತಾ ಬಿಡಬಹುದು । ಪಡೆದ ಕ್ಷೇತ್ರವ ಬಿಟ್ಟು ಹೊರಡಲು ಬಹುದು ॥ ಮಡದಿ ಮಕ್ಕಳ ಕಡೆಗೆ ತೊಲಗಿಸಿ ಬಿಡಬಹುದು । ಕಡಲೊಡೆಯ ನಿನ್ನಡಿಯಗಳಿಗೆ ಬಿಡಲಾಗದು ॥ 2 ॥ ಪ್ರಾಣವಾ ಪರರಿಂಗೆ ಬೇಡಿದರೆ ಕೊಡಬಹುದು । ಮಾನಾಭಿ ಮಾನವನು ತಗ್ಗಿಸಲು ಬಹುದು ॥ ಪ್ರಾಣನಾಯಕನಾದ ಆದಿಕೇಶವರಾಯ । ಜಾಣ ಶ್ರೀಕೃಷ್ಣ ನಿನ್ನ ಅಡಿಯ ಬಿಡಲಾಗದೋ ॥ 3 ॥ </p>
<p class="Text">ಭಗವನ್ನಾಮಾವಳಿಗಳನ್ನು ಹಾಡುತ್ತ ಭಗವತ್ ಪ್ರೇರಣೆಯಿಂದ ಹಂಪೆಗೆ ಶ್ರೀವ್ಯಾಸತೀರ್ಥರಲ್ಲಿಗೆ ಬಂದಿದ್ದಾರೆ ಕನಕದಾಸರು. ಶ್ರೀವ್ಯಾಸತೀರ್ಥರು ನೋಡುತ್ತಲೇ ಕನಕನನ್ನು ಕೇಳಿದರು ಏನು ಕನಕಾ! ಏಕೆ ಬಂದೆ! ಗುರುಗಳೇ - ಮಂತ್ರೋಪದೇಶ ಪಡೆಯಲು ಬಂದಿರುವೆ, ಉಪದೇಶಿಸಿ ಉದ್ಧರಿಸಿರಿ. ಆಗ ವ್ಯಾಸತೀರ್ಥರೆಂದರು ‘ಕುರುಬನಿಗೆನೋ ಕೋಣ ಮಂತ್ರ’ ಅಷ್ಟೇ ಸಾಕು ಗುರುಗಳೇ ಎಂದು ಹೇಳುತ್ತ ಕನಕದಾಸರು ಹೊರಟು ಹೋದರು. ಕೆಲವೇ ಸಮಯದಲ್ಲಿ ಯಮನ ವಾಹನವಾದ ಕೋಣನೊಂದಿಗೆ ಗುರುಗಳ ಬಳಿಗೆ ಬಂದು ವಂದಿಸಿಕೊಂಡು ಗುರುಗಳೇ ಏನಪ್ಪಣೆ! ಎಂದು ಕೇಳಲು, ವ್ಯಾಸತೀರ್ಥರು ಮುಗುಳ್ನಕ್ಕು ಕನಕ! ಇದರ ಆವಶ್ಯಕತೆ ಈಗಿಲ್ಲ, ಬೇಕಾದಾಗ ಕರೆಸಿಕೊಳ್ಳುವೆಯಂತೆ. ಮಠದಲ್ಲಿ ನೆರೆದ ಜನರೆಲ್ಲರು ಈ ಘಟನೆಯನ್ನು ಆಶ್ಚರ್ಯದಿಂದ ನೋಡುತ್ತಿದ್ದಾರೆ. ಯಾರಿಗೂ ಇದರ ರಹಸ್ಯ ಅರಿವಾಗಲಿಲ್ಲ. ಆಗ ಗುರುಗಳಾದ ಶ್ರೀವ್ಯಾಸತೀರ್ಥರು ತಿಳಿಸಿದರು - ಅಯ್ಯಾ ಜನರೇ! ಇದರಲ್ಲಿ ಯಾವ ರಹಸ್ಯವೂ ಇಲ್ಲ. ಈ ಕನಕದಾಸರು ಯಮಾಂಶ ಸಂಭೂತರು. ಯಮನವಾಹನ ಇವರೊಂದಿಗಿರುವುದು ಸಹಜವೇ ಆಗಿದೆ. ಮಾಂಡವ್ಯರ ಶಾಪದಿಂದ ಯಮಧರ್ಮ ರಾಜರು ಮೂರು ಬಾರಿ ಭೂಮಿಯಲ್ಲಿ ಹುಟ್ಟಬೇಕಾಯಿತು. ದ್ವಾಪರಯುಗದಲ್ಲಿ ದಾಸಿಪುತ್ರ ಭಕ್ತವಿದುರರಾಗಿ ಒಂದು ಜನ್ಮವನನು ಕಳೆದು, ಈಗ ಕಲಿಯುಗದಲ್ಲಿ ಕುರುಬರಾಗಿ ಎರಡನೇ ಜನ್ಮದಲ್ಲಿ ಕನಕದಾಸರಾಗಿದ್ದಾರೆ. ಯಮಧರ್ಮರಾಜರು ಮಹಾ ಭಾಗವತೋತ್ತಮರು. ಅವರ ಅಂಶಸಂಭೂತರಾದ ಕನಕದಾಸರೂ ಭಾಗವತ ಶಿರೋಮಣಿಗಳಾಗಿದ್ದು ದಾಸಾಗ್ರಗಣ್ಯರಾಗಿದ್ದಾರೆ; ಎಂಬ ರಹಸ್ಯವನ್ನು ಬಯಲಾಗಿಸಿದರು. ಅನಂತರ ಶಾಸ್ತ್ರ ಬದ್ಧವಾಗಿ ಕನಕದಾಸರಿಗೆ ದಾಸದೀಕ್ಷೆಯನ್ನಿತ್ತರು. ನೀವು ಇಂದಿನಿಂದ ಆದಿಕೇಶವನಿಗೆ ದಾಸರಾದಿರಿ, ಅವನ ಮಹಿಮೆಯನ್ನು, ಭಕ್ತಿಯನ್ನು ಜಗತ್ತಿನಲ್ಲಿ ಪ್ರಚುರಪಡಿಸಿ ಧನ್ಯರಾಗಿರಿ ಎಂದು ಹರಸಿ ಆಶೀರ್ವದಿಸಿದರು. ದೇವತೆಗಳಿಗೂ ದುರ್ಲಭವಾದ ಹರಿದಾಸ್ಯ ದೊರಕಿದುದರಿಂದ ಸಂತೃಪ್ತರಾದ ಕನಕದಾಸರು ಹಾಡುತ್ತಾರೆ - </p>
<p class="Shlok">ಬದುಕಿದೆನು ಬದುಕಿದೆನು ಭವ ಎನಗೆ ಹಿಂಗಿತು । ಪದುಮನಾಭನ ಪಾದ ದೊಲುಮೆ ಎನಗಾಯ್ತುು ॥ ಪ ॥ ಹರಿತೀರ್ಥಪ್ರಸಾದ ಜಿಹ್ವೆಗೆ ದೊರಕಿತು । ಹರಿಯ ನಾಮಾಮೃತವು ಕಿವಿಗೊದಗಿತು ॥ ಹರಿಯ ದಾಸರು ಎನ್ನ ಬಂಧುಗಳಾದರು । ಹರಿಯ ಶ್ರೀಮುದ್ರೆ ಆಭರಣವಾಯ್ತು ॥ 1 ॥ ಮುಕ್ತರಾದರು ಎನ್ನನೂರೊಂದು ಕುಲದವರು । ಮುಕ್ತಿಮಾರ್ಗಕೆ ಯೋಗ್ಯ ನಾನಾದೆನೋ ॥ ಅಕಳಂಕ ಶ್ರೀಹರಿಯು ಭಕ್ತಿಗೆ ಮನ ಒಲಿದು । ರುಕ್ಮಿಣೀಯರಸ ಕೈವಶನಾದ ಎನಗೆ ॥ 2 ॥ ಇಂದೆನ್ನ ಜೀವಕ್ಕೆ ಸಕಲ ಸಂಪದವಾಯ್ತು । ಮುಂದೆನ್ನ ಜನ್ಮ ಸಾಲ್ಯ ವಾಯ್ತು ॥ ತಂದೆ ಶ್ರೀಕಾಗಿನೆಲೆಯಾದಿ ಕೇಶವರಾಯ । ಬಂದೆನ್ನ ಹೃದಯದಲಿ ನೆಲೆಯಾಗಿ ನಿಂತ ॥ 3 ॥ </p>
<p class="Text">ಕನಕದಾಸರು ಅನುಭಾವಿಗಳು. ಮಠದಲ್ಲಿದ್ದ ವಿದ್ಯಾಮದದಿಂದ ಉನ್ಮತ್ತರಾದ ಪಂಡಿತೋತ್ತಮರು ಈ ಕೀಳು ಜಾತಿಯ ಕನಕದಾಸರನ್ನು ತಾತ್ಸಾರದಿಂದಲೇ ಕಾಣುತ್ತಿದ್ದರು. ಆದರೆ ಗುರುಗಳು ಅವರನ್ನು ಹೆಚ್ಚೆಚ್ಚು ಹತ್ತಿರವಿರಿಸಿಕೊಳ್ಳುತ್ತಿದ್ದರು. ಒಂದು ದಿನ ಮಠದಲ್ಲಿ ಪಂಡಿತ ಮಂಡಳಿ ಸಭೆ ಸೇರಿತ್ತು ಪುರಂದರದಾಸರು, ಕನಕದಾಸರು ಅಲ್ಲೇ ಉಪಸ್ಥಿತರಿದ್ದರು. ಆಗ ಗುರುಗಳು ಕನಕದಾಸರನ್ನು ಕರೆದು ಹೇಳಿದರು- ಕನಕಾ! ಇಲ್ಲಿ ನೆರೆದಿರುವ ವಿದ್ವನ್ಮಣಿಗಳಲ್ಲಿ ಯಾರು ಮೋಕ್ಷಕ್ಕೆ ಹೋಗುತ್ತಾರೆ ಎಂದು ತಿಳಿಸು. ಕನಕದಾಸರು ಎಲ್ಲರನ್ನು ಒಮ್ಮೆ ನೋಡಿ ಯಾರೂ ಇಲ್ಲ ಗುರುಗಳೇ ಎಂದರು. ಆಗ ವ್ಯಾಸತೀರ್ಥರು ಕೇಳಿದರು ಆಗಲಪ್ಪಾ! ನಾವು ಹೋಗುವೆವೋ? ಕನಕದಾಸರೆಂದರು ಇಲ್ಲ ಗುರುಗಳೇ. ಆಗ ಮಠದ ಪಂಡಿತ ಮಂಡಳಿ ಸಿಟ್ಟಿಗೆದ್ದು ಕನಕನನ್ನು ಬಾಯಿಗೆ ಬಂದಂತೆ ತೆಗಳಿದರು. ವ್ಯಾಸತೀರ್ಥರು ಎಲ್ಲರನ್ನು ಸಮಾಧಾನಗೊಳಿಸುತ್ತ ಮತ್ತೆ ಕೇಳಿದರು - ಕನಕ! ನೀನು ಹೋಗುವೆಯಾ? ಕನಕದಾಸರೆಂದರು ‘ನಾನು ಹೋದರೆ ಹೋದೆನು’ ಆಗಲಂತೂ ಎಲ್ಲರೂ ಗದ್ದಲವೆಬ್ಬಿಸಿದರು. ಗುರುಗಳು ಎಲ್ಲರನ್ನು ಶಾಂತಗೊಳಿಸುತ್ತ ಕನಕದಾಸರ ಬಳಿ ಕೇಳಿದರು- ಕನಕ! ಈ ಒಗಟಿನ ಅರ್ಥ ನೀನೇ ತಿಳಿಸಪ್ಪ. ಕನಕದಾಸರು ಕೈ ಜೋಡಿಸಿಕೊಂಡು ಹೇಳಿದರು. ಗುರುಗಳೇ! ಇದರಲ್ಲಿ ಯಾವ ಒಗಟೂ ಇಲ್ಲ. ‘ನಾನು ಹೋದರೆ ಹೋದೇನು’ ಎಂದರೆ ‘ನಾನು’ ಎಂಬ ಅಹಂಕಾರ ಹೊರಟು ಹೋದರೆ ಮುಕ್ತಿಸಿಗಬಹುದು. ಅಹಂಕಾರವು ಸರ್ವಥಾ ನಾಶವಾಗದೆ ಮುಕ್ತಿಯು ಸುಲಭವಲ್ಲ. ಇದನ್ನು ಕೇಳಿದವರೆಲ್ಲರೂ ನಾಚಿಕೆಯಿಂದ ತಲೆತಗ್ಗಿಸಿದರು.</p>
<p class="Text">ಕನಕದಾಸರ ಮಹಿಮೆಯನ್ನು ಪ್ರಕಟಪಡಿಸಲು ಶ್ರೀ ವ್ಯಾಸತೀರ್ಥರು ಒಂದು ಏಕಾದಶೀ ದಿನ ಮಠದ ಎಲ್ಲ ಪಂಡಿತರಿಗೆ ಒಂದೊಂದು ಬಾಳೆಹಣ್ಣನ್ನು ಹಂಚಿ, ಇದನ್ನು ‘ಯಾರೂ ಇಲ್ಲದ ಕಡೆ ತಿಂದು ಬರಬೇಕು’ ಎಂದು ಹೇಳಿದರು. ಹಾಗೆಯೇ ಕನಕದಾಸರಿಗೂ ಒಂದು ಬಾಳೆಹಣ್ಣನ್ನು ಕೊಟ್ಟರು. ಸಂಜೆ ಮಠದಲ್ಲಿ ಸಭೆ ಸೇರಿದೆ. ಗುರುಗಳು ಎಲ್ಲರನ್ನು ಕರೆದು ಕೇಳಿದರು-ನಾವು ಬಾಳೆಹಣ್ಣನ್ನು ಕೊಟ್ಟಿದ್ದೆವಲ್ಲ ಎಲ್ಲರೂ ತಿಂದು ಬಂದಿರಾ? ಎಲ್ಲ ಮಹಾ-ಮಹಾಪಂಡಿತರು ಹೌದೆಂದು ತಿಳಿಸಿದರು. ಕನಕದಾಸರತ್ತ ನೋಡಿದಾಗ ಕನಕದಾಸರು ಆ ಬಾಳೆಹಣ್ಣನ್ನು ಹಾಗೆಯೇ ಗುರುಗಳ ಸನ್ನಿಯಲ್ಲಿ ತಂದಿಟ್ಟರು. ಗುರುಗಳು ಕೇಳಿದರು - ಕನಕಾ! ಏಕೆ ನೀನು ಬಾಳೆಹಣ್ಣು ತಿಂದಿಲ್ಲವೇ? ಕನಕದಾಸರು ಕೈ ಜೋಡಿಸಿಕೊಂಡು ಹೇಳಿದರು- ಮಹಾಸ್ವಾಮಿಗಳೇ! ನೀವು ‘ಯಾರೂ ಇಲ್ಲದ ಕಡೆ ತಿನ್ನಬೇಕು’ ಎಂದು ಅಪ್ಪಣೆ ಕೊಟ್ಟಿರುವಿರಿ. ಆದರೆ ಈ ಜಗತ್ತಿನಲ್ಲಿ ಯಾರೂ ಇಲ್ಲದ ಸ್ಥಳವೇ ನನಗೆ ಸಿಗಲಿಲ್ಲ. ಏಕೆಂದರೆ ಅಣುರೇಣು ತೃಣಕಾಷ್ಠಾದಿಗಳಲ್ಲಿಯೂ ಸರ್ವತ್ರ ಸಮನಾಗಿ ನಮ್ಮಸ್ವಾಮಿ ತುಂಬಿದ್ದಾನೆ. ಅವನಿಲ್ಲದ ಠಾವೇ ಇಲ್ಲ.</p>
<p class="Shlok">‘ಯಚ್ಚ ಕಿಂಚಿಜ್ಜಗತ್ಸರ್ವಂ ದೃಷ್ಯತೇ ಶ್ರೂಯತೇಽಪಿ ವಾ । </p>
<p class="Shlok">ಅಂತರ್ಬಹಿಶ್ಚತತ್ಸರ್ವಂ ವ್ಯಾಪ್ಯ ನಾರಾಯಣ ಸ್ಥಿತಃ’ ॥ </p>
<p class="TXT-Right">(ನಾರಾಯಣಸೂಕ್ತ) </p>
<p class="Text">ಕಂಡು, ಕೇಳಲು ಬರುವ ಈ ಜಗತ್ತಿನಲ್ಲೆಲ್ಲ ಒಳಗೆ - ಹೊರಗೆ ಎಲ್ಲ ಕಡೆಗಳಲ್ಲಿ ನಾರಾಯಣನೇ ಸ್ಥಿತನಾಗಿದ್ದು ವ್ಯಾಪ್ತನಾಗಿದ್ದಾನೆ.</p>
<p class="Shlok">ಇಲ್ಲಿಹನು ಅಲ್ಲಿಲ್ಲವೆಂಬೀ । ಸೊಲ್ಲುಸಲ್ಲದು ಹೊರಗೊಳಗೆ ನೀ </p>
<p class="Shlok">ನಲ್ಲದನೃತ ವೆಂಬುದನೆಲ್ಲ ಕೆಲಕೆಲರು ॥ </p>
<p class="Shlok">ಬಲ್ಲರಿಯೊಳು ಭಾಗವತರಾ । ದೆಲ್ಲರಿಗೆ ವಂದಿಸದ ಕುಜನರಿ । </p>
<p class="Shlok">ಗಿಲ್ಲ ಸದ್ಗತಿ ನೋಡಿ ರಕ್ಷಿಸು ನಮ್ಮ ನವವರತ ॥ </p>
<p class="TXT-Right">						 (ಕನಕದಾಸರ ಹರಿಭಕ್ತಿಸಾರ) </p>
<p class="Text">ಪರಮಾತ್ಮನು ಜಗತ್ತಿನಲ್ಲೆಲ್ಲ ತುಂಬಿರುವನು, ಅಷ್ಟೇ ಅಲ್ಲ ಇದರಿಂದಲೂ ಮೀರಿಯೂ ಇದ್ದಾನೆ. ಈ ತತ್ತ್ವಜ್ಞಾನವು ಪಂಡಿತರಲ್ಲಿ ಕೇವಲ ಓದಲು, ಪ್ರವಚನ ಮಾಡಲು ಮಾತ್ರ ಉಪಯೋಗವಾಗುತ್ತದೆ. ಅದನ್ನು ಜೀವನದಲ್ಲಿ ಅನುಷ್ಠಾನಕ್ಕೆ ತಂದು ಅದರಂತೆ ನಡೆಯುವುದೇ ನಿಜವಾದ ತತ್ತ್ವಜ್ಞಾನದ ಸಾರ್ಥಕತೆ ಆಗಿದೆ. ಕೇವಲ ಗ್ರಂಥ ಪಾಂಡಿತ್ಯದಿಂದ ಆತ್ಮೋದ್ಧಾರವಾಗದು. ಇದರಿಂದ ಪಂಡಿತ ಮಂಡಳಿ ನತಮಸ್ತಕವಾಯಿತು. ಕನಕದಾಸರ ಜ್ಞಾನ-ಭಕ್ತಿಯು ಎಲ್ಲರಿಗೆ ವೇದ್ಯವಾಯಿತು. </p>
<p class="Text">ಒಮ್ಮೆ ಪಂಡಿತ ಮಂಡಳಿಯು ಕನಕದಾಸರನ್ನು ಕೇಳಿದರು - ಕನಕದಾಸರೇ! ನೀವು ನೋಡಿದ ದೇವರನ್ನು ನಮಗೂ ತೋರಿಸುವಿರಾ? ಕನಕದಾಸರೆಂದರು - ನೀವು ನೋಡುವುದಾದರೆ ತೋರಿಸುವೆನು. ಮರುದಿನ ಮಠದಲ್ಲಿ ಎಲ್ಲ ಪಂಡಿತಮಂಡಳಿ ಹಾಗೂ ಅನೇಕರು ಶುಚಿರ್ಭೂತರಾಗಿ ಮಡಿಯಿಂದ ದೇವರನ್ನು ಕಾಣಲು ನೆರೆದಿದ್ದಾರೆ. ಕನಕನು ಭಕ್ತಿಯಿಂದ ಭಗವಂತನನ್ನು ಪ್ರಾರ್ಥಿಸುತ್ತಾ-ದೇವದೇವಾ! ಇವರೆಲ್ಲರೂ ನಿನ್ನನ್ನು ನೋಡಬೇಕೆಂದಿರುವರು, ಒಮ್ಮೆ ಇವರಿಗೂ ದರ್ಶನ ಕರುಣಿಸು ಸ್ವಾಮಿ, ಎಂದು ಬೇಡಿಕೊಂಡರು. ಕನಕದಾಸರ ಮಾತಿನಂತೆ ದೇವರು ಒಂದು ನಾಯಿಯ ರೂಪದಲ್ಲಿ ಬಂದನು. ಆದರೆ ನಾಯಿ ಬಂತಲ್ಲ ಎಂದು ಮಡಿವಂತರು ಹೊಡೆದು ಓಡಿಸಿದರು. ಕನಕದಾಸರು, ಪುರಂದರದಾಸರು ಸರ್ವಾಂ ತರ್ಯಾಮೀ, ಸರ್ವರೂಪನಾದ ಭಗವಂತನನ್ನು ಕಂಡು ಆನಂದಿತರಾದರು; ಜೊತೆಗೆ ದೇವಾ! ನನ್ನ ಮಾತಿಗಾಗಿ ಆಗಮಿಸಿ ನೀನು ಏಟು ತಿನ್ನ ಬೇಕಾಯಿತಲ್ಲ! ಎಂದು ತುಂಬಾ ದುಃಖಿತರಾಗಿ ತಳಮಳಿಸಿದರು. ಪಂಡಿತರೆಲ್ಲ ಕನಕದಾಸರನ್ನು ಕೇಳಿದರು- ಎಲ್ಲಯ್ಯ ನಿನ್ನ ದೇವರು? ಕನಕದಾಸರೆಂದರು - ದೇವರು ಬಂದಿದ್ದ, ನೀವು ಹೊಡೆದು ಓಡಿಸಿದರಲ್ಲ! ಏನು! ದೇವರೆಂದರೆ ನಾಯಿಯೇ? ಸರ್ವವೂ ದೇವರೇ ಎಂದಾಗ ನಾಯಿಯಲ್ಲಿ ದೇವರು ಏಕಿಲ್ಲ? ಹಾಗಾಗದು ನಾಳೆ ದೇವರನ್ನು ಮಡಿಯಲ್ಲಿ ಬರಹೇಳು. ಆಗಲಿ ಹೇಳುತ್ತೇನೆ. ಮರುದಿನ ಪುನಃ ದೇವರನ್ನು ಕಾಣಲು ಎಲ್ಲರೂ ನೆರೆದಿದ್ದಾರೆ. ಶೇಷರೂಪಿಯಾದ ದೇವರು ಹಾವಾಗಿ ಆಗಮಿಸಿದನು. ಹಾವನ್ನು ಕಂಡವರು ಎಲ್ಲರೂ ಹೆದರಿ ಓಡಿಹೋದರು. ಶ್ರೀವ್ಯಾಸ ತೀರ್ಥರು ಶೇಷರೂಪೀ ಭಗವಂತನಿಗೆ ಹಾಲನ್ನಿತ್ತು ಪೂಜಿಸಿದರು.</p>
<p class="Text">ದೇವರನ್ನು ತೋರಿಸಲಾಗುವುದಿಲ್ಲ, ದೇವರು ತೋರಿಸುವ ವಸ್ತುವೂ ಅಲ್ಲ. ಮಹಾತ್ಮರ ಕೃಪೆಯಿಂದ, ತೀವ್ರತರ ಸಾಧನೆಯಿಂದ ಭಗವತ್ ಜ್ಞಾನವನ್ನು ಪಡೆದುಕೊಂಡು ದೇವರನ್ನು ಅಪರೋಕ್ಷವಾಗಿಸಿಕೊಳ್ಳಬೇಕು. ದೇವರನ್ನು ತಿಳಿದವರು ಯಾರೆಂದರೆ - </p>
<p class="Shlok">ಬಲ್ಲವರೆ ಬಲ್ಲರು ಎಲ್ಲವರರಿಯರು ।  ಫುಲ್ಲಲೋಚನ ಪರಬ್ರಹ್ಮನೆಂಬುದನು ॥ಪ॥ ಅಜನು ಅಧಿಕಬಲ್ಲ ಅನಲಸ್ನೇಹಿತ ಬಲ್ಲ । ಗಜಚರ್ಮಾಂಬರ ಬಲ್ಲ ಗರುಡ ಬಲ್ಲ ॥ ಭುಜಗೇಶ್ವರ ಬಲ್ಲ ಭೂರಿಲೋಚನ ಬಲ್ಲ । ತ್ರಿಜಗಾಪತಿ ತ್ರಿವಿಕ್ರಮ ನೆಂಬುದನು ॥1॥ ವಸಿಷ್ಠಮುನಿಬಲ್ಲ ವರವಿಭೀಷಣ ಬಲ್ಲ । ವಿಷಧರೇಂದ್ರನು ಬಲ್ಲ ವಿದುರ ಬಲ್ಲ ॥ ವಸು ಭೀಷ್ಮನು ಬಲ್ಲ ಅರಸು ಪರೀಕ್ಷಿತ ಬಲ್ಲ । ಶಶಿಮಿತ್ರ ಸಖ ನೇತ್ರ ಸರ್ವೋತ್ತಮನೆಂಬುದನು ॥ 2 ॥ ಯೋಗೀಂದ್ರ ಅಕ್ರೂರ ಬಲ್ಲ ವಕ್ತಾ ಶೌನಕ ಬಲ್ಲ । ಯೋಗಿ ಕಪಿಲ ಬಲ್ಲ ಭೃಗು ಬಲ್ಲನು ॥ ತ್ಯಾಗಿ ಧರ್ಮಜ ಬಲ್ಲ ರಣದೊಳರ್ಜುನ ಬಲ್ಲ । ಕಾಗಿನೆಲೆಯಾದಿ ಕೇಶವನೆಂಬುದನು ॥ 3 ॥</p>
<p class="Text">ಕನಕದಾಸರು ಹಳ್ಳಿ - ಹಳ್ಳಿಗಳಲ್ಲಿ ಸಂಚರಿಸಿ ಜನರಿಗೆ ಭಗವಂತನ ಮಹಿಮೆ, ಭಕ್ತಿಯ ಗರಿಮೆಗಳನ್ನು ಏಕತಾರೆಯನ್ನು ನುಡಿಸುತ್ತ ಹಾಡುಗಳ ಮೂಲಕ ಮನವರಿಕೆ ಮಾಡಿಕೊಟ್ಟರು. ಸಮಾಜದಲ್ಲಿರುವ ಶಾಸ್ತ್ರ ವಿರುದ್ಧವಾದ ಅನಿಷ್ಟ ಸಂಪ್ರದಾಯಗಳನ್ನು ಮೃದು ನುಡಿಯಲ್ಲಿ ಖಂಡಿಸಿದರು. ಶಾಸ್ತ್ರ ವಿಹಿತವಾದ ಶುದ್ಧ ಭಕ್ತಿ ಸಾಧನೆಯನ್ನು ಪ್ರಚಾರಗೊಳಿಸಿದರು. ಜಾತಿ-ಮತ-ಪಂಥ-ಪಂಗಡ-ಮೇಲು-ಕೀಳು ಇಲ್ಲದೆ ಎಲ್ಲರನ್ನು ಸಮದೃಷ್ಟಿಯಿಂದ ಕಾಣುತ್ತ, ಎಲ್ಲರಲ್ಲಿ-ಎಲ್ಲದರಲ್ಲಿ ಭಗವತ್ ದೃಷ್ಟಿಯನ್ನಿಟ್ಟು ಸಾರ್ಥಕ ಬಾಳನ್ನು ಬಾಳಿದವರು. ಕೀಳು ಜಾತಿಯಲ್ಲಿ ಹುಟ್ಟಿದರೂ ಭಕ್ತಿಸಾಧನೆಯಲ್ಲಿ, ಭಗವತ್ ಸಾಕ್ಷಾತ್ಕಾರದಲ್ಲಿ ಯಾವ ಅಡ್ಡಿಯುಂಟಾಗುವುದಿಲ್ಲವೆಂದು ತಾವು ಆಚರಿಸಿ ಜನರಿಗೆ ಮಾರ್ಗದರ್ಶನ ನೀಡಿದರು.</p>
<p class="Text">ಕನಕದಾಸರು ಮೋಹನ ತರಂಗಿಣಿ, ರಾಮಧ್ಯಾನ ಚರಿತ್ರೆ, ನಳಚರಿತ್ರೆ, ಹರಿಭಕ್ತಿಸಾರ ಮೊದಲಾದ ಕಾವ್ಯಗಳನ್ನು ರಚಿಸಿರುವರು. ಅಲ್ಲದೆ ಅಸಂಖ್ಯ ದೇವರ ನಾಮಗಳು (ಕೀರ್ತನೆಗಳು) ರಚಿಸಿದ ಭಕ್ತ ಕವಿಗಳು.</p>
<p class="Text">ಕನಕದಾಸರ ಜೀವನ ಚರಿತ್ರೆ ವಿಸ್ತಾರವಾಗಿದ್ದರೂ ಇಲ್ಲಿ ಸಂಗ್ರಹವಾಗಿ ಸ್ವಲ್ಪವಾಗಿ ಕೊಡಲಾಗಿದೆ. ಜಿಜ್ಞಾಸುಗಳು ಹೆಚ್ಚಿನ ವಿವರಗಳನ್ನು ಬೇರೆಡೆ ಓದಿಕೊಳ್ಳಬೇಕು.</p>
<p class="Text">ಕನಕದಾಸರು ಕೊನೆಯಲ್ಲಿ ತಿರುಪತಿಯ ಶ್ರೀವೆಂಕಟರಮಣನ ಸನ್ನಿಯಲ್ಲಿ ಏಕಾಂತಸೇವೆಗೆ ಗರ್ಭಗುಡಿಯನ್ನು ಪ್ರವೇಶಿಸಿದವರು ಅಲ್ಲೇ ಅವನಲ್ಲೇ ಐಕ್ಯರಾದರು.</p>
<p class="ChapterEnd para-style-override-2">ಭಗವಂತನಿಗೆ ಮತ್ತು ಅವನ ಭಕ್ತರಿಗೆ ಜಯವಾಗಲಿ ॥<span></span></p>


<p class="Page-Break"> </p>
<p class="Chapter-Heading" id="toc_marker-4">2. ಭಕ್ತ ಬಿಲ್ವಮಂಗಲ</p>
<p class="Sub-Heading">(1)</p>
<p class="Text">	ದಕ್ಷಿಣ ದೇಶದ ಕೃಷ್ಣವೇಣೀ ನದಿಯ ತೀರದ ಒಂದು ಗ್ರಾಮದಲ್ಲಿ ರಾಮದಾಸನೆಂಬ ಹೆಸರಿನ ಭಗವದ್ಭಕ್ತ ಬ್ರಾಹ್ಮಣನು ವಾಸಿಸುತ್ತಿದ್ದನು. ಅವನ ಮಗನ ಹೆಸರೇ ಬಿಲ್ವಮಂಗಲ. ತಂದೆಯು ಸಾಧ್ಯವಿದ್ದಷ್ಟು ಬಿಲ್ವಮಂಗಲನಿಗೆ ಧರ್ಮಶಾಸ್ತ್ರಗಳ ಶಿಕ್ಷಣವನ್ನು ಕೊಟ್ಟಿದ್ದನು. ತಂದೆಯ ಶಿಕ್ಷಣ ಹಾಗೂ ಅವರ ಭಕ್ತಿಭಾವದ ಪ್ರಭಾವದಿಂದ ಬಿಲ್ವಮಂಗಲನು ಬಾಲ್ಯದಲ್ಲಿ ಶಾಂತನೂ, ಸಜ್ಜನನೂ, ಶ್ರದ್ಧಾವಂತನೂ ಆಗಿದ್ದನು. ಆದರೆ ದೈವಯೋಗದಿಂದ ತಂದೆ-ತಾಯಿಯರ ದೇಹಾವಸಾನವಾದಾಗ ಮನೆಯ ಸಕಲ ಸಂಪತ್ತಿಗೆ ಇವನೇ ಒಡೆಯನಾದನು. ಆಗಲೇ ಅನೇಕ ಕುಸಂಗೀ ಮಿತ್ರರು ಬಂದು ಸೇರಿದರು. </p>
<p class="Shlok">ಯೌವನಂ ಧನಸಂಪತ್ತಿಃ ಪ್ರಭುತ್ವಮವಿವೇಕತಾ ।  </p>
<p class="Shlok">ಏಕೈಕಮಪ್ಯನರ್ಥಾಯ ಕಿಮು ಯತ್ರ ಚತುಷ್ಟಯಮ್ ॥ </p>
<p class="TXT-Right">(ಹಿತೋಪದೇಶ-ಪ್ರಾಸ್ತಾವಿಕೆ 10) </p>
<p class="Text">ಯೌವನ, ಧನ-ಸಂಪತ್ತು, ಅಧಿಕಾರ ಮತ್ತು ಅವಿವೇಕ ಇವುಗಳಲ್ಲಿ ಒಂದೊಂದರಿಂದಲ್ಲೇ ದೊಡ್ಡ ಅನರ್ಥವುಂಟಾಗುತ್ತದೆ, ಮತ್ತೆ ನಾಲ್ಕೂ ಒಂದೆಡೆ ಸೇರಿದರೆ ಹೇಳುವುದೇನಿದೆ?</p>
<p class="Text">ಬಿಲ್ವಮಂಗಲನ ಬಳಿ ಧನವಿತ್ತು, ಮನೆಯಲ್ಲಿ ಬೇರೆ ಯಾರೂ ಯಜಮಾನರಿರಲಿಲ್ಲ, ತಾರುಣ್ಯದ ಮದವು ತುಂಬಿತ್ತು ಮತ್ತು ಕುಸಂಗೀ ಮಿತ್ರರ ಸಹವಾಸದಿಂದ ಅವಿವೇಕವು ಬಂದು ಬಿಡಾರಹೂಡಿತ್ತು. ದಿನಗಳೆದಂತೆ ಬಿಲ್ವಮಂಗಲನ ಅಂತಃಕರಣದಲ್ಲಿ ಅನೇಕ ದೋಷಗಳು ಮನೆ ಮಾಡಿದವು. ಒಂದು ದಿನ ಊರಿನಲ್ಲಿ ಎಲ್ಲೋ ಚಿಂತಾಮಣಿ ಎಂಬ ಹೆಸರಿನ ವೇಶ್ಯೆಯ ನರ್ತನವಿತ್ತು. ರಸಿಕರ ಗುಂಪು ನರ್ತನಕ್ಕೆ ಹೋಗುತ್ತಿತ್ತು. ಬಿಲ್ವಮಂಗಲನು ತನ್ನ ಸ್ನೇಹಿತರೊಡನೆ ನರ್ತನ ನಡೆವಲ್ಲಿಗೆ ತಲುಪಿದನು. ವೇಶ್ಯೆಯನ್ನು ನೋಡುತ್ತಲೇ ಬಿಲ್ವಮಂಗಲನ ಮನಸ್ಸು ಚಂಚಲವಾಯಿತು. ವಿವೇಕ ಶೂನ್ಯ ಬುದ್ಧಿಯು ಜೊತೆ ಸೇರಿತು. ಬಿಲ್ವಮಂಗಲನು ಎಲುಬು ಮಾಂಸ ತುಂಬಿದ ಚರ್ಮದ ಚೀಲದ ಕಲ್ಪಿತ ಸೌಂದರ್ಯದಲ್ಲಿ ತನ್ನ ಸರ್ವಸ್ವವನ್ನು ಸಮರ್ಪಿಸಿ ಅದರಲ್ಲೇ ಮುಳುಗಿಹೋದನು. ತನು, ಮನ, ಧನ, ಕುಲ, ಮಾನ-ಮರ್ಯಾದೆ ಮತ್ತು ಧರ್ಮ - ಇವೆಲ್ಲವನ್ನೂ ಗಾಳಿಗೆ ತೂರಿದನು. ಬ್ರಾಹ್ಮಣ ಕುಮಾರನ ಪೂರ್ಣ ಪತನವಾಯಿತು. ಮಲಗಿದಾಗ, ಎದ್ದಾಗ, ಕುಳಿತಾಗ, ತಿನ್ನುವಾಗ, ತಿರುಗಾಡುವಾಗ ಎಲ್ಲ ಸಮಯದಲ್ಲಿ ಬಿಲ್ವಮಂಗಲನಿಗೆ ಚಿಂತನೆಯ ವಿಷಯ ‘ಚಿಂತಾಮಣಿಯೇ’ ಆದಳು. ಅವಳನ್ನು ಬಿಟ್ಟು ಬೇರೆ ಚಿಂತನವೇ ಇರಲಿಲ್ಲ. ಸ್ವಲ್ಪಕಾಲದ ಕೆಟ್ಟಸಂಗದ ದುಷ್ಪರಿಣಾಮ ಇದೇ ಆಗುತ್ತದೆ. ವೇಶ್ಯೆಯರ ನರ್ತನಗಳನ್ನು ಏರ್ಪಡಿಸುವ ರಸಿಕ ಓ ಜನಗಳೇ ! ನೀವು ಎಷ್ಟು ಜನರ ಪತನದ ಪಾಪವನ್ನು ನಿಮ್ಮ ತಲೆಯ ಮೇಲೆ ಹೊರುತ್ತೀರಿ ಸ್ವಲ್ಪ ಯೋಚಿಸಿರಿ ! </p>
<p class="Sub-Heading">(2)</p>
<p class="Text">ಇಂದು ಬಿಲ್ವಮಂಗಲನ ತಂದೆಯ ಶ್ರಾದ್ಧ, ಅದರಿಂದ ಅವನು ಇಂದು ನದಿಯ ಆಚೆ ಇರುವ ಚಿಂತಾಮಣಿಯ ಮನೆಗೆ ಹೋಗಲಾಗಲಿಲ್ಲ. ಶ್ರಾದ್ಧದ ಸಿದ್ಧತೆ ನಡೆಯುತ್ತಿದೆ, ವಿದ್ವಾನ್ ಕುಲಪುರೋಹಿತರು ಬಿಲ್ವಮಂಗಲನಿಂದ ಶ್ರಾದ್ಧದ ಮಂತ್ರಗಳನ್ನು ಹೇಳಿಸುತ್ತ ಶ್ರಾದ್ಧ ಮಾಡಿಸುತ್ತಿದ್ದಾರೆ. ಆದರೆ ಅವನ ಮನಸ್ಸು ಚಿಂತಾಮಣಿಯ ಚಿಂತೆಯಲ್ಲಿ ಮಗ್ನವಾಗಿದೆ. ಅವನಿಗೆ ಯಾವುದೂ ರುಚಿಸುತ್ತಿರಲಿಲ್ಲ. ಯಾವ ರೀತಿಯಿಂದಲಾದರೂ ಶ್ರಾದ್ಧವನ್ನು ಮುಗಿಸಿ ಹೇಗಾದರೂ ಬ್ರಾಹ್ಮಣರಿಗೆ ಊಟಮಾಡಿಸಿ ಬಿಲ್ವಮಂಗಲನು ಚಿಂತಾಮಣಿಯ ಮನೆಗೆ ಹೋಗಲು ಸಿದ್ಧನಾಗಿದ್ದನು. ಸಾಯಂಕಾಲವಾಗಿತ್ತು, ಜನರು ಅವನಿಗೆ ತಿಳಿಹೇಳಿದರು. ತಮ್ಮ! ಇಂದು ನಿನ್ನ ತಂದೆಯ ಶ್ರಾದ್ಧವಿತ್ತು, ವೇಶ್ಯೆಯ ಮನೆಗೆ ಹೋಗಬಾರದು! ಆದರೆ ಕೇಳುವವರು ಯಾರು? ಅವನ ಹೃದಯವಾದರೋ ಧರ್ಮ-ಕರ್ಮಗಳಿಂದ ಬರಿದಾಗಿ ಹೋಗಿತ್ತು. ಬಿಲ್ವಮಂಗಲನು ಓಡುತ್ತ ನದೀತೀರಕ್ಕೆ ಬಂದಿದ್ದಾನೆ. ಭಗವಂತನ ಮಾಯೆ ಅಪಾರವಾಗಿದೆ, ಅಕಸ್ಮಾತ್ ಚಂಡಮಾರುತ ಎದ್ದಿತು ಮತ್ತು ಅದರ ಜೊತೆಗೆ ಮುಸಲಧಾರೆಯಂತೆ ಮಳೆಪ್ರಾರಂಭವಾಯಿತು. ಆಕಾಶದಲ್ಲೆಲ್ಲ ಕರಿಮೋಡಗಳು ಆವರಿಸಿದುವು. ಗುಡುಗು- ಮಿಂಚು ತಾಂಡವವಾಡಲು ಪ್ರಾರಂಭಿಸಿತು, ಜೀವ ಮಾತ್ರರ ಹೃದಯಗಳು ಭಯದಿಂದ ಕಂಪಿಸಿದವು. ಹಗಲು-ರಾತ್ರಿ ನದಿಯಲ್ಲೇ ಇರುವ ಬೆಸ್ತರು ತಮ್ಮ-ತಮ್ಮ ದೋಣಿಗಳನ್ನು ದಡದಲ್ಲಿ ಕಟ್ಟಿ ಮರಗಳ ಮರೆಹೊಕ್ಕರು. ನದಿಯು ತುಂಬು ಜವ್ವನೆಯಂತೆ ಮಹಾಪೂರದಿಂದ ಹರಿಯುತ್ತಿದ್ದಳು. ಆದರೆ ಬಿಲ್ವಮಂಗಲನಿಗೆ ಇಂತಹ ಭೀಕರ ಪರಿಸ್ಥಿತಿಯ ಯಾವ ಪರಿಣಾಮವೂ ಆಗಲಿಲ್ಲ. ಅವನು ಬೆಸ್ತರಲ್ಲಿ ನದೀ ದಾಟಿಸಲು ಅನೇಕ ವಿಧದಿಂದ ಕೇಳಿಕೊಂಡ, ಹೆಚ್ಚು ಹಣಕೊಡುವ ಆಸೆತೋರಿಸಿದ, ಆದರೆ ಮೃತ್ಯುವನ್ನು ಎದುರಿಸಲು ಯಾರು ಸಿದ್ಧರಾಗುತ್ತಾರೆ? ಎಲ್ಲರೂ ಅಲ್ಲಗಳೆದರು. ಹೇಗೆ-ಹೇಗೆ ಸಮಯ ಕಳೆಯುತ್ತಿತ್ತೋ ಬಿಲ್ವಮಂಗಲನ ವ್ಯಾಕುಲತೆ ಹೆಚ್ಚುತ್ತಿತ್ತು. ಕೊನೆಗೆ ಅವನಿಂದ ಇರಲಾಗಲಿಲ್ಲ. ಹಿಂದೆ-ಮುಂದೆ ಯೋಚಿಸದೇ ಈಜಿ ನದಿಯನ್ನು ದಾಟುವೆನೆಂದೆಣಿಸಿ ಮಹಾಪೂರದಿಂದ ಭೀಕರವಾಗಿ ಹರಿಯುತ್ತಿರುವ ನದಿಗೆ ಧುಮುಕಿದನು. ಭಯಾನಕ ದುಃಸ್ಸಾಹಸದ ಕಾರ್ಯವಾಗಿತ್ತು. ಆದರೆ <span class="char-style-override-5">‘ಕಾಮಾತುರಾಣಾಂ ನ ಭಯಂ ನ ಲಜ್ಜಾ’</span> ಕಾಮಾತುರನಿಗೆ ಎಲ್ಲಿಯ ಭಯ! ಎಲ್ಲಿಯ ಲಜ್ಜೆ! ಬಿಲ್ವಮಂಗಲನು ನದಿಯಲ್ಲಿ ಈಜಿ ಹೋಗುತ್ತಿರುವಂತೆ ಒಂದು ಸತ್ತು ಕೊಳೆತ ಹೆಣ ಅವನ ಕೈಗೆ ತಾಕಿತು. ಯಾವುದೋ ಮರದ ದಿಮ್ಮಿ ಎಂದೆಣಿಸಿ ಅದನ್ನೇ ಬಿಗಿದಪ್ಪಿಕೊಂಡು ನದಿ ದಾಟಿದನು. ಮೈ ಮೇಲಿನ ಎಲ್ಲ ಬಟ್ಟೆಗಳು ನೀರಿನಲ್ಲಿ ಹರಿದುಕೊಂಡು ಹೋಗಿ ದಿಗಂಬರನಾಗಿದ್ದ. ನಾಲ್ಕು ಕಡೆ ಘೋರ ಅಂಧಕಾರ, ಜೀರುಂಡೆಗಳ ಕರ್ಕಶ ಧ್ವನಿ, ಮಳೆ ಸುರಿಯುತ್ತಿದೆ, ಚಳಿಯಿಂದ ಮೈ ನಡುಗುತ್ತಿದೆ, ಮೈ ಮೇಲೆ ಬಟ್ಟೆಯ ಒಂದು ನೂಲೂ ಇಲ್ಲ, ಮನುಷ್ಯರ ಗಂಧಗಾಳಿ ಇಲ್ಲ. ಭಯಂಕರ ಪರಿಸ್ಥಿತಿಯಲ್ಲೂ ಅವನು ಉನ್ಮತ್ತನಂತೆ ಹೋಗುತ್ತಿದ್ದಾನೆ. ಅಲ್ಲೆ ಚಿಂತಾಮಣಿಯ ಮನೆ ಇತ್ತು. ಚಿಂತಾಮಣಿಯಾದರೋ ಇಂದು ಶ್ರಾದ್ಧದ ದಿನವಾದ್ದರಿಂದ ಬಿಲ್ವಮಂಗಲನು ಬರಲಾರನೆಂದು ಬಾಗಿಲುಗಳನ್ನು ಭದ್ರಪಡಿಸಿ ನಿಶ್ಚಿಂತಳಾಗಿ ಮಲಗಿದ್ದಳು. ಬಿಲ್ವಮಂಗಲನು ಹೊರಗಿನಿಂದ ಎಷ್ಟೋ ಕೂಗಿ-ಕರೆದ, ಬಿರುಗಾಳಿ-ಮಳೆಯ ರಭಸದಿಂದ ಅವನ ಮಾತು ಯಾರಿಗೂ ಕೇಳಲಿಲ್ಲ. ಅತ್ತ-ಇತ್ತ ನೋಡಿದ ಹೇಗಾದರೂ ಮನೆಯೊಳಗೆ ಹೋಗಲೇಬೇಕೆಂದು ಯೋಚಿಸುತ್ತಿರುವಂತೆ ಅಲ್ಲೆ ಒಂದು ಹಗ್ಗದಂತೆ ಇಳಿಬಿಟ್ಟುದುದು ಗೋಚರಿಸಿತು. ಅದನ್ನೇ ಹಿಡಿದು ಹತ್ತಿಕೊಂಡು ಗೋಡೆ ದಾಟಿ ಮನೆಯೊಳಗೆ ಪ್ರವೇಶಿಸಿ ಚಿಂತಾಮಣಿಯನ್ನು ಎಬ್ಬಿಸಿದನು. ಅವಳು ಇವನನ್ನು ನೋಡುತ್ತಲೇ ಸ್ತಂಭೀಭೂತಳಾದಳು. ಬೆತ್ತಲೆ ದೇಹ, ಶರೀರವಿಡೀ ನೀರಿನಿಂದ ತೊಯ್ದಿದೆ, ಅಸಹ್ಯವಾದ ದುರ್ಗಂಧ ಬರುತ್ತಿದೆ-ಅವಳೆಂದಳು ಬಿಲ್ವಮಂಗಲ! ನೀನು ಭಯಾನಕ ಈ ರಾತ್ರಿಯಲ್ಲಿ ನದಿಯನ್ನು ದಾಟಿ ಮನೆಯೊಳಗೆ ಹೇಗೆ ಬಂದೆ? ಅವನೆಂದನು - ಮರದ ದಿಮ್ಮಿಯನ್ನು ಅಪ್ಪಿಕೊಂಡು ನದಿಯನ್ನು ದಾಟಿ, ನೀನೇ ಇಳಿಬಿಟ್ಟ ಹಗ್ಗದ ಸಹಾಯದಿಂದ ಹತ್ತಿ ಒಳಗೆ ಬಂದೆ. ಇಂದು ಒಂದು ದಿನವಾದರೂ ನಿನ್ನನ್ನು ಬಿಟ್ಟು ಹೇಗಿರಲಿ! ಎಂದು ಹೇಳುತ್ತಿರುವಂತೆ ಚಿಂತಾಮಣಿಯು ದೀಪವನ್ನು ಉರಿಸಿ ಹೊರಗೆ ಬಂದು ನೋಡುತ್ತಾಳೆ - ಪ್ರವಾಹಕ್ಕೆ ಸಿಲುಕಿದ ದೊಡ್ಡದಾದ ಒಂದು ಹೆಬ್ಬಾವು ಸೂರಿನಿಂದ ಇಳಿಬಿಟ್ಟಿತ್ತು. ಹಾವನ್ನೇ ಹಗ್ಗವೆಂದು ತಿಳಿದು ಹತ್ತಿ ಬಂದಿದ್ದನು. ಅಲ್ಲೇ ನದಿದಡದಲ್ಲಿ ಸತ್ತು ಕೊಳೆತ ಹೆಣವನ್ನು ನೋಡಿದರು. ಬಿಲ್ವಮಂಗಲನು ನೋಡಿ ನಡುಗಿ ಹೋದನು. ಚಿಂತಾಮಣಿಯು ಅವನನ್ನು ನಿಂದಿಸಿ ಜರೆದಳು - ಅಯ್ಯಾ! ನೀನು ಬ್ರಾಹ್ಮಣನಾಗಿದ್ದೀಯೇ. ಇಂದು ನಿನ್ನ ತಂದೆಯ ಶ್ರಾದ್ಧವಿತ್ತು, ಆದರೂ ನೀನು ತನ್ನ ಧರ್ಮ-ಕರ್ಮಗಳೆಲ್ಲಕ್ಕೆ ತಿಲಾಂಜಲಿಯನ್ನಿತ್ತು ಈ ಭಯಾನಕ ರಾತ್ರಿಯಲ್ಲಿ ಹೆಣ ಮತ್ತು ಹಾವಿನ ಸಹಾಯದಿಂದ ಇಲ್ಲಿಗೆ ಓಡಿ ಬಂದಿರುವೆಯಲ್ಲ! ಮಾಂಸದ ಮುದ್ದೆ, ಎಲುಬಿನ ಹಂದರ, ಚರ್ಮದ ಚೀಲವಾದ ಈ ಗೊಂಬೆಯ ಮೇಲೆ ಇಷ್ಟು ಆಸಕ್ತನಾಗಿರುವೆಯಲ್ಲ! ನಿನಗೆ ನಾಚಿಕೆಯಾಗುವುದಿಲ್ಲವೇ! ಇಂದು ನೀನು ಯಾವ ಈ ಸುಂದರ ದೇಹವನ್ನು ಮೋಹಿಸುತ್ತಿರುವೆಯೋ ಅದು ಕೂಡ ಒಂದು ದಿನ ಆ ಕೊಳೆತ ಶವದದಂತೆ ಆಗುವುದು. ಇಂತಹ ಅಸಹ್ಯವಾದ ಇದನ್ನು ಹುಚ್ಚನಂತೆ ಮೋಹಿಸುತ್ತಿರುವೆಯಲ್ಲ! ನಿನಗೆ ಧಿಕ್ಕಾರವಿರಲಿ! ಅಯ್ಯಾ! ಒಂದು ವೇಳೆ ನೀನು ನನ್ನ ಮೇಲೆ ಮೋಹಿತನಾದಂತೆ ಆ ಮನಮೋಹನ ಶ್ಯಾಮಸುಂದರನಲ್ಲಿ ಆಸಕ್ತನಾಗಿರುತ್ತಿದ್ದರೆ, ಅವನನ್ನು ಪಡೆಯಲಿಕ್ಕೆ ಇಷ್ಟು ಕಾತರನಾಗಿ ಒದ್ದಾಡುತ್ತ ಓಡಿಹೋಗಿದ್ದರೆ ಇಷ್ಟರಲ್ಲಿ ಅವನನ್ನು ಪಡೆದು ಕೃತಾರ್ಥನಾಗುತ್ತಿದ್ದೆ.</p>
<p class="Text">ವೇಶ್ಯೆಯ ಈ ನಿಂದನೆಯ ಮಾತುಗಳನ್ನು ಕೇಳಿದ ಬಿಲ್ವಮಂಗಲನು ಸ್ತಂಭೀ ಭೂತನಾಗಿ ಯೋಚಿಸಲು ಪ್ರಾರಂಭಿಸಿದನು. ಅವಳ ಮಾತು ಅವನ ಮನಸ್ಸಿಗೆ ನಾಟಿತು. ಬಾಲ್ಯದ ನೆನಪುಗಳು ಅವನಲ್ಲಿ ಜಾಗ್ರತವಾದವು. ತಂದೆಯ ಭಕ್ತಿ ಮತ್ತು ಅವನ ಧರ್ಮಶ್ರದ್ಧೆಯ ದೃಶ್ಯವು ಅವನ ಕಣ್ಣಿನ ಮುಂದೆ ಮೂರ್ತಿಮಂತವಾಗಿ ಕುಣಿಯಲಾರಂಭಿಸಿತು. ಬಿಲ್ವಮಂಗಲನ ಹೃದಯತಂತಿ ಹೊಸದಾದ ಸ್ವರಗಳಿಂದ ಮಿಡಿಯಿತು. ಹೃದಯ ಹಿಂಡಿದಂತಾಗಿ - ತಲೆಯ ಮೇಲೆ ಆಗಸವೇ ಬಿದ್ದಂತಾಯಿತು. ವಿವೇಕದ ಅಗ್ನಿಯ ಪ್ರಾದುರ್ಭಾವವಾಯಿತು. ಭಗವತ್ ಪ್ರೇಮದ ಸಮುದ್ರವು ಉಕ್ಕಿತು, ಕಣ್ಣುಗಳಿಂದ ಏಕಪ್ರಕಾರ ಕಣ್ಣೀರಧಾರೆ ಹರಿಯತೊಡಗಿತು. ಕಾಮವೇ ಪ್ರೇಮದಲ್ಲಿ ಪರಿವರ್ತಿತವಾಯಿತು. ಬಿಲ್ವಮಂಗಲನು ಚಿಂತಾಮಣಿಯ ಎರಡೂ ಕಾಲುಗಳನ್ನು ಹಿಡಿದುಕೊಂಡು, ‘ತಾಯೀ! ನೀನು ಇಂದು ನನಗೆ ದಿವ್ಯದೃಷ್ಟಿಯನ್ನಿತ್ತು ಕೃತಾರ್ಥನನ್ನಾಗಿಸಿದೆ’ ಎಂದು ಹೇಳುತ್ತ ಮನದಲ್ಲೇ ಅವಳನ್ನು ಗುರುವಾಗಿ ತಿಳಿದುಕೊಂಡು ಅವಳನ್ನು ವಂದಿಸಿ, ಆಗಿನಿಂದಲೇ ಜಗಚ್ಚಿಂತಾಮಣಿಯ ಸಚ್ಚಿಂತನದಲ್ಲಿ ನಿಮಗ್ನನಾಗಿ ಉನ್ಮತ್ತನಂತೆ ಚಿಂತಾಮಣಿಯ ಮನೆಯಿಂದ ಹೊರಬಿದ್ದನು. ಕಾಮಾಂಧನಾಗಿ ಬಂದವನು ಕಾಮಪಿತನನ್ನು ಅರಸುತ್ತ ಹೊರಟನು. ಬಿಲ್ವಮಂಗಲನ ಜೀವನ-ನಾಟಕದ ಯವನಿಕೆಯ ಪರಿವರ್ತನೆಯಾಯಿತು.</p>
<p class="Sub-Heading">(3)</p>
<p class="Text">ಕಣ್ಣು ತೆರೆಯಿತು, ಹೃದಯ ಅರಳಿತು, ಮನವು ಮುದಗೊಂಡಿತು. ಶ್ಯಾಮಸುಂದರನ ಪ್ರೇಮಮಯ ಮನೋಹರ ಮೂರ್ತಿಯ ದರ್ಶನ ಪಡೆಯಲು ಬಿಲ್ವಮಂಗಲನು ಹುಚ್ಚನಂತೆ ಅಲ್ಲಿ-ಇಲ್ಲಿ ಅಲೆಯುತ್ತಿದ್ದನು. ಕೆಲ ದಿನಗಳ ನಂತರ ಒಂದು ದಿನ ಅಕಸ್ಮಾತ್ತಾಗಿ ದಾರಿಯಲ್ಲಿ ಪರಮರೂಪವತಿಯಾದ ಓರ್ವ ಯುವತಿ ಯತ್ತ ದೃಷ್ಟಿಹರಿಯಿತು, ಪೂರ್ವ ಸಂಸ್ಕಾರಗಳು ಇನ್ನೂ ಪೂರ್ಣವಾಗಿ ಅಳಿಸಿ ಹೋಗಿರಲಿಲ್ಲ. ಯುವತಿಯ ಸುಂದರ ರೂಪವನ್ನು ಕಾಣುತ್ತಲೇ ಕಣ್ಣುಗಳು ಚಂಚಲವಾದುವು, ಕಣ್ಣುಗಳೊಂದಿಗೆ ಮನವು ಅತ್ತ ಸೆಳೆಯಲ್ಪಟ್ಟಿತು. </p>
<p class="Text">ಶ್ರೀಭಗವಂತನು ಭಗವದ್ಗೀತೆಯಲ್ಲಿ ಹೇಳಿರುವನು - </p>
<p class="Shlok">ಯತತೋ ಹ್ಯಪಿ ಕೌಂತೇಯ ಪುರುಷಸ್ಯ ವಿಪಶ್ಚಿತಃ  ।</p>
<p class="Shlok">ಇಂದ್ರಿಯಾಣಿ ಪ್ರಮಾಥೀನಿ ಹರಂತಿ ಪ್ರಸಭಂ ಮನಃ ॥ </p>
<p class="TXT-Right">(2/60) </p>
<p class="Text">ಪ್ರಯತ್ನವನ್ನು ಮಾಡುತ್ತಿದ್ದರೂ ಬುದ್ಧಿವಂತರಾದ ಪುರುಷರ ಮನವನ್ನೂ ಕೂಡ ಈ ಪ್ರಮಥನ ಶೀಲ ಸ್ವಭಾವದ ಇಂದ್ರಿಯಗಳು ಒತ್ತಾಯವಾಗಿ ಸೆಳೆದುಕೊಳ್ಳುತ್ತವೆ.</p>
<p class="Text">ಇದರಂತೆ ಬಿಲ್ವಮಂಗಲನಲ್ಲೂ ಮೋಹವುಂಟಾಯಿತು. ಭಗವಂತನನ್ನೇ ಮರೆತು ಅವನು ಪುನಃ ಪತಂಗನಾಗಿ ವಿಷಯಾಗ್ನಿಯತ್ತ ಓಡಿದ. ಬಿಲ್ವಮಂಗಲನು ಆ ಯುವತಿಯ ಹಿಂದೆ-ಹಿಂದೆ ಹೋಗುತ್ತ ಅವಳ ಮನೆಯವರೆಗೆ ತಲುಪಿದನು. ಯುವತಿಯು ಮನೆಯೊಳಗೆ ಸೇರಿದಳು. ಬಿಲ್ವಮಂಗಲನು ಉದಾಸನಾಗಿ ಮನೆಯ ಹೊರಗೇ ಕುಳಿತನು. ಮನೆಯ ಯಜಮಾನನು ಹೊರಗೆ ಬಂದು ನೋಡುತ್ತಾನೆ - ಓರ್ವ ಬಾಡಿದ ಮುಖದ ಅತಿಥಿ ಬ್ರಾಹ್ಮಣನು ಮನೆಯ ಮುಂದೆ ಕುಳಿತಿರುವನು, ಅವನನ್ನು ನೋಡಿ ಕಾರಣವೇನೆಂದು ಕೇಳಿದಾಗ, ಬಿಲ್ವಮಂಗಲನು ಕಪಟವನ್ನು ಬಿಟ್ಟು ಎಲ್ಲ ಘಟನೆಗಳನ್ನು ಹೇಳಿದನು ಮತ್ತು ಒಂದು ಬಾರಿ ಇನ್ನೊಮ್ಮೆ ಆ ಯುವತಿಯನ್ನು ಕಣ್ಣುತುಂಬಾ ನೋಡಬೇಕೆಂದು ಬಯಸುತ್ತೇನೆ. ನೀವು ಒಮ್ಮೆ ಅವಳನ್ನು ಕರೆಯುತ್ತೀರಾ! ಆ ಯುವತಿಯು ಆ ಸಾಹುಕಾರನ ಧರ್ಮಪತ್ನೀಯಾಗಿದ್ದಳು. ಸಾಹುಕಾರನು ಇದರಲ್ಲಿ ತೊಂದರೆಯಾದರೂ ಏನಿದೆ? ಒಂದು ವೇಳೆ ಅವಳನ್ನು ನೋಡುವುದರಿಂದಲೇ ಇವನಿಗೆ ತೃಪ್ತಿಯಾಗುವುದಾದರೆ ಆಗಲಿ ಎಂದು ಯೋಚಿಸಿ ಅತಿಥಿ ವತ್ಸಲನಾದ ಸಾಹುಕಾರನು ತನ್ನ ಪತ್ನಿಯನ್ನು ಕರೆಯಲು ಮನೆಯೊಳಗೆ ಹೋದನು. ಈ ಕಡೆ ಬಿಲ್ವಮಂಗಲನ ಮನ ಸಮುದ್ರದಲ್ಲಿ ಅನೇಕ ತರಂಗಗಳ ಚಂಡಮಾರುತವೇ ಎದ್ದಿತು.</p>
<p class="Text">ಯಾರು ಒಂದು ಬಾರಿ ಅನನ್ಯ ಚಿತ್ತದಿಂದ ಆ ಅಶರಣ-ಶರಣನಾದ ಭಗವಂತನಲ್ಲಿ ಶರಣಾಗುತ್ತಾನೋ ಅವನ ‘ಯೋಗಕ್ಷೇಮ’ದ ಎಲ್ಲ ಹೊಣೆಯನ್ನು ತಾನು ವಹಿಸಿಕೊಳ್ಳುತ್ತಾನೆ. ಇಂದು ಬಿಲ್ವಮಂಗಲನನ್ನು ಕಾಪಾಡುವ ಚಿಂತೆ ಅವನಿಗೆ ಬಿತ್ತು. ದೀನವತ್ಸಲನಾದ ಭಗವಂತನು ಅಜ್ಞಾನಾಂಧ ಬಿಲ್ವಮಂಗಲನಿಗೆ ದಿವ್ಯ ಚಕ್ಷುಗಳನ್ನು ಕರುಣಿಸಿದನು; ಅವನಿಗೆ ತನ್ನ ಅವಸ್ಥೆಯ ಯಥಾರ್ಥ ಜ್ಞಾನ ಉಂಟಾಯಿತು. </p>
<p class="Text">ಹೃದಯ ಶೋಕದಿಂದ ತುಂಬಿ ಬಂತು ಮತ್ತು ಏನು ತಿಳಿದನೋ ಏನೋ ಅವನು ಹತ್ತಿರದ ಬಿಲ್ವಪತ್ರೆಯ ಎರಡು ಮುಳ್ಳುಗಳನ್ನು ಕಿತ್ತುಕೊಂಡನು. ಇಷ್ಟರಲ್ಲೇ ಸಾಹುಕಾರನ ಧರ್ಮಪತ್ನೀ ಅಲ್ಲಿಗೆ ತಲುಪಿದ್ದಳು. ಬಿಲ್ವಮಂಗಲನು ಮತ್ತೆ ಅವಳನ್ನು ನೋಡಿ ಮನದಲ್ಲೇ ತನ್ನನ್ನು ಧಿಕ್ಕರಿಸುತ್ತ ಹೇಳಿಕೊಂಡ- ಹೇ ನಿರ್ಭಾಗ್ಯ ಕಣ್ಣುಗಳೇ! ಒಂದು ವೇಳೆ ನೀವು ಇಲ್ಲದಿರುತ್ತಿದ್ದರೆ ಇಂದು ನನ್ನ ಪತನವಾಗುತ್ತಿರಲಿಲ್ಲ. ಎಂದೆನ್ನುತ್ತ ಬಿಲ್ವಮಂಗಲನು ಆ ಚಂಚಲ ನೇತ್ರಗಳಿಗೆ ಶಿಕ್ಷೆ ಕೊಡುವುದೇ ಉಚಿತವೆಂದು ಯೋಚಿಸಿ ತತ್ಕ್ಷಣ ಎರಡೂ ಮುಳ್ಳುಗಳನ್ನು ಎರಡೂ ಕಣ್ಣುಗಳಲ್ಲಿ ಚುಚ್ಚಿಕೊಂಡನು. ಇದು ಅವನ ದುರ್ಬಲತೆ ಎಂದು ಬೇಕಾದರೆ ಹೇಳಿ ಅಥವಾ ಬೇರೆ ಏನಾದರೂ ಹೇಳಿ! ಕಣ್ಣುಗಳಿಂದ ರಕ್ತದ ಕೋಡಿ ಹರಿಯಿತು. ಬಿಲ್ವಮಂಗಲನು ನಗುತ್ತ-ಕುಣಿಯುತ್ತ ಜೋರಾಗಿ ಹರಿಧ್ವನಿಯನ್ನು ಗೈಯುತ್ತಿರಲು ಆ ಹರಿನಾಮ ಧ್ವನಿ ಎಲ್ಲೆಡೆ ಪ್ರತಿಧ್ವನಿಸಿತು. ಸಾಹುಕಾರನು ಮತ್ತು ಅವನ ಪತ್ನಿಯು ಇವನ ಈ ಕಠೋರ ಕೃತ್ಯವನ್ನು ಕಂಡು ದುಃಖಿತರಾದರು, ಆದರೆ ಅವರು ನಿರುಪಾಯರಾಗಿದ್ದರು. ಬಿಲ್ವಮಂಗಲನ ಉಳಿದ ಅಲ್ಪ-ಸ್ವಲ್ಪ ಮನೋಮಲವೂ ಕೂಡ ಇಂದು ಸಮೂಲವಾಗಿ ನಷ್ಟವಾಯಿತು. ಈಗಲಾದರೋ ಅವನು ಅನಾಥ ನಾಥನಾದ ಶ್ರೀನಾಥನನ್ನು ಅತೀ ಶೀಘ್ರವಾಗಿ ಪಡೆಯುವುದಕ್ಕಾಗಿ ವ್ಯಾಕುಲನಾದನು. ಅವನ ಜೀವನ-ನಾಟಕದ ಈ ಮೂರನೇ ಅಂಕವೂ ಪರಿವರ್ತನವಾಯಿತು.</p>
<p class="Sub-Heading">(4)</p>
<p class="Text">ಪರಮಪ್ರಿಯತಮ ಶ್ರೀಕೃಷ್ಣನ ವಿಯೋಗದ ದಾರುಣ ವ್ಯಥೆಯಿಂದ ಅವನ ಒಡೆದು ಹೋದ ಕಣ್ಣುಗಳು ಇಪ್ಪತ್ತನಾಲ್ಕು ಗಂಟೆಯೂ ಕಣ್ಣೀರಿನ ಕೋಡಿಯೇ ಹರಿಸಿದವು. ಹಸಿವು-ಬಾಯಾರಿಕೆ-ನಿದ್ದೆ-ಎಚ್ಚರ ಇವುಗಳ ಯಾವ ಪರಿವೆಯೂ ಇಲ್ಲ. ‘‘ಕೃಷ್ಣಾ! ಕಷ್ಣಾ! ಎಂಬ ಕರುಣಾಕ್ರಂದನದಿಂದ ಹತ್ತು ದಿಕ್ಕುಗಳು ಪ್ರತಿಧ್ವನಿಸುತ್ತಿವೆ, ಕರುಡನಾದ ಬಿಲ್ವಮಂಗಲನು ಕಾಡು-ಮೇಡು ಊರು-ಊರು ಸುತ್ತುತ್ತಿದ್ದಾನೆ. ಯಾವ ದೀನಬಂಧುವಿಗಾಗಿ ಕಣ್ಣುಗಳನ್ನು ಚುಚ್ಚಿಕೊಂಡನೋ, ಯಾವ ಪ್ರಿಯತಮನನ್ನು ಪಡೆಯಲಿಕ್ಕಾಗಿ ಸುಖ-ಭೋಗ ವಿಶ್ರಾಂತಿಗಳನ್ನು ಒದ್ದು ಬಂದನೋ ಅವನು ಸಿಗುವುದರಲ್ಲಿ ಇಷ್ಟು ವಿಳಂಬವಾದರೆ ಯಾರಾದರು ಹೇಗೆ ಸಹಿಸಬಲ್ಲರು? ಒಂದು ವೇಳೆ ಇಂದಿನ ಯಾವನಾದರು ಸ್ವಾರ್ಥಿ ಭಕ್ತನಾಗಿರುತ್ತಿದ್ದರೆ, ಅವನು ಭಗವಂತನನ್ನು ನಿಂದಿಸಿ-ನಿಂದಿಸಿ ಬಿಡುತ್ತಿದ್ದನಲ್ಲದೆ ಭಕ್ತಿಯನ್ನು ಎಂದೋ ತ್ಯಜಿಸಿ ಬಿಡುತ್ತಿದ್ದನು. ಆದರೆ ಯಾರು ನಿಜವಾದ ಪ್ರೇಮಿಯಾಗಿದ್ದಾರೋ ಅವರು ಪ್ರೇಮಾಸ್ಪದನ ವಿರಹದಲ್ಲಿ ಜೀವನವಿಡೀ ಅವನಿಗಾಗಿ ಅಳುತ್ತಿರುತ್ತಾರೆ, ಸಾವಿರಾರು ಆಪತ್ತುಗಳು ಬಂದರೂ ಸಹಿಸಿಕೊಂಡಿರುತ್ತಾರೆ. ಆದರೂ ಅವನ ಮೇಲೆ ದೋಷಾರೋಪಣೆ ಎಂದೂ ಮಾಡುವುದಿಲ್ಲ. ಅವರಿಗೆ ತನ್ನ ಪ್ರೇಮಾಸ್ಪದನಲ್ಲಿ ಎಂದೂ ದೋಷಗಳು ಕಾಣುವದೇ ಇಲ್ಲ. ಮೇಘಗಳು ಮಳೆಯನ್ನು ಸುರಿಸದೆ ಕಲ್ಲುಗಳ ಮಳೆಗರೆದು ಚಾತಕಪಕ್ಷಿಗಳ ರೆಕ್ಕೆಗಳನ್ನು ಮುಂದುಹಾಕಿದರೂ ಅವು ಮೇಘಗಳ ಮೇಲೆ ಎಂದೂ ಬೇಸರಪಡುವುದಿಲ್ಲ.</p>
<p class="Text">ಪ್ರೇಮವು ಎಲ್ಲಿ ಸ್ವಾರ್ಥ ಮತ್ತು ಕಾಮನೆಯಿಂದ ಕಲಂಕಿತವಾಗುವುದೋ ಅಲ್ಲಿ ಪ್ರೇಮಾಸ್ಪದನಲ್ಲಿ ದೋಷಗಳು ಕಂಡುಬರುತ್ತವೆ. ಏಕೆಂದರೆ ಅದರಲ್ಲಿ ಕೊಟ್ಟು-ಕೊಳ್ಳುವುದು, ತೂಕ-ಅಳತೆಯ ವ್ಯವಹಾರವಿರುತ್ತದೆ. ಆದರೆ ಎಲ್ಲಿ ನಿರ್ಮಲ ಪ್ರೇಮದ ಅಗಾಧ ಸಮುದ್ರವೇ ಇರುತ್ತದೋ ಅಲ್ಲಿ ಒಂದು ಪ್ರೇಮವಲ್ಲದೆ ಬೇರೆಯಾವ ಅಸ್ತಿತ್ವವೂ ಇರುವುದಿಲ್ಲ. ಇಂತಹ ಪ್ರೇಮಿಗಾಗಿ ಪ್ರೇಮಾಸ್ಪದನಿಂದ ಕೂಡ ಎಂದೂ ಸಹಿಸಲಾಗುವುದಿಲ್ಲ, ಅವನಿಗೆ ಓಡುತ್ತ ಬರಬೇಕಾಗುತ್ತದೆ. ಇಂದು ಕುರುಡನಾದ ಬಿಲ್ವಮಂಗಲನು ಕೃಷ್ಣಪ್ರೇಮದಲ್ಲಿ ಉನ್ಮತ್ತನಾಗಿ ಅಲ್ಲಿ-ಇಲ್ಲಿ ಅಲೆಯುತ್ತಿದ್ದಾನೆ. ಎಲ್ಲೋ ಬಿದ್ದು ಬಿಡುತ್ತಾನೆ, ಎಲ್ಲೋ ಢಿಕ್ಕಿಹೊಡೆಯುತ್ತಾನೆ, ಅನ್ನ-ನೀರಿನ ಠಾವೇ ಇಲ್ಲ. ಇಂತಹ ಸ್ಥಿತಿಯಲ್ಲಿ ಪ್ರೇಮಮಯನಾದ ಶ್ರೀಕೃಷ್ಣನು ಹೇಗೆ ನಿಶ್ಚಿಂತನಾಗಿರಬಲ್ಲನು? ಓರ್ವ ಸಣ್ಣ ಗೋಪಬಾಲಕನ ವೇಷದಲ್ಲಿ ಭಗವಂತನು ಬಿಲ್ವಮಂಗಲನ ಬಳಿಗೆ ಬಂದು ತನ್ನ ಮುನಿ-ಮನಮೋಹಿನಿ ಮಧುರವಾಣಿಯಿಂದ ಹೇಳುತ್ತಾನೆ-ಸೂರದಾಸರೇ! ನಿಮಗೆ ತುಂಬಾ ಹಸಿವೆ ಆಗಿರಬಹುದು, ನಾನು ಸ್ವಲ್ಪ ಮಿಠಾಯಿ ತಂದಿದ್ದೇನೆ, ನೀರೂ ತಂದಿದ್ದೇನೆ. ಇದನ್ನು ಸ್ವೀಕರಿಸಿ ಬಿಲ್ವಮಂಗಲನ ಪ್ರಾಣಗಳಾದರೋ ಬಾಲಕನ ಆ ಮಧುರ ಸ್ವರದಿಂದಲೇ ಮೋಹಿತವಾಗಿದ್ದವು, ಅವನ ಕೈಯ ದುರ್ಲಭವಾದ ಪ್ರಸಾದ ಪಡೆದಾದರೋ ಅವನ ಹೃದಯ ಹರ್ಷೋಲ್ಲಾದಿಂದ ಹೊಂಪುಳಿ ಹೊಂದಿತು. ಬಿಲ್ವಮಂಗಲನು ಬಾಲಕನಲ್ಲಿ ಕೇಳುತ್ತಾನೆ-ತಮ್ಮಾ! ನಿನ್ನ ಮನೆ ಎಲ್ಲಿದೆ? ನಿನ್ನ ಹೆಸರೇನು? ಏನುಮಾಡುತ್ತಿರುವೆ? ಬಾಲಕನು ಹೇಳುವನು- ‘ನನ್ನ ಮನೆ ಹತ್ತಿರದಲ್ಲೇ ಇದೆ, ನನಗೆ ನಿಶ್ಚಿತವಾದ ಯಾವುದೇ ಹೆಸರು ಇಲ್ಲ, ಯಾರು ನನ್ನನ್ನು ಯಾವ ಹೆಸರಿನಿಂದ ಕರೆಯುತ್ತಾರೋ ನಾನು ಅದರಿಂದಲೇ ಓಗೊಡುತ್ತೇನೆ, ಗೋವುಗಳನ್ನು ಮೇಯಿಸುತ್ತೇನೆ, ನನ್ನನ್ನು ಯಾರು ಪ್ರೇಮಿಸುವರೋ ನಾನು ಕೂಡ ಅವರನ್ನು ಪ್ರೀತಿಸುತ್ತೇನೆ’ ಬಿಲ್ವಮಂಗಲನು ಬಾಲಕನ ವೀಣಾ-ವಿನಿಂದಿತ ವಾಣಿಯನ್ನು ಕೇಳಿ ವಿಮುಗ್ಧನಾದನು! ಬಾಲಕನು ಹೋಗುತ್ತಿರುವಂತೆ - ನಾನು ದಿನಾಲೂ ಬಂದು ನಿನಗೆ ಊಟ ಮಾಡಿಸಿ ಹೋಗುತ್ತೇನೆಂದು ಹೇಳಿದನು. ಬಿಲ್ವಮಂಗಲನು ಹೇಳಿದನು ಬಹಳ ಒಳ್ಳೆಯದು, ನೀನು ದಿನಾಲೂ ಬರುತ್ತಿರು. ಹಡುಗನು ಹೊರಟು ಹೋದನು. ಮನಸ್ಸನ್ನು ಆಕರ್ಷಿಸುವವನು ಎಂದು ಅವನ ಹೆಸರೇ ಆಗಿದೆಯಲ್ಲ! ನಾನಾ ಪ್ರಕಾರದ ಸಾಮಗ್ರಿಗಳ ಭಕ್ಷ ಭೋಜ್ಯ ಸಮರ್ಪಣೆಯಿಂದ ಅವನ ಕೃಪೆಯನ್ನು ಪಡೆಯಲು ಕಾತರರಾಗಿರುತ್ತಾರೆ, ಆದರೆ ಆ ಕೃಪಾಸಿಂಧು ಇಂದು ಬಿಲ್ವಮಂಗಲನಿಗೆ ತನ್ನ ಕರಕಮಲಗಳಿಂದ ಊಟ ಮಾಡಿಸುತ್ತಿದ್ದಾನೆ. ಭಕ್ತರಿಗಾಗಿ ಭಗವಂತನು ಏನೇನು ಮಾಡುವುದಿಲ್ಲ?</p>
<p class="Text">ಬಿಲ್ವಮಂಗಲನಿಗೆ ತಾನು ಯಾರಿಗಾಗಿ ಕೀರ-ತ್ಯಾಗಿಯ ವ್ರತವನ್ನು ಕೈಗೊಂಡಿದ್ದನೋ, ಕಣ್ಣುಗಳಲ್ಲಿ ಮುಳ್ಳು ಚುಚ್ಚಿಕೊಂಡೆನೋ ಅವನು ಈ ಬಾಲಕನೇ ಆಗಿದ್ದಾನೆಂದು ಇಂದಿನ ತನಕ ತಿಳಿದಿರಲಿಲ್ಲ, ಆದರೆ ಆ ಗೋಪಬಾಲಕನು ಅವನ ಹೃದಯದ ಮೇಲೆ ಅವಶ್ಯವಾಗಿ ಎಷ್ಟು ಅಧಿಕಾರವನ್ನು ಸ್ಥಾಪಿಸಿದ್ದನೆಂದರೆ ಅವನಿಗೆ ಬೇರೆ ಮಾತುಗಳು ಕೇಳುವುದೂ ಅಸಹ್ಯವಾಗಿ ಹೋಗಿತ್ತು. ಒಂದು ದಿನ ಬಿಲ್ವಮಂಗಲನು ಮನದಲ್ಲೇ ಯೋಚಿಸತೊಡಗಿದನು, ‘ಎಲ್ಲ ಉಪಾಗಳನ್ನು ಬಿಟ್ಟು ಇಲ್ಲಿಯವರೆಗೆ ಬಂದೆ, ಇಲ್ಲಿ ಈ ಹೊಸದೊಂದು ತೊಂದರೆ ಎದುರಾಯಿತಲ್ಲ! ಸ್ತ್ರೀಯ ಮೋಹದಿಂದ ಬಿಡುಗಡೆ ಹೊಂದಿದರೆ ಬಾಲಕನ ಮೋಹ ಆವರಿಸಿತಲ್ಲ! ‘ಹೀಗೆ ಚಿಂತಿಸುತ್ತಿರುವಂತೆ ಆ ರಸಿಕ ಬಾಲಕನು ಅವನ ಬಳಿಗೆ ಬಂದು ಕುಳಿತನು. ಹುಚ್ಚು ಹಿಡಿಸುವ ತನ್ನ ಮಾತಿನಿಂದ ಹೇಳಿದನು- ಬಾಬಾ! ಸುಮ್ಮನೆ ಏನು ಯೋಚಿಸುತ್ತಿರುವಿರಿ? ವೃಂದಾವನಕ್ಕೆ ಹೋಗಬೇಕೇನು? ವೃಂದಾವನದ ಹೆಸರು ಕೇಳುತ್ತಲೇ ಬಿಲ್ವಮಂಗಲನ ಹೃದಯ ತುಂಬಿ ಬಂತು, ಆದರೆ ತನ್ನ ಅಸಮರ್ಥತೆಯನ್ನು ಪ್ರಕಟಿಸುತ್ತ ‘ತಮ್ಮ! ನಾನು ಕುರುಡ, ವೃಂದಾವನಕ್ಕೆ ಹೇಗೆ ಹೋಗಲಿ?’ ಆಗ ಬಾಲಕನೆಂದ ಅಯ್ಯಾ! ಇಗೋ ನನ್ನ ಈ ಕೊಲನ್ನು ಹಿಡಿದುಕೋ, ನಾನು ಅದನ್ನು ಹಿಡಿದುಕೊಂಡು ನಿನ್ನ ಜೊತೆಗೆ ಬರುತ್ತೇನೆ. ಬಿಲ್ವಮಂಗಲನ ಮುಖ ಅರಳಿತು. ಕೋಲನ್ನು ಹಿಡಿದುಕೊಂಡು ಭಗವಂತನು ಭಕ್ತನ ಮುಂದೆ-ಮುಂದೆ ನಡೆಯ ತೊಡಗಿದ. ಅವನ ದಯಾಳುತ್ವ ಧನ್ಯ! ಧನ್ಯ! ಭಕ್ತನ ಕೋಲು ಹಿಡಿದುಕೊಂಡು ದಾರಿ ತೋರಿಸುತ್ತ ಸ್ವಲ್ಪದೂರ ಹೋಗುತ್ತಿರುವಂತೆ ನೋಡು ವೃಂದಾವನ ಬಂತು! ಈಗ ನಾನು ಹೋಗುತ್ತೇನೆ ಎಂದು ಬಾಲಕನು ಹೇಳುತ್ತಿರುವಂತೆ ಬಿಲ್ವಮಂಗಲನು ಬಾಲಕನ ಕೈ ಹಿಡಿದುಕೊಂಡನು. ಕೈಯ ಸ್ಪರ್ಶವಾಗುತ್ತಲೇ ಶರೀರದಲ್ಲೆಲ್ಲ ವಿದ್ಯುತ್ ಸಂಚಾರವಾದಂತಾಯಿತು, ಸಾತ್ವಿಕ ಪ್ರಕಾಶದಿಂದ ಎಲ್ಲ ದ್ವಾರಗಳು ಪ್ರಕಾಶಿತವಾದವು, ಬಿಲ್ವಮಂಗಲನು ದಿವ್ಯದೃಷ್ಟಿಯನ್ನು ಪಡೆದು ಮತ್ತೆ ನೋಡುತ್ತಾನೆ ಬಾಲಕನ ರೂಪದಲ್ಲಿ ಸಾಕ್ಷಾತ್ ನನ್ನ ಶ್ಯಾಮಸುಂದರನೇ ಆಗಿದ್ದಾನೆ. ಅವನ ಶರೀರ ರೋಮಾಂಚಿತವಾಯಿತು, ಕಣ್ಣಗಳಿಂದ ಪ್ರೇಮಾಶ್ರುಗಳು ಹರಿದುವು, ಭಗವಂತನ ಕೈಯನ್ನು ಇನ್ನೂ ಗಟ್ಟಿಯಾಗಿ ಹಿಡಿದುಕೊಂಡು ಹೇಳುತ್ತಾನೆ - ಈಗ ನಿನ್ನನ್ನು ಗುರುತಿಸಿದೆ, ಅನೇಕ ದಿನಗಳ ಬಳಿಕ ಹಿಡಿಯಬಲ್ಲವನಾಗಿದ್ದೇನೆ, ಹೇ ಸ್ವಾಮಿ! ಈಗ ಬಿಡುವುದಿಲ್ಲ! ಭಗವಂತನೆಂದನು-ಬಿಡು-ಬಿಡುತ್ತಿಯೋ ಇಲ್ಲವೋ! ಬಿಲ್ವಮಂಗಲನೆಂದ-ಇಲ್ಲ ಎಂದೆಂದಿಗೂ ಇಲ್ಲ! ತ್ರಿಕಾಲದಲ್ಲೂ ಇಲ್ಲ!</p>
<p class="Text">ಭಗವಂತನು ಜೋರಾಗಿ ಕೊಸರಿಕೊಂಡು ಕೈ ಬಿಡಿಸಿಕೊಂಡನು. ಯಾರ ಬಲದಿಂದ ಬಲಾನ್ವಿತವಾಗಿ ಮಾಯೆಯು ಜಗತ್ತೆಲ್ಲವನ್ನು ಪದದಲಿತವನ್ನಾಗಿಸಿದೆಯೋ ಅವನ ಬಲದ ಎದುರು ಈ ಕುರುಡ ಏನು ಮಾಡಲ್ಲನು? ಆದರೆ ಅವನು ಇಂತಹ ಒಂದು ಹಗ್ಗದಿಂದ ಅವನನ್ನು ಬಂಸಿಟ್ಟದ್ದನೆಂದರೆ ಅದರಿಂದ ಬಿಡಿಸಿಕೊಳ್ಳವುದು ಅವನಿಗೆ ತುಂಬಾ ಕಷ್ಟವಾಗಿತ್ತು. ಕೈ ಬಿಡಿಸಿಕೊಳ್ಳುತ್ತಿರುವಂತೆ ಬಿಲ್ವಮಂಗಲನೆಂದ-ಹೋಗುವೆಯಾ? ಆದರೆ ನೆನಪಿರಲಿ -</p>
<p class="Shlok">ಹಸ್ತಮುತ್ಕ್ಷಿಪ್ಯ ಯಾತೋಽಸಿ ಬಲಾತ್ಕೃಷ್ಣ ಕಿಮದ್ಭುತಮ್ । </p>
<p class="Shlok">ಹೃದಯಾತ್ ಯದಿ ನಿರ್ಯಾಸಿ ಪೌರುಷಂ ಗಣಯಾಮಿ ತೇ ॥ </p>
<p class="Text">ಹೇ ಕೃಷ್ಣ ! ನನ್ನ ಕೈ ಕೊಸರಿಕೊಂಡು ಹೋಗುವುದು ಏನು ದೊಡ್ಡಮಾತು, ಆದರೆ ನನ್ನ ಹೃದಯದಿಂದ ಹೊರಟು ಹೋದರೆ ಆಗ ನಿನ್ನ ಪೌರುಷ ಗೊತ್ತಾಗುವುದು. ಭಗವಂತನಿಗೆ ಹೋಗಲಾಗಲಿಲ್ಲ. ಹೋಗುವುದಾದರೂ ಹೇಗೆ? ಪ್ರತಿಜ್ಞೆಮಾಡಿದ್ದಾನಲ್ಲ! </p>
<p class="Shlok">ಯೇ ಯಥಾ ಮಾಂ ಪ್ರಪದ್ಯಂತೇ ತಾಂಸ್ತಥೈವ ಭಜಾಮ್ಯಹಮ್ ।</p>
<p class="TXT-Right">					 (ಗೀತಾ-4/11)</p>
<p class="Text">ಯಾರು ನನ್ನನ್ನು ಹೇಗೆ ಭಜಿಸುತ್ತಾರೋ ನಾನೂ ಕೂಡ ಅವರನ್ನು ಹಾಗೆಯೇ ಭಜಿಸುತ್ತೇನೆ. ಭಗವಂತನು ಬಿಲ್ವಮಂಗಲನ ಕಣ್ಣುಗಳ ಮೇಲೆ ತನ್ನ ಕೋಮಲ ಕರಕಮಲವನ್ನು ಆಡಿಸಿದಾಗ ಅವನ ದೃಷ್ಟಿ ಪುನಃ ಮೊದಲಿನಂತಾಯಿತು. ಕಣ್ಣುಗಳಿಂದ ಪ್ರತ್ಯಕ್ಷವಾಗಿ ಭಗವಂತನನ್ನು ನೋಡಿ, ಅವನ ಭುವನಮೋಹಿನೀ ಅನುಪಮ ರೂಪ ರಾಶಿಯ ದರ್ಶನವನ್ನು ಪಡೆದು ದೇಹಭಾನವನ್ನು ಮರೆತನು. ಅವನು ಚರಣಗಳಲ್ಲಿ ಹೊರಳಾಡಿ ಪ್ರೇಮಾಶ್ರುಗಳಿಂದ ಪ್ರಭುವಿನ ಪಾದಕಮಲಗಳನ್ನು ತೊಳೆದನು.</p>
<p class="Text">ಭಗವಂತನು ಅವನನ್ನು ಹಿಡಿದೆತ್ತಿ ತನ್ನ ಎದೆಗೊತ್ತಿಕೊಂಡನು. ಭಕ್ತ ಮತ್ತು ಭಗವಂತನ ಮಧುರ ಮಿಲನದಿಂದ ಸಮಸ್ತ ಜಗತ್ತಿನಲ್ಲೇ ಮಧುರತೆ ಹರಡಿತು. ದೇವತೆಗಳ ಪವಿತ್ರ ಧ್ವನಿಯಿಂದ ಆಕಾಶವೆಲ್ಲ ತುಂಬಿ ಹೋಯಿತು. ಭಕ್ತ ಮತ್ತು ಭಗವಂತರಿಬ್ಬರೂ ಧನ್ಯರಾದರು. </p>
<p class="Text">ಚಿಂತಾಮಣಿ ವೇಶ್ಯೆ ಮತ್ತು ಸಾಹುಕಾರ ದಂಪತಿಗಳೂ ಅಲ್ಲಿಗೆ ಬಂದರು, ಭಕ್ತನ ಪ್ರಭಾವದಿಂದ ಭಗವಂತನು ಅವರೆಲ್ಲರಿಗೂ ತನ್ನ ದಿವ್ಯದರ್ಶನವಿತ್ತು ಕೃತಾರ್ಥರನ್ನಾಗಿಸಿದನು.</p>
<p class="Text">ಬಿಲ್ವಮಂಗಲನು ವೃಂದಾವನಕ್ಕೆ ಹೋಗುವಾಗ ದಾರಿಯಲ್ಲಿ ಭಾವಾವೇಶದಲ್ಲಿ ಮಧುರ ಪದ್ಯಗಳ ರಚನೆ ಮಾಡಿದನೋ ಅದೇ <span class="char-style-override-5">ಶ್ರೀಕೃಷ್ಣಕರ್ಣಾಮೃತ</span> ಎಂಬ ಭಕ್ತಿಸ್ತೋತ್ರ ಕಾವ್ಯವಾಗಿದೆ. ಅದರ ಮೊದಲಿನ ಶ್ಲೋಕದಲ್ಲಿ ಚಿಂತಾಮಣಿಯನ್ನು ಗುರುವೆಂದು ವಂದಿಸಿರುವನು. </p>
<p class="Shlok">ಚಿಂತಾಮಣಿರ್ಜಯತಿ ಸೋಮಗಿರಿರ್ಗುರುರ್ಮೇ </p>
<p class="Shlok">ಶಿಕ್ಷಾಗುರುಶ್ಚ ಭಗವಾಂಛಿಖಿ ಪಿಚ್ಛ ಮೌಲಿಃ । </p>
<p class="Shlok">ಯತ್ಪಾದಕಲ್ಪತರು ಪಲ್ಲವಶೇಖರೇಷು</p>
<p class="Shlok">ಲೀಲಾಸ್ವಯಂವರರಸಂ ಲಭತೇ ಜಯಶ್ರೀಃ ॥ </p>
<p class="Text">ನನ್ನ ಮೋಹವನ್ನು ದೂರ ಮಾಡಿದಂತಹ ಚಿಂತಾಮಣಿ ವೇಶ್ಯೆ ಮತ್ತು ದೀಕ್ಷಾಗುರು ಸೋಮಗಿರಿಯವರ ಜಯವಾಗಲಿ! ಯಾರ ಚರಣರೂಪೀ ಕಲ್ಪ ವೃಕ್ಷದ ಎಲೆಗಳ ಶಿಖರಗಳಲ್ಲಿ ವಿಜಯಲಕ್ಷ್ಮೀ ಲೀಲೆಯಿಂದ ಸ್ವಯಂವರ ಸುಖದ ಲಾಭ ಪಡೆಯುತ್ತಾಳೋ (ಅರ್ಥಾತ್ ಭಕ್ತರ ಇಚ್ಛೆಯನ್ನು ಪೂರ್ಣಗೊಳಿಸುವವನ ಚರಣಗಳಲ್ಲಿ ವಿಜಯಲಕ್ಷ್ಮೀ ಸದಾಕಾಲ ತನ್ನ ಇಚ್ಛೆಯಿಂದ ವಾಸಮಾಡುತ್ತಾಳೋ) ಅಂತಹ ಶಿರದಲ್ಲಿ ಮಯೂರ ಪಿಚ್ಛ ಧರಿಸಿರುವಂತಹ ನನ್ನ ಶಿಕ್ಷಾಗುರು ಭಗವಾನ್ ಶ್ರೀಕೃಷ್ಣನಿಗೆ ಜಯವಾಗಲೀ!</p>
<p class="Text">ಶ್ರೀ ಶುಕದೇವರಂತೆ ಬಿಲ್ವಮಂಗಲನೂ ಕೂಡ ಭಗವಾನ್ ಶ್ರೀಕೃಷ್ಣನ ಮಧುರ ಲೀಲೆಗಳ ಆಸ್ವಾದನೆ ಗೈದಿರುವನು. ಅದರಿಂದಲೇ ಇವನಿಗೆ ಲೀಲಾಶುಕ ಎಂಬ ಹೆಸರೂ ಇದೆ.</p>
<p class="Text para-style-override-2">ಬಿಲ್ವಮಂಗಲನು ಜೀವನವಿಡೀ ಭಕ್ತಿಯ ಪ್ರಚಾರಗೈಯ್ಯುತ್ತ, ಕೊನೆಗೆ ಗೋಲೋಕ ಧಾಮವನ್ನು ಸೇರಿದನು.<span></span></p>


<p class="Page-Break"> </p>
<p class="Chapter-Heading" id="toc_marker-5">3. ಭಕ್ತ ಜಯದೇವ</p>
<p class="Text">ಪ್ರಸಿದ್ಧ ಭಕ್ತಕವಿ ಜಯದೇವರ ಜನ್ಮವು ಹೆಚ್ಚುಕಡಿಮೆ ಐದುನೂರು ವರ್ಷಗಳ ಹಿಂದೆ ಪೂರ್ವ ಬಂಗಾಲದ ವೀರಭೂಮಿ ಜಿಲ್ಲೆಯ ಕೆಂದುಬಿಲ್ವ ಹೆಸರಿನ ಗ್ರಾಮದಲ್ಲಾಗಿತ್ತು. ಇವರ ತಂದೆಯ ಹೆಸರು ಭೋಜದೇವ ಮತ್ತು ತಾಯಿಯ ಹೆಸರು ವಾಮಾದೇವಿ ಎಂದಿತ್ತು. ಈ ಭೋಜದೇವರು ಕಾನ್ಯಕುಬ್ಜದಿಂದ ಬಂಗಾಲದಲ್ಲಿ ಬಂದು ನೆಲೆಸಿದ ಪಂಚ ಬ್ರಾಹ್ಮಣರಲ್ಲಿ ಭರದ್ವಾಜ ಗೋತ್ರದ ಶ್ರೀಹರ್ಷನ ವಂಶಜರಾಗಿದ್ದರು. ಜಯದೇವನ ಬಾಲ್ಯದಲ್ಲೇ ಅವನ ತಂದೆ-ತಾಯಿಯವರು ಇವನನ್ನು ಬಿಟ್ಟು ಪರಂಧಾಮವನ್ನು ಸೇರಿದ್ದರು. ಜಯದೇವರು ಭಗವಂತನ ಭಜನೆ ಮಾಡುತ್ತ ಹೇಗೋ ಜೀವನ ನಿರ್ವಾಹಮಾಡುತ್ತಿದ್ದರು. ಪೂರ್ವ ಸಂಸ್ಕಾರಗಳು ಉತ್ತಮವಾಗಿದ್ದ ಕಾರಣದಿಂದ ಇವರು ಕಷ್ಟದಲ್ಲಿದ್ದು ತುಂಬಾ ವಿದ್ಯಾಭ್ಯಾಸ ಪಡೆದಿದ್ದರು, ಮತ್ತು ಸರಳ ಪ್ರೇಮದ ಪ್ರಭಾವದಿಂದ ಭಗವಾನ್ ಶ್ರೀಕೃಷ್ಣನ ಪರಮ ಕೃಪೆಯ ಅಧಿಕಾರಿಯಾಗಿದ್ದರು.</p>
<p class="Text">ಜಯದೇವರ ತಂದೆಯವರು ನಿರಂಜನ ಹೆಸರಿನ ಅದೇ ಊರಿನ ಬ್ರಾಹ್ಮಣನೊಬ್ಬನಿಗೆ ಸ್ವಲ್ಪ ಹಣ ಕೊಡುವುದಿತ್ತು. ನಿರಂಜನನು ಜಯದೇವನನ್ನು ಸಂಸಾರದಿಂದ ಉದಾಸೀನನೆಂದು ತಿಳಿದು, ಅವನ ಭಗವದ್ಭಕ್ತಿಯ ಒಳ್ಳೆಯ ಲಾಭವನ್ನು ಪಡೆಯುವ ವಿಚಾರದಿಂದ ಅವನ ಮನೆ-ಆಸ್ತಿಯನ್ನು ಕಬಳಿಸಲು ನಿಶ್ಚಯ ಮಾಡಿದನು. ಅವನು ಒಂದು ದಸ್ತಾವೇಜನ್ನು ಸಿದ್ಧಗೊಳಿಸಿ ಜಯದೇವನಲ್ಲಿ ಬಂದು ಹೇಳಿದನು ಜಯದೇವ ನೋಡು! ನಾನು ನಿನ್ನ ರಾಧಾ ಕೃಷ್ಣ ಹಾಗೂ ಗೋಪೀ-ಕೃಷ್ಣನನ್ನು ತಿಳಿಯೆನು. ಒಂದೋ ನನ್ನ ಹಣವನ್ನು ಬಡ್ಡಿಸಹಿತ ಕೊಟ್ಟು ಬಿಡು ಇಲ್ಲದಿದ್ದರೆ ಈ ದಸ್ತಾವೇಜಿಗೆ ಸಹಿಮಾಡಿ ಮನೆ-ಆಸ್ತಿಯನ್ನು ನನ್ನ ಅಧೀನದಲ್ಲಿ ಮಾಡು.</p>
<p class="Text">ಜಯದೇವರಾದರೋ ಸರ್ವಥಾ ನಿಃಸ್ಪೃಹರಾಗಿದ್ದರು. ಅವರಿಗೆ ಮನೆ-ಆಸ್ತಿಯಲ್ಲಿ ಸ್ವಲ್ಪವೂ ಮಮತೆ ಇದ್ದಿಲ್ಲ, ಅವರು ಲೇಖನಿಯನ್ನೆತ್ತಿಕೊಂಡು ಆಗಲೇ ದಸ್ತಾವೇಜಿಗೆ ಹಸ್ತಾಕ್ಷರಗೈದರು. ನಿರಂಜನನು ಆಧಿಕಾರವನ್ನು ಸ್ಥಾಪಿಸುವ ಸಿದ್ಧತೆಯಲ್ಲಿಯೇ ಅಲ್ಲಿಗೆ ಬಂದಿದ್ದನು, ಅವನು ತಕ್ಷಣ ಮನೆಯನ್ನು ಸ್ವಾಧೀನಪಡಿಸಿಕೊಂಡನು. ಇಷ್ಟರಲ್ಲೆ ನಿರಂಜನನ ಸಣ್ಣ ಮಗಳು ಓಡಿಬಂದು- ಅಪ್ಪಾ! ಬೇಗ ನಡೆಯಿರಿ, ಮನೆಗೆ ಬೆಂಕಿಬಿದ್ದಿದೆ, ಎಲ್ಲವೂ ಸುಟ್ಟುಹೋಗ್ತಾ ಇದೆ.’ ಭಕ್ತ ಜಯದೇವರೂ ಅಲ್ಲೇ ಇದ್ದರು. ಅವರ ಮನದಲ್ಲಿ ದ್ವೇಷ-ಹಿಂಸೆಯು ಲೇಶ ಮಾತ್ರವೂ ಇರಲಿಲ್ಲ. ನಿರಂಜನರ ಮನೆಗೆ ಬೆಂಕಿ ಬಿದ್ದಿರುವುದನ್ನು ಕೇಳಿದಾಕ್ಷಣ ಅವರು ಓಡಿಹೋಗಿ, ಬೆಂಕಿಯ ಕೆನ್ನಾಲಿಗೆಯಿಂದ ಭೀಕರವಾಗಿ ಉರಿಯುತ್ತಿರುವ ಮನೆಯೊಳಗೆ ಪ್ರವೇಶ ಮಾಡಿದರು. ಜಯದೇವರು ಮನೆಯೊಳಗಡೆ ಪ್ರವೇಶಿಸುತ್ತಿರುವಂತೆ ಅಗ್ನಿಯು ಎಚ್ಚತ್ತಾಗ ಸ್ವಪ್ನದಂತೆ ಅದೃಶ್ಯವಾಯಿತು. ಭಕ್ತರಿಗಾಗಿ ಅಸಾಧ್ಯವಾದುದೇನಿದೆ?</p>
<p class="Shlok">ಸತತ ಕಲ್ಯಾಣ ಅಚ್ಯುತ ಭಟರಿಗೆ ।</p>
<p class="Shlok">ರತಿಪತೀಪಿತನಂಘ್ರಿರತಮಾಹಾತ್ಮರಿಗೆ ॥</p>
<p class="Text">ಜಯದೇವರ ಈ ಅಲೌಕಿಕ ಶಕ್ತಿಯನ್ನು ಕಂಡು ನಿರಂಜನನ ಕಣ್ಣುಗಳಲ್ಲಿ ನೀರೂರಿತು. ತನ್ನ ಅಪವಿತ್ರ ಕಾರ್ಯದ ಬಗ್ಗೆ ಪಶ್ಚಾತ್ತಾಪ ಪಡುತ್ತ ನಿರಂಜನನು ಜಯದೇವರ ಚರಣಗಳಲ್ಲಿ ಹೊರಳಾಡುತ್ತಾ, ಆ ಸುಳ್ಳು ದಸ್ತಾವೇಜನ್ನು ಹರಿದುಹಾಕಿ ಹೇಳುತ್ತಾನೆ- ಸ್ವಾಮಿ! ನನ್ನ ಅಪರಾಧವನ್ನು ಕ್ಷಮಿಸಿರಿ, ನಾನು ಲೋಭಪರವಶನಾಗಿ ಸ್ವಲ್ಪ ಹಣಕ್ಕಾಗಿ ತಿಳಿದು-ತಿಳಿದು ಮೋಸದಿಂದ ನಿಮ್ಮ ಮನೆಯನ್ನು ಕಿತ್ತುಕೊಂಡೆ. ಇಂದು ನೀವು ಇಲ್ಲದಿರುತ್ತಿದ್ದರೆ ನನ್ನ ಮನೆಯು ಸಂಪೂರ್ಣವಾಗಿ ಬೂದಿಯಾಗಿ ಹೋಗುತಿತ್ತು. ಧನ್ಯರು ನೀವು! ಇಂದು ನಾನು ಭಗವದ್ಭಕ್ತರ ಪ್ರಭಾವವನ್ನು ತಿಳಿದುಕೊಂಡೆ.</p>
<p class="Text">ಆ ದಿನದಿಂದಲೇ ನಿರಂಜನನ ಹೃದಯ ಶುದ್ಧವಾಯಿತು ಹಾಗೂ ಅವನು ಜಯದೇವರ ಸಂಗದ ಲಾಭವನ್ನು ಪಡೆದು ಭಗವಂತನ ಭಜನೆ-ಕೀರ್ತನೆಯಲ್ಲಿ ಕಾಲ ಕಳೆಯುತ್ತಿದ್ದನು.</p>
<p class="Text">ತನ್ನ ಮೇಲಿನ ಭಗವಂತನ ಅಪಾರಕೃಪೆಯನ್ನು ಕಂಡ ಜಯದೇವರ, ಹೃದಯ ದ್ರವಿತವಾಯಿತು. ಅವರು ಮನೆ-ಆಸ್ತಿಯನ್ನು ಬಿಟ್ಟು ಪುರುಷೋತ್ತಮ ಕ್ಷೇತ್ರ-ಪುರಿಗೆ ಹೋಗುವ ವಿಚಾರಗೈದು, ತಮ್ಮ ಊರಿನ ಪರಾಶರ ಹೆಸರಿನ ಬ್ರಾಹ್ಮಣನನ್ನು ಜೊತೆಗೆ ಕರೆದುಕೊಂಡು ಜಗನ್ನಾಥ ಪುರಿಯಕಡೆಗೆ ಹೊರಟರು. ಭಗವಂತನ ಭಜನೆ-ಕೀರ್ತನೆ ಗೈಯ್ಯುತ್ತ ಹರಿಭಜನೆಯಲ್ಲಿ ಮಗ್ನರಾಗಿ ನಡೆಯ ತೊಡಗಿದರು. ಜೊತೆಯಲ್ಲಿ ದಾರಿಗಾಗಿ ಯಾವುದೇ ತಿಂಡಿ-ತೀರ್ಥಗಳಿರಲಿಲ್ಲ, ಮುಖದಲ್ಲಿ ಹರಿಯ ಪವಿತ್ರ ನಾಮ-ಹೃದಯದಲ್ಲಿ ಹರಿಯ ಸ್ವರೂಪಮಾತ್ರವಿತ್ತು. ಒಂದು ದಿನ ದಾರಿಯಲ್ಲಿ ಜಯದೇವರಿಗೆ ತುಂಬಾ ದೂರದವರೆಗೆ ಎಲ್ಲೂ ನೀರೂ ಸಿಗಲಿಲ್ಲ, ಬಿಸಿಲಿನ ತಾಪ ತಾಂಡವವಾಡುತಿತ್ತು, ಅವರು ಬಾಯಾರಿಕೆಯಿಂದ ವ್ಯಾಕುಲರಾಗಿ ನೆಲದಲ್ಲಿ ಬಿದ್ದು ಬಿಟ್ಟರು. ಆಗ ಭಕ್ತವಾಂಛಾ-ಕಲ್ಪತರು ಹರಿಯೇ ಸ್ವಯಂ ಗೋಪಬಾಲಕನ ವೇಷದಿಂದ ಬಂದು ಬಟ್ಟೆಯಿಂದ ಜಯದೇವರಿಗೆ ಗಾಳಿ ಹಾಕುತ್ತ ನೀರು ಮತ್ತು ಹಾಲು ಕುಡಿಸಿದನು. ಅನಂತರ ಮಾರ್ಗತೋರಿ ಅವನನ್ನು ಬೇಗನೆ ಪುರಿಗೆ ತಲುಪಿಸಿದನು. ಛದ್ಮವೇಷದಲ್ಲಿದ್ಧ ಭಗವಂತನನ್ನು ಆಗ ಜಯದೇವರು ಮತ್ತು ಪರಾಶರರಿಗೆ ಗುರುತಿಸಲಾಗಲಿಲ್ಲ. ಭಗವಂತನು ಪುರಿಗೆ ಅವರನ್ನು ತಲುಪಿಸಿ ಯಾವಾಗ ಅಂತರ್ಧಾನವಾದನೋ, ಎಷ್ಟು ಹುಡುಕಿದರೂ ಅವನು ಸಿಗದಿರುವಾಗ ಜಯದೇವರು ಅವನನ್ನು ಭಗವಂತನೆಂದೇ ತಿಳಿದರು. ಅವರು ತುಂಬಾ ಮರುಗಿದರು ಆದರೆ ಈಗೇನು ಆಗಬಲ್ಲದು?</p>
<p class="Text">ಜಯದೇವರು ಪ್ರೇಮದಲ್ಲಿ ಮುಳುಗಿದ್ದು ಸದಾ ಶ್ರೀಕೃಷ್ಣನ ನಾಮವನ್ನು ಹಾಡುತ್ತಾ ಇದ್ದರು. ಒಂದು ದಿನ ಭಾವಾವೇಶದಲ್ಲಿ ಅಕಸ್ಮಾತ್ ಅವರಿಗೆ ಇಂತಹ ದೃಶ್ಯವೊಂದು ಗೋಚರಿಸಿತು-ನಾಲ್ಕು ಕಡೆ ಸುನೀಲ ಪರ್ವತಗಳ ಶ್ರೇಣಿಗಳು, ಕೆಳಗೆ ಕಲ-ಕಲ ನಿನಾದದಿಂದ ಹರಿಯುವ ಕಾಲಿಂದೀನದೀ, ಯುಮುನಾ ತೀರದ ಕದಂಬ ವೃಕ್ಷದ ಕೆಳಗೆ ಭಗವಾನ್ ಶ್ರೀಕೃಷ್ಣನು ಕೈಯಲ್ಲಿ ಮುರಲಿಯನ್ನು ಪಿಡಿದು ನಗುತ್ತ ನಿಂತಿರುವನು ಈ ದೃಶ್ಯವನ್ನು ನೋಡುತ್ತಲೇ ಜಯದೇವರ ಮುಖದಿಂದ ಅಕಸ್ಮಾತ್ ಈ ಗೀತೆ ಹೊರಹೊಮ್ಮಿತು.</p>
<p class="Shlok">ಮೇಘೈರ್ಮೇದುರಮಂಬರಂ ವನಭುವಃ ಶ್ಯಾಮಾಸ್ತಮಾಲದ್ರುಮೈ </p>
<p class="Shlok">ರ್ನಕ್ತಂ ಭೀರುರಯಂ ತ್ವಮೇವ ತದಿಮಂ ರಾಧೇ ಗೃಹಂ ಪ್ರಾಪಯ ।</p>
<p class="Shlok">ಇತ್ಥಂ ನಂದನಿದೇಶತಶ್ಚಲಿತಯೋಃ ಪ್ರತ್ಯಧ್ವಕುಂಜದ್ರುಮಂ </p>
<p class="Shlok">ರಾಧಾಮಾಧವಯೋರ್ಜಯಂತಿ ಯಮನಾಕೂಲೇ ರಹಃಕೇಲಯಃ ॥</p>
<p class="Text">ಪರಾಶರನು ಈ ಮಧುರ ಗೀತವನ್ನು ಕೇಳಿ ಮುಗ್ಧನಾದನು. ಸರಿ! ಇಲ್ಲಿಂದಲೇ ಲಲಿತ ಮಧುರ ‘ಗೀತ ಗೋವಿಂದ’ ಪ್ರಾರಂಭವಾಯಿತು. ಇಲ್ಲೇ ಜಯದೇವರಿಗೆ ಭಗವಂತನ ದಶಾವತಾರಗಳ ಪ್ರತ್ಯಕ್ಷ ದರ್ಶನವಾಗಿ ಅವರು ‘ಜಯ ಜಗದೀಶ ಹರೇ’ ಎಂಬ ಪಲ್ಲವಿಯಿಂದ ಹತ್ತು ಅವತಾರಗಳನ್ನು ಕ್ರಮಶಃ ಸ್ತುತಿ ಮಾಡಿದನೆಂದು ಹೇಳುತ್ತಾರೆ, ಸ್ವಲ್ಪ ಸಮಯದ ಬಳಿಕ ಅವರಿಗೆ ಬಾಹ್ಯಪ್ರಜ್ಞೆ ಉಂಟಾದಾಗ ಸುತ್ತಲು ನೋಡುತ್ತಾರೆ ಇದಾದರೋ ವೃಂದಾವನವಲ್ಲ, ಇದಿರು ಅನಂತ ಸಾಗರ ಕಂಡು ಬರುತ್ತಿದೆ. ಜಯದೇವರು ಅನಂತ ಜಗತ್ತಿನಲ್ಲಿ ಎಲ್ಲೆಡೆ ತುಂಬಿದ ವಿಶ್ವರೂಪೀ ಭಗವಂತನನ್ನು ಕಂಡು ಅವನನ್ನು ಸ್ತೋತ್ರಗೈದಿದ್ದರು. ಮತ್ತೆ ಪರಾಶರರೊಂದಿಗೆ ಭಗವಾನ್ ಜಗನ್ನಾಥನ ದರ್ಶನಕ್ಕೆ ಹೊರಟರು. ಭಗವಂತನ ದರ್ಶನ ಗೈದು ಜಯದೇವರು ಅತಿ ಪ್ರಸನ್ನರಾದರು. ಅವರ ಹೃದಯ ಆನಂದ ತುಂದಿಲವಾಯಿತು. ಅವರು ಪುರುಷೋತ್ತಮ ಕ್ಷೇತ್ರ ಪುರಿಯಲ್ಲಿ ಓರ್ವ ವಿರಕ್ತ ಸಂನ್ಯಾಸಿಯಂತೆ ಇರ ತೊಡಗಿದರು. ಅವರಿಗೆ ನಿಶ್ಚಿತವಾದ ಯಾವುದೇ ಸ್ಥಾನವಿರಲಿಲ್ಲ. ಪ್ರಾಯಶಃ ಮರದ ಕೆಳಗೆ ಅವರು ಇರುತ್ತಿದ್ದರು, ಭಿಕ್ಷೆಯಿಂದ ಕ್ಷುಧಾನಿವಾರಣೆ ಮಾಡಿಕೊಂಡು ಹಗಲ-ರಾತ್ರಿ ಭಗವಂತನ ಧ್ಯಾನ, ಚಿಂತನೆ ಮತ್ತು ಗುಣಗಾನ ಮಾಡುವುದೇ ಅವರ ಜೀವನದ ಏಕಮಾತ್ರ ಕೆಲಸವಾಗಿತ್ತು.</p>
<p class="Text">ಸುದೇವ ಹೆಸರಿನ ಬ್ರಾಹ್ಮಣ ಭಕ್ತರೋರ್ವರು ಪುರಿಯಲ್ಲಿ ವಾಸಿಸುತ್ತಿದ್ದರು. ಅವರಿಗೆ ಯಾವುದೇ ಸಂತಾವಿರಲಿಲ್ಲ. ಪತ್ನಿಯ ಇಚ್ಛೆಯಂತೆ ಸುದೇವನು ಭಗವಂತನಾದ ಜಗನ್ನಾಥನನ್ನು ಪುತ್ರಕಾಮನೆಯ ಇಚ್ಛೆಯಿಂದ ಸೋತ್ರಗೈದು ‘ಸ್ವಾಮಿ! ನನಗೆ ಉಂಟಾದ ಮೊದಲಿನ ಸಂತಾನವನ್ನು ನಿನ್ನ ಸೇವೆಗೆ ಅರ್ಪಿಸುವೆನೆಂದು ಹರಕೆ ಹೇಳಿಕೊಂಡರು. ಭಗವಂತನ ಕೃಪೆಯಿಂದ ಸರಿಯಾದ ಸಮಯದಲ್ಲಿ ಒಂದು ಹೆಣ್ಣು ಮಗು ಜನಿಸಿತು. ಕನ್ನಿಕೆಯ ಹೆಸರನ್ನು ಪದ್ಮಾವತಿ ಎಂದಿಟ್ಟರು. ಯಾವಾಗ ಅವಳು ಹತ್ತು-ಹನ್ನೆರಡು ವರ್ಷದವಳಾದಳೋ ಆಗ ಶ್ರದ್ಧಾಳುಗಳಾದ ಮಾತಾ-ಪಿತೃಗಳು ಅವಳನ್ನು ಶ್ರೀಜಗನ್ನಾಥನಿಗೆ ಅರ್ಪಿಸಿದರು. ರಾತ್ರೆ ಶ್ರೀ ಜಗನ್ನಾಥನು ಸ್ಪಪ್ನದಲ್ಲಿ ಸುದೇವ ದಂಪತಿಗಳಿಗೆ ‘ಪದ್ಮಾವತಿಯನ್ನು ನಾನು ಸ್ವೀಕರಿಸಿದ್ದೇನೆ. ಈಗ ನನ್ನ ಆಜ್ಞೆಯಂತೆ ನೀವು ಇವಳ ವಿವಾಹವನ್ನು ಪುರಿಯಲ್ಲಿ ಬಂದು ನೆಲಸಿದ ನನ್ನ ಪರಮಭಕ್ತ ಜಯದೇವನೊಂದಿಗೆ ಮಾಡಿರಿ’ ಎಂದು ಆದೇಶವಿತ್ತನು. ಭಗವಂತನ ಆದೇಶವನ್ನು ಪಡೆದು ಬ್ರಾಹ್ಮಣ ದಂಪತಿಗಳು ಮಗಳನ್ನು ಕರೆದುಕೊಂಡು ಮರದ ಕೆಳಗೆ ಕೀರ್ತನೆ ಮಾಡುತ್ತ ಕುಳಿತಿರುವ ಜಯದೇವರ ಬಳಿಗೆ ಬಂದರು, ಮತ್ತು ಅವರಲ್ಲಿ ಭಗವಂತನ ಆಜ್ಞೆಯನ್ನು ತಿಳಿಸಿದರು. ಜಯದೇವರಿಗೆ ಅತೀವ ಆಶ್ಚರ್ಯ ಮತ್ತು ವಿಷಾದದಿಂದ- ಸ್ವಾಮಿ! ನಾನು ಗೃಹತ್ಯಾಗಿ ಬೈರಾಗಿಯಾಗಿದ್ದೇನೆ. ನಾನು ವಿವಾಹವಾಗಲು ಇಚ್ಛಿಸುವುದಿಲ್ಲ- ಎಂದು ಹೇಳಲು, ಬ್ರಾಹ್ಮಣ ದಂಪತಿಗಳು-ನಾವಾದರೋ ಭಗವಂತನ ಆಜ್ಞೆಯನ್ನು ಉಲ್ಲಂಘಿಸುವವರಲ್ಲ. ನಾವು ಇವಳನ್ನು ನಿಮಗೆ ಕೊಟ್ಟುಬಿಟ್ಟಿದ್ದೇವೆ. ಯಾವಾಗ ಶ್ರೀಜಗನ್ನಾಥನೇ ಸ್ವಯಂ ಇವಳನ್ನು ನಿಮಗೆ ಕೊಟ್ಟಿರುವಾಗ ಅವನ ಆಜ್ಞೆಯನ್ನು ಯಾರು ಉಲ್ಲಂಘಿಸ ಬಲ್ಲರು? ಈ ಕನ್ಯೆ ನಿಮ್ಮ ಬಳಿಯೇ ಇರಲಿ ನಾವು ಹೋಗುತ್ತೇವೆ ಎಂದು ಹೇಳಿ ಹೊರಟು ಹೋದರು. ಜಯದೇವರು ಅವರನ್ನು ತಡೆಯುವ ಪ್ರಯತ್ನ ಮಾಡಿದರು ಅವರು ನಿಲ್ಲಲಿಲ್ಲ. ಕೊನೆಗೆ ಜಯದೇವರು ಭಗವಂತನ ಆದೇಶವೆಂದು ತಿಳಿದು ಪದ್ಮಾವತಿಯೊಂದಿಗೆ ವಿವಾಹ ಮಾಡಿಕೊಳ್ಳಬೇಕಾಯಿತು, ಕೆಲದಿನಗಳಲ್ಲಿ ಗೃಹಸ್ಥನಾದ ಜಯದೇವರು ಪತಿವ್ರತೆಯಾದ ಪದ್ಮಾವತಿಯೊಂದಿಗೆ ತಮ್ಮ ಊರಾದ ಕೇಂದುಬಿಲ್ವಕ್ಕೆ ಮರಳಿದರು. ಅಲ್ಲಿ ಭಗವಾನ್ ಶ್ರೀರಾಧಾಮಾಧವರ ಯುಗಳಮೂರ್ತಿಯನ್ನು ಪ್ರತಿಷ್ಠಾಪಿಸಿ ಇಬ್ಬರೂ ಅವನ ಸೇವೆಯಲ್ಲಿ ತೊಡಗಿದರು.</p>
<p class="Text">ಕೆಲಕಾಲ ಕೇಂದು ಬಿಲ್ವದಲ್ಲಿ ಉಳಿದನಂತರ ಜಯದೇವರು ಯಾತ್ರೆಗಾಗಿ ಹೊರಟರು. ಓರ್ವ ರಾಜನು ಅವರನ್ನು ತುಂಬಾ ಸನ್ಮಾನಿಸಿ ತಮ್ಮಲ್ಲೇ ಇರಿಸಿಕೊಂಡರು ಮತ್ತು ಅಲ್ಲಿಂದ ಹೊರಡುವಾಗ ಇಚ್ಛಿಸದಿದ್ದರೂ ಅಪಾರ ಧನ-ಸಂಪತ್ತನ್ನು ಅವರಿಗೆ ಕೊಟ್ಟನು. ಜಯದೇವರು-ಮಹರಾಜಾ! ಭಗವತ್ ಪ್ರೇಮದ ಪ್ರಾಪ್ತಿಯನ್ನು ಬಯಸುವ ವ್ಯಕ್ತಿಗಾಗಿಯಾದರೋ ಧನ-ರತ್ನಗಳು ವಿಷಕ್ಕೆ ಸಮಾನವಾದುದು. ಧನವು ಮನುಷ್ಯನನ್ನು ಮದಾಂಧನನ್ನಾಗಿಸುತ್ತದೆ. ಹಾಗೂ ಧನ ಹೀನತೆಯ ಕಾರಣದಿಂದ ಲೋಭ ಮತ್ತು ಪರಸ್ಪರ ರಾಗ-ದ್ವೇಷಗಳನ್ನು ಉಂಟುಮಾಡುತ್ತದೆ. ಈ ಅನರ್ಥದ ಕಾರಣರೂಪೀ ಅರ್ಥವನ್ನು ನಾನು ಬಯಸುವುದಿಲ್ಲ. ಆದರೆ ರಾಜನು ಯಾವ ರೀತಿಯಿಂದಲೂ ಕೇಳದಾಗ ಮನಸ್ಸಿಲ್ಲದ ಮನದಿಂದ ಅವರು ರಾಜನ ಪ್ರಸನ್ನತೆಗಾಗಿ ನಿಃಸ್ಪೃಹ ಮತ್ತು ನಿರ್ಮಮ ಭಾವದಿಂದ ಅದರಲ್ಲಿ ಸ್ವಲ್ಪ ಧನವನ್ನು ಸ್ವೀಕರಿಸಿ ಅಲ್ಲಿಂದ ತನ್ನ ಊರಿನಕಡೆಗೆ ಹೊರಟರು.</p>
<p class="Text">ಹಳಸಿದ ಮಾಂಸದ ಮೇಲೆ ನರಿ-ಹದ್ದುಗಳು ಯಾವಾಗಲೂ ಮುಗಿಬೀಳುತ್ತವೆ. ಧನವನ್ನು ಕಂಡ ಲೋಭೀ ಜನರು ಅದರ ಬೆನ್ನು ಹತ್ತುತ್ತಾರೆ. ಕೆಲವು ಕಳ್ಳರು ಜಯದೇವರೊಂದಿಗೆ ಬಂದು ಸೇರಿದರು. ಸರಳ ಹೃದಯದ ಜಯದೇವರು ಭಜನೆಯಲ್ಲಿ ಉನ್ಮತ್ತರಾಗಿ ದಾರಿ ನಡೆಯುತ್ತಿದ್ದರು. ಕಳ್ಳರು ಅವರ ಬಳಿ ಧನವನ್ನು ಕೇಳುತ್ತಿದ್ದರೆ ಅವರು ಖಂಡಿತವಾಗಿ ಕೊಡುತ್ತಿದ್ದರು. ಆದರೆ ಕಳ್ಳರು ತಮ್ಮಂತೆ ಯೋಚಿಸುತ್ತಿದ್ದರು. ತನ್ನ ವಶದಲ್ಲಿದ್ದ ಧನವನ್ನು ಯಾರು ಯಾರಿಗೆ ಕೊಡಬಲ್ಲರು! ಎಂದು ಯೋಚಿಸುತ್ತ ಜಯದೇವನನ್ನು ತಮ್ಮ ವಶದಲ್ಲಿ ಮಾಡಿಕೊಳ್ಳುವ ಯುಕ್ತಿಯನ್ನು ಯೋಚಿಸಿದರು. ಲೋಭವು ಮನುಷ್ಯನ ವಿವೇಕವನ್ನು ನಷ್ಟಗೊಳಿಸಿ ಅವನನ್ನು ಅಸುರರನ್ನಾಗಿಸುತ್ತದೆ. ಕಳ್ಳರೂ ಮನುಷ್ಯರೇ ಆಗಿದ್ದರು ಆದರೆ ಲೋಭವು ಅವರನ್ನು ರಾಕ್ಷಸರನ್ನಾಗಿಸಿತ್ತು. ಅವರು ಜಯದೇವನ ಮೇಲೆ ಹಿಂದಿನಿಂದ ಆಕ್ರಮಣ ಗೈದು ನೆಲಕ್ಕೆ ಕೆಡಹಿ ನೋಡು ನೋಡುತ್ತಿರುವಂತೆ ಅವನ ಕೈ ಕಾಲುಗಳನ್ನು ಕತ್ತರಿಸಿ ಒಂದು ಹಾಳುಭಾವಿಯಲ್ಲಿ ಒಗೆದು ಬಿಟ್ಟರು. ಅನಿತ್ಯವಾದ ಧನದ ಗಂಟಿನ ಜೊತೆಗೇ ಅವರು ಮಹಾನ್ ದುಃಖಕ್ಕೆ ಕಾರಣವಾದ ಭಯಾನಕ ಪಾಪದ ಮೂಟೆಯನ್ನು ಕಟ್ಟಿಕೊಂಡರು. ತಮ್ಮ ಕಾರ್ಯ ಸಫಲತೆಯ ಬಗ್ಗೆ ಗರ್ವಪಟ್ಟು ಕಳ್ಳರಲ್ಲಿಂದ ಹೊರಟುಹೋದರು.</p>
<p class="Text">ಭಗವತ್ ಕೃಪೆಯಿಂದ ಭಾವಿಯಲ್ಲಿ ನೀರು ಏನೂ ಇರಲಿಲ್ಲ. ಅದರಿಂದ ಜಯದೇವರು ಮುಳುಗಲಿಲ್ಲ, ಅವನಿಗೆ ಬೇರೆ ಏಟುಗಳು ಯಾವುವೂ ಆಗಲಿಲ್ಲ.</p>
<p class="Shlok">‘‘ಜಾಕೋ ರಾಖೈ ಸಾಇಯಾ<span class="char-style-override-6">ಂ</span>, ಮಾರ ಸಕೈ ನಹಿ<span class="char-style-override-6">ಂ</span> ಕೋಯ’’</p>
<p class="Text">ಕಾಯುವ ಭಗವಂತನಿರುವಾಗ ಯಾರು ಕೊಲ್ಲಬಲ್ಲರು? ಅವರು ಭಾವಿಯಲ್ಲಿ ಒಂದು ಸುಂದರವಾದ ಶಿಲೆಯಲ್ಲಿ ಕುಳಿತು, ಭಗವಂತನ ವಿಧಾನದಲ್ಲಿ ಪ್ರಸನ್ನರಾಗಿದ್ದು ಅವನ ನಾಮ ಕೀರ್ತನೆಯಲ್ಲಿ ತೊಡಗಿದರು. ಜಯದೇವರು ಏನೇ ಆಗಲೀ ಇದು ನನ್ನ ಧನಗ್ರಹಣದ ಪರಿಣಾಮವೆಂದು ಯೋಚಿಸುತ್ತಿದ್ದರು. ಸ್ವಲ್ಪ ಸಮಯದಲ್ಲಿ ಗೌಡೇಶ್ವರ ಮಹಾರಾಜಾ ಲಕ್ಷ್ಮಣ-ಸೇನನ ಸವಾರಿಯು ಅತ್ತಕಡೆಯಿಂದ ಬರುತ್ತಿರುವಂತೆ, ಭಾವಿಯಿಂದ ಮನುಷ್ಯನ ಶಬ್ದ ವುಬರುವುದನ್ನು ಕೇಳಿ ರಾಜನು ನೋಡಲು ಆಜ್ಞೆಮಾಡಿದನು. ಸೇವಕರು ಬಂದು ನೋಡಿದಾಗ ಯಾರೋ ಮನುಷ್ಯನೊಬ್ಬನು ಒಣಗಿದ ಭಾವಿಯಲ್ಲಿ ಕುಳಿತು ಶ್ರೀಕೃಷ್ಣನ ನಾಮಕೀರ್ತನೆ ಮಾಡುತ್ತಿದ್ದಾನೆ. ರಾಜನ ಆಜ್ಞೆಯಂತೆ ತತ್ಕ್ಷಣ ಜಯದೇವರನ್ನು ಹೊರಗೆ ತೆಗೆಯಲಾಯಿತು. ಮತ್ತು ಅವರ ಚಿಕಿತ್ಸೆಗಾಗಿ ರಾಜನು ತನ್ನ ಜೊತೆಗೆ ರಾಜಧಾನೀ ಗೌಡದೇಶಕ್ಕೆ ಜಯದೇವರನ್ನು ಕರೆದುಕೊಂಡು ಹೋದನು. ಜಯದೇವರ ವಿದ್ವತ್ತು ಮತ್ತು ಅವರ ಶ್ರೀಕೃಷ್ಣ ಪ್ರೇಮದ ಪರಿಚಯ ರಾಜನಿಗೆ ಆಗುತ್ತಲೇ ತುಂಬಾ ಪ್ರಸನ್ನತೆ ಉಂಟಾಯಿತು, ಮತ್ತು ಅವನ ಲೋಕೋತ್ತರ ಗುಣಗಳನ್ನು ನೋಡಿ ಅವರ ಭಕ್ತನಾದನು. ರಾಜನು ಕೈ-ಕಾಲು ಕಡಿದವರ ಹೆಸರು-ವಿಳಾಸ-ಅವರ ಪರಿಚಯ ಕೇಳಿದಾಗ, ಜಯದೇವರಿಗೆ ಹೆಸರು ವಿಳಾಸವಾದರೋ ತಿಳಿದಿರಲಿಲ್ಲವಾದರೂ ಅವರ ಮುಖಪರಿಯಚವನ್ನು ತಿಳಿಸಲಿಲ್ಲ. ಏಕೆಂದರೆ ರಾಜನು ಕರ್ಮಚಾರಿಗಳಿಂದ ಅವರನ್ನು ಹುಡುಕಿಸಿ ತೊಂದರೆ ಕೊಡಬಹುದು ಎಂದು. ನಿಜವಾದ ಭಕ್ತರು ವೈರಿಯ ಅಮಂಗಲವನ್ನೂ ಬಯಸುವುದಿಲ್ಲ. ಜಗತ್ತಿನ ಎಲ್ಲ ಜೀವಿಗಳೊಂದಿಗೆ ಅವರಿಗೆ ಮೈತ್ರೀಭಾವವೇ ಇರುತ್ತದೆ. ಅವರ ದೃಷ್ಟಿಯಲ್ಲಿ ಕೆಡುಕನ್ನು ಮಾಡುವವರು ಯಾರೂ ಇರುವುದೇ ಇಲ್ಲ. ತಮ್ಮ ಅನಿಷ್ಟದಲ್ಲಿಯೂ ಭಗವಂತನ ಕೃಪೆಯನ್ನೇ ತಿಳಿದುಕೊಂಡು ಅದನ್ನು ಸ್ವಾಗತಿಸುತ್ತ, ನಿಮಿತ್ತವಾಗುವವರಿಗೂ ಧನ್ಯವಾದವನ್ನು ಕೊಡುತ್ತಾರೆ ಮತ್ತು ಅವರ ಒಳಿತನ್ನೇ ಬಯಸುತ್ತಾರೆ. ಕ್ಷಮೆಯಾದರೋ ಅವರ ಸ್ವಭಾವದಲ್ಲೇ ತುಂಬಿರುತ್ತದೆ.</p>
<p class="Text">ಚಿಕಿತ್ಸೆಯಿಂದ ಜಯದೇವರ ಗಾಯಗಳು ಒಣಗಿದವು. ರಾಜನು ಅವರನ್ನು ತನ್ನ ಪಂಚರತ್ನ-ಸಭೆಯ ಪ್ರಧಾನರನ್ನಾಗಿಸಿ, ಸರ್ವಾಧ್ಯಕ್ಷತೆಯ ಎಲ್ಲ ಭಾರವನ್ನು ಅವರಿಗೆ ಒಪ್ಪಿಸಿದನು. ಇದಾದ ನಂತರ ಕೆಲವು ದಿನಗಳ ನಂತರ ಅವರ ಪತ್ನೀ ಪದ್ಮಾವತಿಯೂ ಕೂಡ ಶ್ರೀರಾಧಾಮಾಧವರ ಯುಗಲಮೂರ್ತಿಯನ್ನು ಎತ್ತಿಕೊಂಡು ಅವರ ಬಳಿಗೆ ಬಂದಳು. ರಾಜನು ಎಲ್ಲ ವಿಧದಿಂದ ಧನಾದಿಗಳನ್ನು ಜಯದೇವರಿಗೆ ಕೊಟ್ಟು ಸಮ್ಮಾನ ಮಾಡಬೇಕೆಂದು ಬಯಸುತ್ತಿದ್ದನು. ಆದರೆ ಧನ-ಮಾನದಿಂದ ವಿರಕ್ತರಾದ ಭಕ್ತ ಜಯದೇವರು ಏನನ್ನೂ ಪಡೆಯುತ್ತಿರಲಿಲ್ಲ. ಒಂದು ದಿನ ಅರಮನೆಯಲ್ಲಿ ಯಾವುದೋ ಮಹೋತ್ಸವವಿತ್ತು. ಅದರಲ್ಲಿ ಊಟಕ್ಕಾಗಿ ಸಾವಿರಾರು ದರಿದ್ರರೂ, ಭಿಕ್ಷುಕರೂ ಅತಿಥಿಗಳೂ, ಬ್ರಾಹ್ಮಣರೂ, ಸಾಧುಗಳೂ ಬಂದಿದ್ದರು. ಅವರಲ್ಲಿ ಯಾರು ಜಯದೇವರನ್ನು ಧನದ ಲೋಭದಿಂದ ಅವರ ಕೈ-ಕಾಲುಗಳನ್ನು ತುಂಡರಿಸಿ ಭಾವಿಯಲ್ಲಿ ಎಸೆದಿದ್ದರೋ ಆ ಕಳ್ಳರು-ದರೋಡೆಕೋರರೂ ಸಾಧುವೇಷದಿಂದ ಬಂದಿದ್ದರು. ಆದರೆ ಯಾರನ್ನು ನಾವು ಸತ್ತನೆಂದು ತಿಳಿದವನೇ ಇಲ್ಲಿಯ ಸರ್ವಾಧ್ಯಕ್ಷನಾಗಿದ್ದಾನೆಂದು ಕಳ್ಳರಿಗೇನು ಗೊತ್ತು! ಕಳ್ಳರು ದೂರದಿಂದಲೇ ಜಯದೇವರನ್ನು ನೋಡಿದರು ಹಾಗೂ ಕೈಕಾಲು ಕಳೆದುಕೊಂಡವನನ್ನು ಕಂಡು ಗುರುತಿಸಿಕೊಂಡರು. ಅವರು ಹೆದರಿ ಓಡಿ ಹೋಗುವ ಹಂಚಿಕೆಯಲ್ಲಿದ್ದರು. ಇಷ್ಟರಲ್ಲಿ ಜಯದೇವರ ದೃಷ್ಟಿ ಅವರ ಮೇಲೆ ಬಿತ್ತು. ಅವರನ್ನು ನೋಡುತ್ತಲೇ ತುಂಬಾ ಕಾಲದಿಂದ ಅಗಲಿದ ಬಾಂಧವರನ್ನು ನೋಡಿದಾಗ ಹೇಗೆ ಆನಂದವಾಗುತ್ತದೋ ಹಾಗೇ ಆನಂದ ತುಂದಿಲರಾದರು. ಜಯದೇವನು - ಇವರಿಗೆ ಹಣದ ಆವಶ್ಯಕತೆ ಇರಬಹುದು ಎಂದು ಎಣಿಸಿ, ರಾಜನು ಯಾವಾಗಲೂ ನನಗೆ ಧನಪಡೆಯುವಂತೆ ಹೇಳುತ್ತಿರುತ್ತಾನೆ, ಇಂದು ಇವರಿಗೆ ಆ ಧನವನ್ನು ಕೊಡಿಸಿದರೆ ಅವರಿಗೆ ತುಂಬಾ ಸಂತೋಷವಾಗಬಹುದು, ಜಯದೇವರು ರಾಜನ ಬಳಿ-ಮಹಾರಾಜ! ನನ್ನ ಕೆಲವು ಹಳೇಸ್ನೇಹಿತರು ಬಂದಿದ್ದಾರೆ. ನೀವು ಕೊಡುವುದಾದರೆ ಅವರಿಗೆ ಹಣ ಕೊಡಬಹುದು ಎಂದು ಹೇಳುವಷ್ಟರಲ್ಲಿ. ಮಹಾರಾಜರು ಅವರನ್ನು ತತ್ಕ್ಷಣ ತನ್ನ ಬಳಿಗೆ ಕರೆಸಿದರು. ರಾಜರ ಕರೆಯಿಂದ ಹೆದರಿ ಅವರ ಜಂಘಾಬಲವೇ ಉಡುಗಿ ಹೋಯಿತು. ಈ ಬ್ರಾಹ್ಮಣನು ರಾಜರಲ್ಲಿ ನಮ್ಮ ಕುರಿತು ದೂರು ಹೇಳಿದ್ದರಿಂದ ನಮ್ಮ ಪ್ರಾಣಗಳು ಉಳಿಯುವುದೇ ಕಷ್ಟವಾಗಿದೆ, ಎಂದು ತಮ್ಮ ವಿಚಾರಕ್ಕನುಸಾರ ಯೋಚಿಸಿದರು. ಮನುಷ್ಯರು ಯಾವಾಗಲೂ ತಮ್ಮ ಮೂಗಿನ ನೇರಕ್ಕೆ ಆಲೋಚಿಸುತ್ತಿರುತ್ತಾರೆ, ಅವರು ತಮ್ಮ ಹೃದಯದ ಭಾವನೆಯಂತೆ ಜಗತ್ತನ್ನು ನೋಡುತ್ತಿರುತ್ತಾರೆ. ಸಾಧುಗಳಿಗೆ ಎಲ್ಲರೂ ಸಾಧುಗಳಾಗಿ ಕಂಡರೆ, ಕಳ್ಳರಿಗೆ ಎಲ್ಲರೂ ಕಳ್ಳರಾಗಿಯೇ ಕಾಣುತ್ತಾರೆ. </p>
<p class="Text">ಹೆದರಿ ಹೋದ ಕಳ್ಳರು ಎಡವುತ್ತ ರಾಜರ ಸಮಿಪಕ್ಕೆ ತಲುಪಿದರು. ರಾಜರು ಅವರನ್ನು ಜಯದೇವರ ಮಿತ್ರರೆಂದರಿತು ಅವರನ್ನು ಸನ್ಮಾನಿಸಿ ಬೇಕಾದಷ್ಟು ಧನ-ನವರತ್ನಗಳನ್ನು ಬೇಡಿಕೊಳ್ಳಿ ಎಂದು ವಿನಂತಿಸಿಕೊಂಡರು.</p>
<p class="Text">ಕಳ್ಳರು ಆಶ್ಚರ್ಯ ಚಕಿತರಾದರು. ಇದೇನಿದು ಎಂಬುದು ಅವರ ತಿಳಿವಳಿಕೆಗೆ ಬಂದಿಲ್ಲ. ಕೊಲ್ಲುವವರನ್ನು ಕೂಡ ಯಾರಾದರು ಮಿತ್ರರೆಂದು ತಿಳಿಯುವುದಿದೆಯೇ? ಜಗತ್ತಿನಲ್ಲಿ ತನ್ನನ್ನು ಕೊಲ್ಲಲೆಳೆಸಿದ ಖೂನೀ ಮನುಷ್ಯರನ್ನು ಕೂಡ ನಗು-ನಗುತ್ತ ಧನ ಕೊಡಿಸುವಂತಹುದು ಎಲ್ಲಾದರೂ ಇದೆಯೆ? ಅವರು ತಮ್ಮ ಕುಟಿಲ ಮತಿಯಂತೆ ಇದನ್ನು ಜಯದೇವರ ಯಾವುದಾದರೂ ಕುಟಿಲ ತಂತ್ರವೆಂದು ತಿಳಿದು, ತುಂಬಾ ಧನ-ರತ್ನಗಳನ್ನು ಬೇಡಿಕೊಂಡು ಬೇಗನೇ ಅಲ್ಲಿಂದ ಹೊರಡುವ ಸಿದ್ಧತೆಯಲ್ಲಿದ್ದರು. ಅವರ ಇಚ್ಛೆಯಂತೆ ಆದರಪೂರ್ವಕವಾಗಿ ಊಟ-ತಿಂಡಿಯನ್ನಿತ್ತು, ವಸ್ತ್ರಾಲಂಕಾರಗಳಿಂದ ಪುನಃ ಅವರನ್ನು ಸನ್ಮಾನಿಸಿ, ರಾಜರು ಮತ್ತು ಜಯದೇವರು ಪ್ರೇಮ ಪೂರ್ವಕವಾಗಿ ಬಿಳ್ಕೊಟ್ಟರು. ಧನದ ಮೂಟೆ ದೊಡ್ಡದಾದ್ದರಿಂದ ದಾರಿಯಲ್ಲಿ ಅದನ್ನು ಕಾಪಾಡುವ ಆವಶ್ಯಕತೆ ಇದ್ದುದರಿಂದ ಜಯದೇವರು ಓರ್ವ ಅಧಿಕಾರಿಯ ಜೊತೆಗೆ ನಾಲ್ಕು ಸೇವಕರನ್ನು ಜೊತೆಗೆ ಕಳಿಸಿಕೊಟ್ಟರು. ದಾರಿಯಲ್ಲಿ ಅಧಿಕಾರಿಯು ಇವರು ಇಷ್ಟು ಮಾನ-ಸಮ್ಮಾನ, ಧನ ಪಡೆದ ರಹಸ್ಯವನ್ನು ತಿಳಿಯಲು ಅವರಲ್ಲಿ ಕೇಳುತ್ತಾನೆ- ಅಯ್ಯಾ! ನಿಃಸ್ಪೃಹರಾದ ಜಯದೇವರೊಂದಿಗೆ ನಿಮಗೆ ಯಾವ ಸಂಬಂಧವಿದೆ? ಅದರಿಂದ ಅವರು ನಿಮಗೆಲ್ಲರಿಗೆ ಇಷ್ಟೊಂದು ಅಪಾರ ಸಂಪತ್ತನ್ನು ಕೊಟ್ಟು ನಿಮ್ಮ ಯಾವ ಉಪಕಾರವನ್ನು ತೀರಿಸಿದ್ದಾರೆ?</p>
<p class="Text">ಪಾಪಬುದ್ಧಿಯ ಕಳ್ಳರು ಈಶ್ವರನ ನ್ಯಾಯ ಮತ್ತು ಭಯವನ್ನು ಮರೆತು ಕಪಟದಿಂದ ಹೇಳಿದರು - ಅಧಿಕಾರಿಗಳೇ! ನಿಮ್ಮ ಈ ಅಧ್ಯಕ್ಷರು ಮತ್ತು ನಾವು ಒಂದು ರಾಜ್ಯದಲ್ಲಿ ಕರ್ಮಚಾರಿಗಳಾಗಿದ್ದೆವು. ನಾವು ಅಧಿಕಾರಿಗಳಾಗಿದ್ದು ಇವರು ನಮ್ಮ ಕೈ ಕೆಳಗೆ ಕೆಲಸಮಾಡುತ್ತಿದ್ದರು. ಇವರು ಒಮ್ಮೆ ಯಾವುದೋ ಕೆಟ್ಟಕೆಲಸ ಮಾಡಿದ್ದರಿಂದ ರಾಜನು ಇವರ ತಲೆಕಡಿಯುವ ಆಜ್ಞೆಯನ್ನಿತ್ತರು. ಆಗ ನಾವುಗಳು ದಯೆಮಾಡಿದು ಇವನನ್ನು ಬದಕಿಸಿ, ಕೈ-ಕಾಲು ತುಂಡರಿಸಲಾಯಿತು. ನಾವು ಈ ರಹಸ್ಯವನ್ನು ಬಯಲಾಗಿಸಬಾರದೆಂಬ ಭಯದಿಂದ ನಮ್ಮನ್ನು ಇಷ್ಟೊಂದು ಸನ್ಮಾನ ಮಾಡಿಸಿದರು. ನಾವೂ ಕೂಡ ಅವರಿಗೆ ಕೆಡಕಾಗದಿರಲಿ ಎಂದು ಏನೂ ಹೇಳಲಿಲ್ಲ. ಕಳ್ಳರು ಇಷ್ಟು ಹೇಳುತ್ತಿರುವಂತೆ ಭೂಮಿಯು ಭೀಕರ ಶಬ್ದವನ್ನು ಗೈಯುತ್ತ ಇಬ್ಭಾಗವಾಗಿ ನಾಲ್ಕೂ ಕಳ್ಳರು ಭೂಗತರಾದರು!</p>
<p class="Text">ಬಾರಿ ಬಾರಿಗೆ ಒಳ್ಳೆಯದನ್ನೇ ಮಾಡಿದರೆ ದುಷ್ಟರ ಹೃದಯವೂ ಕೂಡ ಬದಲಾಗುತ್ತದೆ. ಆದರೆ ಕೆಲವರು ಇಂತಹ ಅತಿದುಷ್ಟರಿರುತ್ತಾರೆ-ಅವರು ತಮ್ಮ ಸ್ವಭಾವವನ್ನು ಎಂದೂ ಬಿಡುವುದಿಲ್ಲ. ಆದುದರಿಂದ ಅವರಿಗಾಗಿ ದಂಡವೇ ಅನಿವಾರ್ಯವಾಗುತ್ತದೆ. ಆದರೂ ಭಕ್ತರು ಅವರಿಗೆ ದಂಡವನ್ನು ಕೊಡಿಸಲು ಬಯಸುವುದಿಲ್ಲ, ಏಕೆಂದರೆ ಅವರಾದರೋ ಯಾರನ್ನೂ ತಮ್ಮ ಕೆಟ್ಟದಾಗಿಸುವವರೆಂದು ತಿಳಿಯುವುದೇ ಇಲ್ಲ. ಯಾವಾಗ ಅವರ ಮನದಲ್ಲಿ ಯಾವುದೂ ಕೆಟ್ಟದಾಗಿ ಹೊಳೆಯುವುದೇ ಇಲ್ಲವೋ, ಪ್ರತಿಯೊಂದು ವಿಧಾನದಲ್ಲಿ ದೇವರ ಮಂಗಲಮಯ ಕೈವಾಡವನ್ನೇ ತಿಳಿದು ಅವರು ಮಂಗಲವೆಂದೇ ತಿಳಿದುಕೊಳ್ಳತ್ತಾರೋ ಆಗ ಯಾರಿಗಾದರೂ ಕೆಟ್ಟದಾಗಿಸುವ ಕಲ್ಪನೆಯೇ ಅವರ ಮನದಲ್ಲಿ ಹೇಗಾಗಬಲ್ಲದು? ಅದರಿಂದ ಅವರು ಕೆಟ್ಟದಾಗಿರುವವರಿಗೂ ಒಳ್ಳೆಯದನ್ನೆ ಮಾಡುತ್ತಾರೆ.</p>
<p class="Text">ಇಂತಹ ಅವಸ್ಥೆಯಲ್ಲಿ ಭಗವಂತನಿಗೇ ದಂಡಿಸುವ ವ್ಯವಸ್ಥೆಯನ್ನು ಮಾಡಿ ದುಷ್ಟರ ಉದ್ಧಾರ ಮಾಡಬೇಕಾಗುತ್ತದೆ. ಇಲ್ಲಿಯೂ ಹಾಗೇ ಆಯಿತು. ಭೂ ಮಾತೆಯು ಇಬ್ಭಾಗವಾಗಿ ಅವರನ್ನು ತನ್ನ ಮಡಿಲಲ್ಲಿ ಸ್ಥಾನವನ್ನಿತ್ತಳು.</p>
<p class="Text">ಅಧಿಕಾರಿಗಳು ಸೇವಕರಿಂದ ಆ ಧನವನ್ನು ಹೊರಿಸಿಕೊಂಡು ರಾಜಧಾನಿಗೆ ಹಿಂದಕ್ಕೆ ಮರಳಿದರು, ಹಾಗೂ ಮಹಾರಾಜರಿಗೆ ಎಲ್ಲ ವೃತ್ತಾಂತವನ್ನು ತಿಳಿಸಿದರು. ರಾಜರು ಜಯದೇವರನ್ನು ಕರೆಸಿ ಆಶ್ಚರ್ಯಚಕಿತರಾಗಿ ಎಲ್ಲವನ್ನೂ ತಿಳಿಸಿದರು. ಇಷ್ಟರಲ್ಲಿ ಜಯದೇವರ ಕಣ್ಣುಗಳಿಂದ ಕಣ್ಣೀರಧಾರೆ ಹರಿಯುತ್ತಿದೆ, ಅವರ ಕಡಿದು ಹೋದ ಕೈ-ಕಾಲುಗಳು ಮೊದಲಿನಂತೆ ಮೂಡಿ ಸ್ವಾಭಾವಿಕವಾಗಿದೆ ಇದನ್ನು ನೋಡಿ ಮಹಾರಾಜನು-ಆಶ್ಚರ್ಯ ಮತ್ತು ಆನಂದದಲ್ಲಿ ಮುಳುಗಿದನು.</p>
<p class="Text">ಮಹಾರಾಜರು ವಿಸ್ಮಿತರಾಗಿ ಹೆಚ್ಚಾದ ಕುತೂಹಲದಿಂದ ಎಲ್ಲ ವೃತ್ತಾಂತವನ್ನು ತಿಳಿಸುವಂತೆ ಒತ್ತಾಯಿಸಿದರು. ಜಯದೇವರಿಗೆ ಈಗ ನಿಜವಾದ ಘಟನೆಯನ್ನು ತಿಳಿಸಬೇಕಾಯಿತು. ದಯಾರ್ದ್ರಹೃದಯೀಯಾದ ಜಯದೇವರು ಹೇಳುತ್ತಾರೆ- ಮಹಾರಾಜರೇ ! ನಾನು ತುಂಬಾ ನಿರ್ಭಾಗ್ಯನಾಗಿದ್ದೇನೆ, ಆ ಕಾರಣದಿಂದ ಅವರ ಪ್ರಾಣಗಳು ಹೋದುವು. ನಾನು ಧನವನ್ನು ಕೆಟ್ಟದೆಂದು ತಿಳಿದು ಬಿಟ್ಟುಬಿಟ್ಟಿದ್ದೆ, ಆದರೆ ರಾಜನ ಆಗ್ರಹದಿಂದ ಮತ್ತೆ ಅದನ್ನು ಸ್ವೀಕರಿಸಿದೆ. ಅದರಿಂದ ಪಾಪ! ಅವರ ಬುದ್ಧಿಯು ಲೋಭವಶವಾಗಿ ದೂಷಿತವಾಯಿತು. ಅವರು ಧನವನ್ನು ಕಿತ್ತುಕೊಳ್ಳಲು ನನ್ನನ್ನು ಹೆಳವನನ್ನಾಗಿಸಿ ಭಾವಿಗೆ ಎಸೆದುಬಿಟ್ಟರು. ಈ ಪ್ರಕಾರದಿಂದ ಅವರು ಧನದ ಮತ್ತು ಧನವನ್ನು ಸ್ವೀಕರಿಸುವ ದೋಷವನ್ನು ಪ್ರತ್ಯಕ್ಷವಾಗಿ ಸಿದ್ಧಪಡಿಸಿ ನನ್ನ ಜೊತೆಗೆ ಮಿತ್ರತೆಯ ವರ್ತನೆಯನ್ನು ಗೈದರು. ನಾನು ಅವರ ಉಪಕಾರದಿಂದ ಅದುಮಲ್ಪಟ್ಟು ಅದರಿಂದ ಅವರಿಗೆ ನಿಮ್ಮಿಂದ ಧನವನ್ನು ಕೊಡಿಸಿದೆ. ಅವರ ಧನದ ಕಾಮನೆಯು ಪೂರ್ಣವಾಗಿ ಅವರು ಕಳ್ಳತನ ನಿರ್ದಯ ಕೆಲಸವನ್ನು ಬಿಟ್ಟುಬಿಡುವರೋ ಎಂದೆಣಿಸಿ, ಅವರಿಗೆ ಹೆಚ್ಚು ಧನ ಕೊಡಿಸುವ ಉದ್ದೇಶವು ನನ್ನದಾಗಿತ್ತು. ನನ್ನ ಕೈ ಕಾಲುಗಳು ತುಂಡಾಗಲು ಅವಶ್ಯವಾಗಿ ಪೂರ್ವಕೃತ ಯಾವುದೋ ಫಲವೇ ಆಗಿತ್ತು. ಅವರಾದರೋ ಕೇವಲ ಲೋಭವಶ ನಿಮಿತ್ತರಾಗಿದ್ದರು. ಇಂದು ನನ್ನಿಂದಾಗಿಯೇ ಅವರ ಈ ಪ್ರಕಾರದ ಅಪ್ರಾಕೃತ ಮೃತ್ಯುವಿನ ಸಮಾಚಾರ ಕೇಳಿ ನನಗೆ ಅಳು ಬಂತು. ಒಂದು ವೇಳೆ ಅವರ ದೋಷಗಳಿದ್ದಿದ್ದರೆ ಭಗವಂತನು ಅವರನ್ನು ಕ್ಷಮಿಸಿಲಿ. ಅವರಿಗೆ ಇಂತಹ ಕಠಿಣ ಶಿಕ್ಷೆ ಭೋಗಿಸಲು ನನ್ನಲ್ಲಿ ಯಾವ ಅಪರಾಧವಿತ್ತೋ ತಿಳಿಯದು. ಒಟ್ಟಾರೆ ಈ ಧನದ ಸಂಗವೇ ತುಂಬಾ ಕೆಟ್ಟದಾಗಿದೆ. ನನ್ನ ದೋಷಗಳನ್ನು ನೋಡದೆ ಭಗವಂತನು ದಯೆಗೈದು ನನ್ನ ಕೈ ಕಾಲುಗಳನ್ನು ಮೊದಲಿನಂತೆ ಮಾಡಿದುದು ಎಷ್ಟು ಆಶ್ಚರ್ಯವಾಗಿದೆ! ಹೇ ರಾಜನ್! ನನ್ನ ಪ್ರಿಯತಮನಾದ ಕೃಷ್ಣನನ್ನು ಯಾರು ಭಜಿಸುವುದಿಲ್ಲವೋ ಅವನಿಗೆ ಸಮಾನನಾದ ನಿರ್ಭಾಗ್ಯನು ಯಾರೂ ಇಲ್ಲ.</p>
<p class="Text">ಭಕ್ತ ಪ್ರವರ ಶ್ರೀಜಯದೇವರ ಮಾತನ್ನು ಕೇಳಿ ರಾಜನು ಚಕಿತನಾಗಿ ಅವರ ಕಾಲುಗಳಿಗೆ ಬಿದ್ದನು. ಭಕ್ತ ಹೃದಯದ ಮಹತ್ವವನ್ನು ಪ್ರತ್ಯಕ್ಷ ಪರಿಚಯ ಪ್ರಾಪ್ತಮಾಡಿಕೊಂಡು ಅವನು ಅವರಿಂದ ಪ್ರಭಾವಿತನಾಗಿ ಭಕ್ತನಾದನು.</p>
<p class="Text">ಪ್ರಭಾವಿತರಾದರೋ ಕಳ್ಳರೂ ಆಗಿದ್ದರು, ಆದರೆ ಕೇವಲ ಪ್ರಭಾವದಿಂದಲೇ ಕೆಲಸ ಸಾಗುವುದಿಲ್ಲ. ಭೂಮಿಯು ಹದವಾಗದೆ ಒಳ್ಳೆಯ ಬೀಜವನ್ನು ಬಿತ್ತಿದರೂ ಪ್ರಾಯಶಃ ಮೊಳೆಯುವುದಿಲ್ಲ. ಮೊಳೆತರೂ ಒಳ್ಳೆಯ ಫಲಕೊಡುವುದಿಲ್ಲ. ಅಸ್ತು!</p>
<p class="Text">ಜಯದೇವರ ಪತ್ನಿ ಪದ್ಮಾವತಿಯೂ ನೆರಳಿನಂತೆ ಎಲ್ಲ ಪ್ರಕಾರದಿಂದ ಸ್ವಾಮಿಯ ಅನುವರ್ತಿಯಾಗಿದ್ದಳು. ಭಗವಂತನ ಕುರಿತು ಅವಳ ಪ್ರೇಮವು ಅಸೀಮವಾಗಿತ್ತು. ಆದರೂ ಅವಳು ಈ ಪ್ರೇಮದ ಕಾರಣದಿಂದ ಪತಿಯನ್ನೇ ಪರಮಾತ್ಮನೆಂದರಿತು ತನು-ಮನದಿಂದ ಅವರ ಸೇವೆ ಮಾಡುತ್ತ ಇದ್ದಳು. ಸತಿವ್ರತಾ ಧರ್ಮದ ಮಹತ್ವವನ್ನು ಅವಳು ಚೆನ್ನಾಗಿ ತಿಳಿದಿದ್ದಳು. ಜಯದೇವರು ರಾಜಪೂಜ್ಯರಾಗಿದ್ದರು. ಇದರಿಂದ ರಾಣೀ, ರಾಜಮಾತೆಯೇ ಮೊದಲಾದ ಅರಮನೆಯ ಮಹಿಳೆಯರೂ ಕೂಡ ಪದ್ಮಾವತಿಯ ಮನೆಗೆ ಬಂದು ಅವಳ ಸತ್ಸಂಗದ ಲಾಭವನ್ನು ಪಡೆಯುತ್ತಿದ್ದರು. ಮಹಾರಾಣಿಯು ತುಂಬಾ ಸುಶೀಲಳೂ, ಸಾಧ್ವಿಯೂ, ಧರ್ಮಪರಾಯಣಳೂ ಮತ್ತು ಪತಿವ್ರತೆಯೂ ಆಗಿದ್ದಳು. ಆದರೂ ಅವಳ ಮನದಲ್ಲಿ ಸ್ವಲ್ಪ ಅಭಿಮಾನವಿತ್ತು. ಅದರಿಂದ ಎಂದಾದರು ಅವಳು ಏನಾದರು ದುಃಸ್ಸಾಹಮಾಡುತ್ತಿದ್ದಳು. ಒಂದು ದಿನ ಪದ್ಮಾವತಿಯೊಂದಿಗೂ ಅವಳು ಇಂತಹದೇ ಒಂದು ದುಃಸ್ಸಾಹಸ ಕಾರ್ಯಕ್ಕೆ ಇಳಿದಳು.</p>
<p class="Text">ಒಂದು ದಿನ ಸತ್ಸಂಗ ನಡೆಯುತ್ತಿತ್ತು. ಮಾತು ಮಾತಿನಲ್ಲಿ ಸ್ತ್ರೀ ಧರ್ಮದ ಮಹಿಮೆಯನ್ನು ಪದ್ಮಾವತಿಯು ಹೇಳುತ್ತಲಿದ್ದಳು, ‘ಯಾವ ಸ್ತ್ರೀಯು ಪತಿಯು ಸತ್ತು ಹೋದ ಮೇಲೆ ಅವನ ಶವದೊಂದಿಗೆ ಅಗ್ನಿಯಲ್ಲಿ ಸಹಗಮನ ಮಾಡುವಳೋ ಅವಳಾದರೊ ಕೆಳದರ್ಜೆಯ ಸ್ತ್ರೀಯಾಗಿರುತ್ತಾಳೆ. ಉಚ್ಚಶ್ರೇಣಿಯ ಸತಿಯಾದರೋ ಪತಿಯ ಮರಣದ ಸಮಾಚಾರ ಕೇಳಿದೊಡನೆ ಪ್ರಾಣತ್ಯಾಗ ಮಾಡಿ ಬಿಡುವಳು. ಪತಿಯ ಮರಣದ ಸುದ್ದಿ ಕೇಳಿದ ಮೇಲೆ ಒಂದು ಕ್ಷಣವೂ ಅವಳ ಪ್ರಾಣಗಳು ಶರೀರದಲ್ಲಿ ಉಳಿಯಲಾರವು’. ಮಹಾರಾಣಿಗೆ ಈ ಮಾತು ಒಪ್ಪಿಗೆಯಾಗಲಿಲ್ಲ. ಪದ್ಮಾವತಿಯು ತನ್ನ ಸತೀತ್ವದ ಗೌರವನ್ನು ಹೆಚ್ಚಿಸಿಕೊಳ್ಳಲು ಹೀಗೆ ಹೇಳುತ್ತಿದ್ದಾಳೆ ಎಂದು ತಿಳಿದಳು. ಮನದಲ್ಲಿ ಈರ್ಷ್ಯೆ ಉಂಟಾಯಿತು. ರಾಣಿಯು ಪರೀಕ್ಷಿಸುವ ನಿಶ್ಚಯಗೈದು ಏನೂ ಹೇಳದೆ ಅರಮನೆಗೆ ಮರಳಿದಳು. ಒಮ್ಮೆ ಮಹಾರಾಜರೊಂದಿಗೆ ಜಯದೇವರೂ ಎಲ್ಲೋ ಹೊರಗೆ ಹೋಗಿದ್ದರು. ಇದೇ ಅವಕಾಶವನ್ನು ಬಳಸಿಕೊಂಡು ರಾಣಿಯು ಕಪಟದಿಂದ ವಿಷಾದಯುಕ್ತ ಮುಖ ಮಾಡಿಕೊಂಡು ಪದ್ಮಾವತಿಯ ಬಳಿಗೆ ಬಂದು, ತೋರಿಕೆಯ ಅಳುವನ್ನು ತಂದುಕೊಂಡು ಹೇಳಿದಳು- ಪದ್ಮಾವತೀಯರೇ! ಜಯದೇವರನ್ನು ಕಾಡಿನಲ್ಲಿ ಒಂದು ಸಿಂಹವು ತಿಂದುಬಿಟ್ಟಿತು. ಇಷ್ಟು ಹೇಳುತ್ತಿರುವಾಗಲೇ ಪದ್ಮಾವತಿಯು ಶ್ರೀಕೃಷ್ಣಾ! ಕೃಷ್ಣಾ! ಎಂದು ಹೇಳುತ್ತ ಒಮ್ಮೇಲೆ ನೆಲಕ್ಕೆ ಉರುಳಿದಳು. ರಾಣಿಯು ಆಶ್ಚರ್ಯದಿಂದ ನೋಡುತ್ತಾಳೆ. ಪದ್ಮಾವತಿಯು ಅಚೇತಳಾಗಿದ್ದಳು. ಪರೀಕ್ಷಿಸಿದಾಗ ಅವಳ ಪ್ರಾಣಪಕ್ಷಿಯು ಶರೀರದಿಂದ ಹಾರಿ ಹೋಗಿದೆ ಎಂದು ತಿಳಿಯಿತು. ರಾಣಿಯ ಧೈರ್ಯ ಉಡುಗಿತು. ಅವಳಿಗೆ ತನ್ನ ದುಃಸಾಹಸಪೂರ್ಣ ಕುಕೃತ್ಯಕ್ಕಾಗಿ ತುಂಬಾ ಪಶ್ಚಾತ್ತಾಪ ಉಂಟಾಯಿತು. ಅವಳು ಆಲೋಚಿಸುವಳು- ನಾನು ಮಹಾರಾಜರಿಗೆ ಮುಖ ಹೇಗೆ ತೋರಲಿ! ಅವರು ತಮ್ಮ ಗುರುಗಳಾದ ಜಯದೇವರ ಧರ್ಮಶೀಲಳಾದ ಪತ್ನಿಯ ಮೃತ್ಯುವಿಗೆ ನಾನೇ ಕಾರಣ ಎಂದು ತಿಳಿದು ಬಂದರೆ ಅವರಿಗೆ ಎಷ್ಟು ದುಃಖವಾಗಲಾರದು! ಜಯದೇವರಿಗೆ ಎಷ್ಟು ಸಂತಾಪವಾದೀತು! ಆಹಾ! ದುರ್ದೈವವೇ! ಅಷ್ಟರಲ್ಲಿ ಜಯದೇವರು ಅಲ್ಲಿಗೆ ಬಂದು ತಲುಪಿದರು. ರಾಜರ ಬಳಿಗೂ ಮೃತ್ಯುವಿನ ಸಮಾಚಾರ ತಲುಪಿತ್ತು, ಅವರೂ ಕೂಡ ಅಲ್ಲಿಗೆ ಬಂದರು. ರಾಜರ ದುಃಖಕ್ಕೆ ಪಾರವೇ ಇರಲಿಲ್ಲ. ರಾಣಿಯಾದರೋ ಸತ್ತಂತೆ ಆಗಿದ್ದಳು. ಪೃಥ್ವಿಯಾದರೂ ಇಬ್ಭಾಗವಾದರೆ ನಾನು ಅದರಲ್ಲಿ ಸೇರಿಹೋಗುವೆ ಎಂದು ಯೋಚಿಸುತ್ತಿದ್ದಳು. ಜಯದೇವರು ರಾಣಿಯ ದಾಸಿಯರಿಂದ ಎಲ್ಲ ವೃತ್ತಾಂತವನ್ನು ತಿಳಿದುಕೊಂಡು, ಹೇಳಿದರು- ಹೆದರಬೇಡಿರೆಂದು ಮಹಾರಾಣಿಯವರಿಗೆ ಹೇಳಿರಿ. ನನ್ನ ಮೃತ್ಯುವಿನ ಸಮಾಚಾರದಿಂದ ಪದ್ಮಾವತಿಯ ಪ್ರಾಣಿಗಳು ಹೊರಟು ಹೋಗಿದ್ದರೆ ಈಗ ನಾನು ಜೀವಂತನಾಗಿ ಇಲ್ಲಿಗೆ ಬಂದಾಗ ಆ ಪ್ರಾಣಗಳೂ ಹಿಂದಕ್ಕೆ ಬರಲೇಬೇಕಾಗುವುದು. ಜಯದೇವರು ಮನಃಪೂರ್ವಕವಾಗಿ ಭಗವಂತನ ಪ್ರಾರ್ಥನೆಗೈದರು. ಪದ್ಮಾವತಿಯ ಶರೀರದಲ್ಲಿ ಅವರಿಗೆ ಯಾವುದೇ ಆಸಕ್ತಿ ಇತ್ತು ಎಂಬ ಇಚ್ಛೆಯಿಂದ ಅವಳನ್ನು ಬದುಕಿಸಲು ಬಯಸುತ್ತಿದ್ದರೆಂಬುದಲ್ಲ, ಪದ್ಮಾವತಿಯು ಸತ್ತದ್ದರಿಂದ ರಾಣಿಯಲ್ಲುಂಟಾದ ಅಳುಕು ಎಂದೂ ಅಳಿಯದು, ಅವಳು ಜೀವನವಿಡೀ ಪಶ್ಚಾತ್ತಾಪದ ಅಗ್ನಿಯಲ್ಲಿ ಬೇಯುತ್ತಿರಬಹುದೆಂಬ ಕಾರಣ ಮಾತ್ರವಾಗಿತ್ತು. ಭಗವಂತನು ಭಕ್ತನ ಮೊರೆಯನ್ನು ಆಲಿಸಿದನು. ಕೀರ್ತನೆ ಪ್ರಾರಂಭವಾಯಿತು. ಜಯದೇವರು ಉನ್ಮತ್ತರಾಗಿ ಹಾಡುತ್ತಿದ್ದರು. ನಿಧಾನವಾಗಿ ಪದ್ಮಾವತಿಯ ಶರೀರದಲ್ಲಿ ಪ್ರಾಣ ಸಂಚಾರ ಪ್ರಾರಂಭವಾಯಿತು, ನೋಡು-ನೋಡುತ್ತ ಎದ್ದು ಕುಳಿತು ಹರಿನಾಮ ಧ್ವನಿಗೈಯಲು ತೊಡಗಿದಳು. ಮಹಾರಾಣಿಯು ಆನಂದಾತಿರೇಕದಿಂದ ಕಣ್ಣೀರ ಸುರಿಸಿದಳು, ಅವಳು ಕಲಂಕ ಭಂಜನ ಶ್ರೀಕೃಷ್ಣನಿಗೆ ಧನ್ಯವಾದವಿತ್ತು, ಮುಂದೆ ಭವಿಷ್ಯದಲ್ಲಿ ಇಂತಹ ಯಾವುದೇ ದುಃಸ್ಸಾಹಸ ಮಾಡದಿರುವ ಪ್ರತಿಜ್ಞೆಯನ್ನೂ ಮಾಡಿದಳು.</p>
<p class="Text">ಅನಂತರ ಕೆಲಕಾಲದವರೆಗೆ ಗೌಡದೇಶದಲ್ಲಿದ್ದು ಪದ್ಮಾವತಿ ಮತ್ತು ಶ್ರೀರಾಧಾಮಾಧವರ ಶ್ರೀವಿಗ್ರಹವನ್ನು ಎತ್ತಿಕೊಂಡು ರಾಜನ ಅನುಮತಿಯನ್ನು ಪಡೆದು ಜಯದೇವರು ತಮ್ಮ ಊರಿಗೆ ಮರಳಿದರು. ಇಲ್ಲಿ ಅವರ ಜೀವನವು ಶ್ರೀಕೃಷ್ಣಪ್ರೇಮದಲ್ಲಿ ಪೂರ್ಣವಾಗಿ ಮುಳುಗಿಹೋಯಿತು. ಆ ಪ್ರೇಮರಸದಲ್ಲಿ ಮುಳುಗಿದ ಇವರು ಮಧುರ ಗೀತ - ಗೋವಿಂದ ಕಾವ್ಯದ ರಚನೆ ಮಾಡಲಾರಂಭಿಸಿದರು.</p>
<p class="Text">ಒಂದು ದಿನ ಶ್ರೀಜಯದೇವರು ಗೀತ-ಗೋವಿಂದದ ಒಂದು ಕವಿತೆಯನ್ನು ಬರೆಯುತ್ತಿದ್ದರು. ಆದರೆ ಅದು ಪೂರ್ತಿಯಾಗುತ್ತಿರಲಿಲ್ಲ. ಪದ್ಮಾವತಿಯು-ಸ್ವಾಮಿ! ಸ್ನಾನದ ಸಮಯವಾಯಿತು. ಈಗ ಬರೆಯುವುದನ್ನು ನಿಲ್ಲಿಸಿ ನೀವು ಸ್ನಾನಮಾಡಿ ಬಂದರೆ ಒಳ್ಳೆಯದು ಎಂದು ಹೇಳಿದಾಗ, ಜಯದೇವರು-ಪದ್ಮಾ ! ಹೋಗುತ್ತೇನೆ, ನಾನೇನು ಮಾಡಲಿ? ನಾನು ಒಂದು ಗೀತವನ್ನು ಬರೆದಿದ್ದೇನೆ ಆದರೆ ಉಳಿದ ಚರಣ ಸರಿಯಾಗುತ್ತಿಲ್ಲ. ನೋಡು ನೀನೂ ಕೇಳು-</p>
<p class="Shlok">ಸ್ಥಲಕಮಲಗಂಜನಂ ಮಮ ಹೃದಯ ರಂಜನಂ ಜನಿತರತಿರಂಗಪರಭಾಗಮ್</p>
<p class="Shlok">ಭಣ ಮಸೃಣವಾಣಿ ಕರವಾಣಿ ಚರಣದ್ವಯಂ ಸರಸಲಸದಲಕ್ತಕರಾಗಮ್॥ </p>
<p class="Shlok">ಸ್ಮರಗರಲ ಖಂಡನಂ ಮಮ ಶಿರಸಿ ಮಂಡನಂ-</p>
<p class="Text">ಇದರ ನಂತರ ಏನು ಬರೆಯಲಿ! ಯಾವನಿಶ್ಚಯವೂ-ಮಾಡಲಾರದಾಗಿದ್ದೇನೆ. ಪದ್ಮಾವತಿ ಹೇಳಿದಳು-‘ಇದರಲ್ಲಿ ಗಾಬರಿಪಡಬೇಕಾದ ಮಾತೇನಿದೆ! ಗಂಗಾ ಸ್ನಾನದಿಂದ ಮರಳಿದ ನಂತರ ಉಳಿದ ಚರಣ ಬರೆಯಬಹುದು.’</p>
<p class="Text">ಸರಿ! ಅದೇ ಸರಿಯಾಗಿದೆ! ಗ್ರಂಥವನ್ನು ಲೇಖನಿಯನ್ನು ತೆಗೆದಿಡು, ನಾನು ಸ್ನಾನಮಾಡಿ ಬರುತ್ತೇನೆ ಎಂದು ಹೇಳಿ ಜಯದೇವರು ಸ್ನಾನಕ್ಕಾಗಿ ತೆರಳಿದರು. ಸ್ವಲ್ಪ ಸಮಯದ ನಂತರ ಜಯದೇವರ ರೂಪವನ್ನಾಂತು ಸ್ವಯಂ ಶ್ರೀಕೃಷ್ಣನೇ ಬಂದು ಹೇಳಿದನು, ಪದ್ಮಾ! ಸ್ಪಲ್ಪ ಆ ಗೀತಗೊವಿಂದವನ್ನು ಕೊಡು.</p>
<p class="Text">ಪದ್ಮಾವತಿಯು ಆಶ್ಚರ್ಯದಿಂದ-ನೀವು ಸ್ನಾನ ಮಾಡಲು ಹೋಗಿದ್ದರಲ್ಲ! ಮಧ್ಯದಲ್ಲೆ ಹೇಗೆ ಬಂದಿರೀ ಎಂದು ಕೇಳಿದಾಗ, ಮಹಾಮಾಯಾವೀ ಶ್ರೀಕೃಷ್ಣನೆಂದನು-ದಾರಿಯಲ್ಲೇ ಅಂತಿಮ ಚರಣ ನೆನಪಾಯಿತು, ಅದರಿಂದ ಹಿಂದಕ್ಕೆ ಬಂದೆ. ಪದ್ಮಾವತಿಯು ಗ್ರಂಥವನ್ನು ಮತ್ತು ಲೇಖನಿಯನ್ನು ತಂದು ಕೊಟ್ಟಳು. ಜಯದೇವ ವೇಷಧಾರಿ ಭಗವಂತನು-</p>
<p class="Shlok">ದೇಹಿ ಮೇ ಪದಪಲ್ಲವಮುದಾರಮ್</p>
<p class="Text">ಎಂದು ಬರೆದು ಕವಿತೆಯನ್ನು ಪೂರ್ತಿಮಾಡಿದನು. ಅನಂತರ ಪದ್ಮಾವತಿಯಿಂದ ನೀರು ಕೇಳಿಕೊಂಡು ಸ್ನಾನಗೈದು, ಪೂಜಾದಿಗಳನ್ನು ಮಾಡಿ ಭಗವಂತನಿಗೆ ನೈವೇದ್ಯ ಗೈದು ಪದ್ಮಾವತಿಯ ಕೈಯಿಂದ ಸಿದ್ಧಗೊಳಿಸಿದ ಭೋಜನವನ್ನು ಮಾಡಿ ಮಂಚದ ಮೇಲೆ ಮಲಗಿದನು.</p>
<p class="Text">ಪದ್ಮಾವತಿಯು ಊಟದೆಲೆಯಲ್ಲಿ ಉಳಿದ ಶೇಷ ಪ್ರಸಾದವನ್ನು ಸ್ವೀಕರಿಸುತ್ತಿರುವಂತೆ, ಜಯದೇವರು ಸ್ನಾನಮಾಡಿ ಮರಳಿದರು. ಪತಿಯು ಈ ಪ್ರಕಾರ ಬಂದಿರುವುದನ್ನು ನೋಡಿ ಪದ್ಮಾವತಿಯು ಆಶ್ಚರ್ಯಚಕಿತಳಾದಳು, ಹಾಗೂ ಜಯದೇವರೂ ಪತ್ನಿಯು ಊಟ ಮಾಡುತ್ತಿರುವುದನ್ನು ನೋಡಿ ವಿಸ್ಮಿತರಾದರು. ಪದ್ಮಾ! ಇದೇನಿದು? ಇಂದು ನೀನು ಭಗವಂತನಿಗೆ ನೈವೇದ್ಯ ಮಾಡದೆ, ನನಗೆ ಉಣಬಡಿಸದೆ ಊಟಮಾಡುತ್ತಿರುವೆಯಲ್ಲ! ಇಂತಹ ನಿನ್ನ ಆಚರಣೆಯು ನಾನು ಎಂದೂ ನೋಡಲಿಲ್ಲ. ಪದ್ಮಾವತಿಯು-ಇದೇನಿದು ನೀವು ಹೀಗೆ ಹೇಳುತ್ತಿರುವುದು! ನೀವೇ ಕವಿತೆಯ ಉಳಿದ ಚರಣವನ್ನು ಬರೆಯಲು ಮಧ್ಯದಾರಿಯಿಂದಲೇ ಬಂದಿದ್ದೀರಲ್ಲ, ಕವಿತೆಯನ್ನು ಪೂರ್ತಿಗೊಳಿಸಿ ನೀವೇ ಈಗ ಸ್ನಾನ ಪೂಜೆಮಾಡಿ-ಭೋಜನ ಮಾಡಿ ವಿಶ್ರಮಿಸಿದ್ದರಲ್ಲಾ! ಇಷ್ಟು ಹೊತ್ತಿನಲ್ಲಿ ನಾನು ನಿಮ್ಮನ್ನು ಸ್ನಾನ ಮಾಡಿ ಬಂದವರಂತೆ ನೋಡುತ್ತಿರುವೆನಲ್ಲ! ಜಯದೇವರು ಹೋಗಿ ನೋಡಲಾಗಿ ಮಂಚದ ಮೇಲೆ ಯಾರೂ ಇರಲಿಲ್ಲ. ಅವರು ತಿಳಿದರು ಇಂದು ಅವಶ್ಯವಾಗಿ ಆ ಭಕ್ತವತ್ಸಲನ ಕೃಪೆಯಾಯಿತು. ಒಳ್ಳೆಯದು ಪದ್ಮಾ! ಎಲ್ಲಿ ಆ ಕವಿತೆ ತೆಗೆದುಕೊಂಡು ಬಾ ನೋಡುತ್ತೇನೆ, ಕವಿತೆಯ ಪೂರ್ತಿ ಹೇಗಾಯಿತು? ಪದ್ಮಾವತಿಯು ಗ್ರಂಥವನ್ನು ತಂದಿತ್ತಳು. ಜಯದೇವರು ನೋಡುತ್ತ ಮನಸ್ಸಿನಲ್ಲೇ ಹೇಳಿಕೊಂಡರು, ಇದೇ ನನ್ನ ಮನದಲ್ಲಿ ಬಂದಿತ್ತು, ಆದರೆ ಸಂಕೋಚದಿಂದ ಬರೆಯಲಿಲ್ಲ. ಮತ್ತೆ ಎರಡೂ ಕೈಗಳನ್ನೆತ್ತಿ ಭಗವಂತನ ಕಾರುಣ್ಯವನ್ನು ನೆನೆಯುತ್ತ, ಅಳುತ್ತ-ಹೇಕೃಷ್ಣ! ನಂದ ನಂದನ! ಹೇ ರಾಧಾವಲ್ಲಭ, ಹೇ ವ್ರಜಾಂಗ ಮಾಧವ, ಹೇ ಗೋಕುಲರತ್ನ, ಹೇ ಕುರುಣಾಸಿಂಧು, ಹೇ ಗೋಪಾಲಾ! ಹೇ ಪ್ರಾಣಪ್ರಿಯ! ಇಂದು ನೀನು ಯಾವ ಅಪರಾಧಕ್ಕೆ ಈ ಸೇವಕನನ್ನು ತ್ಯಜಿಸಿದೆ, ನೀನು ಕೇವಲ ಪದ್ಮಾಳ ಮನೋರಥ ಪೂರ್ಣಗೈದೆಯಲ್ಲ! ಹೀಗೆ ಹೇಳುತ್ತ ಜಯದೇವರು ಪದ್ಮಾವತಿಯ ಎಲೆಯಿಂದ ಶ್ರೀಹರಿಯ ಪ್ರಸಾದವನ್ನು ಎತ್ತಿ ತಿನ್ನತೊಡಗಿದರು, ಪದ್ಮಾವತಿಯು ಸ್ವಾಮಿ! ಇದೇನು ನೀವು ಮಾಡುತ್ತಿರುವಿರಿ, ನನ್ನ ಎಂಜಲು ಏಕೆ ತಿನ್ನುತ್ತಿರುವಿರಿ ಎಂದು ಹೇಳುತ್ತಿದ್ದರೂ, ಪ್ರಭು ಪ್ರಸಾದದ ಲೋಭೀಭಕ್ತ ಜಯದೇವರು ಅವಳ ಒಂದು ಮಾತನ್ನೂ ಕೇಳಲೇ ಇಲ್ಲ.</p>
<p class="Text">ಈ ಘಟನೆಯ ಬಳಿಕ ಅವರು ಗೀತ ಗೋವಿಂದವನ್ನು ಬೇಗನೇ ಮುಗಿಸಿದರು. ಅವರು ಅದನ್ನು ಹಾಡುತ್ತ ಉನ್ಮತ್ತರಂತೆ ತಿರುಗುತ್ತಿದ್ದರು. ಅವರು ಗೀತ ಗೋವಿಂದವನ್ನು ಹಾಡುತ್ತ ಎಲ್ಲೆಲ್ಲಿ ತಿರುಗುತ್ತಿದ್ದರೋ ಅಲ್ಲಲ್ಲಿ ಅವರ ಹಿಂದೆ-ಹಿಂದೆಯೇ ಭಕ್ತವತ್ಸಲ ಶ್ರೀನಂದನಂದನ ಜಗನ್ನಾಥನೇ ಗೀತಗೋವಿಂದ ಕೇಳಲು ಹೋಗುತ್ತಲಿದ್ದನು. ಅದಕ್ಕಾಗಿಯೇ ಭಕುತ ಜನ ಮುಂದೆ, ನೀನವರ ಹಿಂದೆ ಎಂದು ಭಕ್ತರು ಹಾಡಿದ್ದಾರೆ.</p>
<p class="Text">ಜಯದೇವರಿಗೆ ನಿತ್ಯಗಂಗಾಸ್ನಾನದ ನಿಯಮವಿತ್ತು, ಆದರೆ ಊರಿನಿಂದ ತುಂಬಾದೂರದಲ್ಲಿ ಗಂಗೆ ಹರಿಯುತ್ತಿದ್ದುದರಿಂದ ಈಗ ವೃದ್ಧಾವಸ್ಥೆಯ ಕಾರಣ ಅವರಿಗೆ ತುಂಬಾ ಕಷ್ಟವಾಗುತಿತ್ತು. ಅದಕ್ಕಾಗಿ ಗಂಗಾದೇವಿಯೇ ಅವರ ಊರಿನಲ್ಲೇ, ಅವರ ಮನೆಯ ಸಮಿಪದಲ್ಲೇ ಹರಿಯತೊಡಗಿದಳು, ಹಾಗೂ ಮಕರವಾಹಿನಿಯ ರೂಪದಲ್ಲಿ ಅವರಿಗೆ ಗಂಗಾದೇವಿಯು ದರ್ಶನಕೊಟ್ಟಳು. ಆ ಸಮಯದಲ್ಲಿ ಜಯದೇವರು ಅವಳನ್ನು ಹೀಗೆ ಸುತ್ತಿಸಿದರು.</p>
<p class="Shlok">ದೇವ ಸುರೇಶ್ವರಿ ಭಗವತಿಗಂಗೆ, ತ್ರಿಭವನತಾರಿಣಿ ತರಲತರಂಗೆ ।</p>
<p class="Shlok">ಶಂಕರಮೌಲಿವಿಹಾರಿಣಿ ವಿಮಲೇ, ಮಮ ಮತಿರಾಸ್ತಾಂ ತವ ಪದಕಮಲೇ ॥</p>
<p class="Shlok">ಭಾಗೀರಥಿ ಸುಖದಾಯಿನಿ ಮಾತ, ಸ್ತವ ಜಲಮಹಿಮಾ ನಿಗಮೇ ಖ್ಯಾತಃ ।</p>
<p class="Shlok">ನಾಹಂ ಜಾನೇ ತವ ಮಹಿಮಾನಂ, ಪಾಹಿ ಕೃಪಾಮಯಿ ಮಾಮಜ್ಞಾನಮ್ ॥</p>
<p class="Text">ಅಂತ್ಯಕಾಲದಲ್ಲಿ ಜಯದೇವರು ತಮ್ಮ ಪತಿಪರಾಯಣಾ ಪತ್ನೀ ಪದ್ಮಾವತೀ ಮತ್ತು ಭಕ್ತ ಪರಾಶರ, ನಿರಂಜನ ಮೊದಲಾದವರ ಜೊತೆಯಲ್ಲಿ ವೃಂದಾವನಕ್ಕೆ ಹೋದರು ಮತ್ತು ಅಲ್ಲಿ ಭಗವಾನ್ ಶ್ರೀಕೃಷ್ಣನ ಮಧುರಲೀಲೆಗಳನ್ನು ದರ್ಶಿಸುತ್ತ ಆನಂದ ಮಗ್ನರಾಗಿರುತ್ತಿದ್ದರು. ಕೊನೆಗೆ ವೃಂದಾವನದಲ್ಲೇ ದಂಪತಿಗಳು ದೇಹತ್ಯಾಗ ಮಾಡಿ ಗೋಲೋಕಕ್ಕೆ ಹೊರಟುಹೋದರು ಎಂದು ಕೆಲವರು ಹೇಳುತ್ತಾರೆ.</p>
<p class="Text">ಕೆಲ-ಕೆಲವರು ಜಯದೇವರು ತಮ್ಮ ಕೇಂದುಬಿಲ್ವ ಗ್ರಾಮದಲ್ಲೇ ಶರೀರವನ್ನು ಬಿಟ್ಟಿದ್ದರು ಹಾಗೂ ಅವರ ಮನೆಯ ಸಮೀಪದಲ್ಲೆ ಅವರ ಸಮಾಧಿ ಮಂದಿರವನ್ನು ಕಟ್ಟಿದರು ಎಂದೂ ಹೇಳುತ್ತಾರೆ.</p>
<p class="Text">ಅದರ ಸ್ಮರಣಾರ್ಥ ಪ್ರತಿವರ್ಷ ಮಾಘಮಾಸದ ಸಂಕ್ರಾಂತಿಯಂದು ಕೇಂದುಬಿಲ್ವದಲ್ಲಿ ಈಗಲೂ ದೊಡ್ಡ ಉತ್ಸವ ನಡೆಯುತ್ತದೆ. ಅದರಲ್ಲಿ ಪ್ರಾಯಶಃ ಲಕ್ಷಕ್ಕಿಂತಲೂ ಹೆಚ್ಚು ಜನರು ಸೇರುತ್ತಾರಂತೆ.</p>
<p class="ChapterEnd para-style-override-2">ಭಗವಂತನಿಗೆ ಮತ್ತು ಅವನ ಭಕ್ತರಿಗೆ ಜಯವಾಗಲಿ<span></span></p>


<p class="Page-Break"> </p>
<p class="Chapter-Heading" id="toc_marker-6">4. ಶ್ರೀರೂಪ-ಸನಾತನ</p>
<p class="Sub-Heading">(1)</p>
<p class="Text">ಯಾವ ಸಮಯದಲ್ಲಿ ಯಾರಾದರು ಈಶ್ವರೋಪಮ ಮಹಾಪುರುಷರ ಆವಿರ್ಭಾವವಾಗುತ್ತದೋ ಅದೇ ಸಮಯದಲ್ಲಿ ಅವರ ಜೊತೆ-ಜೊತೆಗೆ ಜಗತ್ತಿನಲ್ಲಿ ಕೆಲವು ವಿಲಕ್ಷಣ ವಿಭೂತಿಗಳೂ ಅವತರಿಸಿರುತ್ತಾರೆ. ಅವರು ಬೂದಿಮುಚ್ಚಿದ ಕೆಂಡದಂತೆ ಅಲ್ಲಲ್ಲಿ ಅಡಗಿರುತ್ತಾರೆ. ಆದರೆ ಸಮಯ ಬಂದಾಗ ಮಹಾಪುರುಷರ ಸಂಕೇತ ದೊರಕುತ್ತಲೇ ಪ್ರಕಾಶಕ್ಕೆ ಬಂದು ತಮ್ಮ ಪಾವನ ಕಾರ್ಯ ಮಾಡಲು ತೊಡಗುತ್ತಾರೆ. ಶ್ರೀರೂಪ ಮತ್ತು ಶ್ರೀಸನಾತನ ಇಂತಹ ವಿಭೂತಿಗಳಾಗಿದ್ದರು. ಬಂಗಾಲದ ನವದ್ವೀಪ ಹೆಸರಿನ ವಿದ್ಯಾಕೇಂದ್ರದಲ್ಲಿ ನಿಮಾಯ್ ಪಂಡಿತನ ಹೆಸರಿನಿಂದ ಭಗವಾನ್ ಚೈತನ್ಯದೇವನ ಆವಿರ್ಭಾವವಾಗಿತ್ತು, ಇವರ ಲೋಕಪಾವನವಾದ ಲೀಲೆಯಲ್ಲಿ ಸಹಾಯಕರಾಗಲು ಶ್ರೀರೂಪ ಮತ್ತು ಶ್ರೀಸನಾತನರು ಜನ್ಮವೆತ್ತಿದ್ದರು.</p>
<p class="Text">ನಾಲ್ಕುನೂರು ವರ್ಷಗಳು ಕಳೆದುಹೋದವು. ಬಂಗಾಲದ ಸಿಂಹಾಸನದ ಮೇಲೆ ಹುಸೈನಶಾಹ ಹೆಸರಿನ ಓರ್ವ ಮುಸಲ್ಮಾನ ಶಾಸಕನು ಅಧಿಷ್ಠಾತೃನಾಗಿದ್ದನು. ಅವನು ತನ್ನನ್ನು ಬಂಗಾಲದ ಬಾದಶಾ ಎಂದು ಹೇಳುತ್ತಿದ್ದನು. ಬಂಗಾಲದ ರಾಜಧಾನೀ ಆ ಸಮಯದಲ್ಲಿ ರಾಜಮಹಲ್ ಹತ್ತಿರ ನೆಲೆಸಿದ ಗೌಡ ಎಂಬ ಹೆಸರಿನ ನಗರದಲ್ಲಿತ್ತು (ಈ ಗೌಡವು ಈಗ ನಷ್ಟವಾಗಿದೆ) ಬಾದಶಹನು ಮುಸಲ್ಮಾನನಾಗಿದ್ದರೂ ಅವನ ಉಚ್ಚ ಅಧಿಕಾರಿಗಳು ಪ್ರಾಯಶಃ ಹಿಂದೂಗಳೇ ಆಗಿದ್ದರು.</p>
<p class="Text">ಅವಶ್ಯವಾಗಿ ಆ ಹಿಂದುಗಳ ಆಚರಣೆಗಳು ಸ್ವಾಭಾವಿಕವಾಗಿ ಮುಸಲಮಾನರಂತೆ ಆಗಿ ಹೋಗಿದ್ದುವು. ಬಾದಶಹನ ಉಚ್ಚ ಪದಾಧಿಕಾರದಲ್ಲಿ ದಕ್ಷಿಣದ ಇಬ್ಬರು ಬ್ರಾಹ್ಮಣ ಸಹೋದರರು ಮಂತ್ರಿಗಳ ಅಧಿಕಾರದಲ್ಲಿ ಪ್ರತಿಷ್ಠಿತರಾಗಿದ್ದರು. ತಮ್ಮ ಸೀಮೆಯಿಂದ ಬಂದು ಬಂಗಾಲದ ರಾಮಕೇಲಿ ಹೆಸರಿನ ಊರಿನಲ್ಲಿ ಸ್ಥಾಯಿಯಾಗಿದ್ದರು, ಮತ್ತು ತಮ್ಮ ವಿದ್ಯಾ-ಬುದ್ಧಿಗಳಿಂದ ಇಷ್ಟು ದೊಡ್ಡ ಅಧಿಕಾರವನ್ನು ಪಡೆದುಕೊಂಡಿದ್ದರು. ರಾಜ್ಯದಲ್ಲಿ ಇವರು ದಬೀರಖಾನ್ ಮತ್ತು ಸಾಕರ ಮಲ್ಲಿಕ್ ಹೆಸರುಗಳಿಂದ ಪ್ರಸಿದ್ಧರಾಗಿದ್ದರು. ಇವೆರಡೂ ಪದವಿಗಳಾಗಿದ್ದುವು, ಸನಾತನನ ನಿಜವಾದ ಹೆಸರು ‘ಅಮರ’ ಮತ್ತು ರೂಪನ ಹೆಸರು ‘ಸಂತೋಷ’ ಎಂದಿತ್ತು. ಹುಸೈನಶಾಹನು ಇವರನ್ನು ತನ್ನ ಬಲಗೈ ಎಂದು ತಿಳಿಯುತ್ತಿದ್ದನು. ಇವರು ಬಾದಶಹನ ಪ್ರತಿಯೊಂದು ಕಾರ್ಯದಲ್ಲೂ ಸಹಾಯ ಮಾಡುತ್ತಿದ್ದರು ಮತ್ತು ಧನದ ಲೋಭದಿಂದ ಬಾದಶಹನ ಯಾವುದೇ ಅನುಚಿತ ಕಾರ್ಯದ ವಿರೋಧ ಪ್ರಾಯಶಃ ಮಾಡುತ್ತಿರಲಿಲ್ಲ. ಆದರೂ ಹಿಂದೂ ದೇವಾಲಯಗಳನ್ನು ನಷ್ಟಗೊಳಿಸುವುದು, ಗೋ ವಧೆ ಮಾಡುವುದು ಮತ್ತು ದೇಶದ ಲೂಟಿಯೇ ಮೊದಲಾದ ನೃಶಂಸ ನಿಂದನೀಯ ಮುಸಲಮಾನರ ಕೆಲಸಗಳಲ್ಲಿ ಪ್ರತ್ಯಕ್ಷರೂಪದಿಂದ ಭಾಗವಹಿಸುತ್ತಿರಲಿಲ್ಲ. ಆದಾಗ್ಯೂ ಪರೋಕ್ಷರೂಪದಲ್ಲಿ ಇವರಿಗೆ ಎಲ್ಲವೂ ಮಾಡಬೇಕಾಗುತ್ತಿತ್ತು. ವೇಷಭೂಷಣಗಳಿಂದ ಇವರು ಸಂಪೂರ್ಣ ಮುಸಲಮಾನರಂತೆ ಕಂಡು ಬರುತ್ತಿದ್ದರು, ಇವರ ಕಾರ್ಯಗಳೂ ಕೂಡ ಪ್ರಾಯಶಃ ಮುಸಲ್ಮಾನರಂತೆ ಇದ್ದುವು. ಅರ್ಥ(ಹಣ)ಕ್ಕಾಗಿ ಮನುಷ್ಯನು ಏನೇನು ಅನರ್ಥ ಮಾಡುವುದಿಲ್ಲ? ಇಬ್ಬರೂ ಬ್ರಾಹ್ಮಣರಾಗಿದ್ದರೂ ಹಣಕ್ಕಾಗಿ ಇಷ್ಟು ಹೀನಕಾರ್ಯ ಮಾಡಲು ಸಂಕೋಚ ಪಡುತ್ತಿರಲಿಲ್ಲ. ಇವರು ಸಾಕಷ್ಟು ಹಣವನ್ನುಗಳಿಸಿ ರಾಮಕೇಲಿ ಗ್ರಾಮದಲ್ಲಿ ಇವರು ರಾಜರೆಂದೇ ಖ್ಯಾತರಾಗಿದ್ದರು. ಇಷ್ಟೆಲ್ಲ ಆದರೂ ಕೂಡ ಇವರ ಹೃದಯ ಹಿಂದೂ ಭಾವಗಳಿಂದ ತುಂಬಿತ್ತು. ಶ್ರೀರಾಮ-ಶ್ರೀಕೃಷ್ಣರ ಕುರಿತು ಇವರಿಗೆ ಅನುರಾಗವಿತ್ತು! ಬ್ರಾಹ್ಮಣ ಸಾಧುಗಳಲ್ಲಿ ಇವರಿಗೆ ಭಕ್ತಿ ಇತ್ತು. ರಾಮಕೇಲಿ ಗ್ರಾಮದಲ್ಲಿ ಇವರ ಮನೆಯಲ್ಲಿ ಬ್ರಾಹ್ಮಣ-ಸಾಧುಸಂತರ ಜಾತ್ರೆಯೇ ನೆರೆಯುತ್ತಿತ್ತು. ಧನದ ಕೊರತೆ ಇರಲಿಲ್ಲ, ಮನದಲ್ಲಿ ಉದಾರತೆ ಇತ್ತು, ಹಣವನ್ನು ಹಂಚುತ್ತಿದ್ದರು, ಅನೇಕ ಬ್ರಾಹ್ಮಣರ ಪಾಲನೆ-ಪೋಷಣೆ ಇವರ ಮೂಲಕ ಆಗುತಿತ್ತು. ಈ ಪ್ರಕಾರ ಯಾರೇ ಹಿಂದುವು ಇವರಿಂದ ಬೇಸರ ಪಡುತ್ತಿರಲಿಲ್ಲ. ಇವರ ಕಿರಿಯ ತಮ್ಮ ‘ಅನುಪಮನು’ ಮನೆಯಲ್ಲೇ ಇರುತ್ತಿದ್ದನು ಮತ್ತು ಇವರಿಬ್ಬರು ಹೆಚ್ಚಿನ ಸಮಯ ಬಾದಶಹನ ಬಳಿ ಗೌಡದಲ್ಲೇ ಇರುತ್ತಿದ್ದರು.</p>
<p class="Text">ಶ್ರೀಚೈತನ್ಯ ಮಹಾಪ್ರಭುಗಳ ಹೆಸರು ಕೇಳಿ ಅವರ ಕುರಿತು ಸ್ವಾಭಾವಿಕವಾಗಿಯೇ ಇವರಿಗೆ ಶ್ರದ್ಧೆ ಉಂಟಾಯಿತು ಮತ್ತು ಆ ಶ್ರದ್ಧೆಯೇ ಕ್ರಮಶಃ ಹೆಚ್ಚುತ್ತಾ ಒಂದು ಪ್ರಕಾರದ ವಿರಹ ವೇದನೆಯಂತೆ ರೂಪಧರಿಸಿತು. ರಾಜ-ಕಾರ್ಯದಲ್ಲಿ ಸಮಯ ಸಿಗದೇ ಇರುವುದರಿಂದ ಅವರು ನವದ್ವೀಪಕ್ಕೆ ಹೋಗಲಾಗಲಿಲ್ಲ; ಆದರೆ ಅವರ ಮನಸ್ಸು ಶ್ರೀಚೈತನ್ಯಮಹಾಪ್ರಭುಗಳ ಬಳಿಗೆ ತಲುಪಿತ್ತು. ಉತ್ಕಂಠತೆಯಿಂದೊಡ ಗೂಡಿದ ಏಕಾಗ್ರ ಮನಸ್ಸಿನ ಆಕರ್ಷಣೆಯು ತುಂಬಾ ಪ್ರಬಲವಾಗಿರುತ್ತದೆ, ಮನಸ್ಸಿನ ಇಂತಹ ಸ್ಥಿತಿ ಉಂಟಾದಾಗ ಮನೋವಾಂಛಿತ ಪದಾರ್ಥವು ದೊರಕುವುದರಲ್ಲಿ ವಿಳಂಬವಾಗುವುದಿಲ್ಲ. ಯಾವಾಗ ಉತ್ಕಂಠತೆ ಪ್ರಬಲವಾಗುತ್ತದೋ ಆಗ ಪರಮಾತ್ಮನು ಅದನ್ನು ಅವಶ್ಯವಾಗಿ ಪೂರ್ಣಮಾಡುತ್ತಾನೆ. ಆಗ ನಮ್ಮಗಳಿಗೆ ಪರಮಾತ್ಮನ ದರ್ಶನವಾಗದಿರುವ ಕಾರಣವು ಅವನಿಗಾಗಿ ನಮ್ಮ ಮನಸ್ಸಿನಲ್ಲಿ ಪ್ರಬಲ ಉತ್ಕಂಠತೆ ಇಲ್ಲದಿರುವುದೇ ಆಗಿದೆ ಎಂದು ಭಕ್ತರು ಹೇಳುತ್ತಾರೆ.</p>
<p class="Text">ದಬೀರಖಾನ್ ಮತ್ತು ಸಾಕರ ಮಲ್ಲಿಕ್ ಇವರ ತೀವ್ರ ದರ್ಶನಾಭಿಲಾಷೆಯೇ ಶ್ರೀಚೈತನ್ಯ ಮಹಾಪ್ರಭುಗಳ ಮನಸ್ಸನ್ನು ಸೆಳೆದುಕೊಂಡಿತು. ಪ್ರೇಮವು ತುಂಬಾ ಪ್ರಬಲವಾಗಿರುತ್ತದೆ. ಮಹಾಪ್ರಭುಗಳಿಂದ ಈಗ ಇರಲಾಗಲಿಲ್ಲ ಮತ್ತು ಅವರು ವೃಂದಾವನಕ್ಕೆ ಹೋಗುವ ನೆಪದಿಂದ ಗಂಗೆಯ ತೀರದಲ್ಲೇ ನಡೆಯುತ್ತ ಗೌಡದೇಶದ ಸಮೀಪಕ್ಕೆ ಬಂದು ತಲುಪಿದರು.</p>
<p class="Text">ಶ್ರೀಚೈತನ್ಯ ಮಹಾಪ್ರಭುಗಳ ಜೊತೆಗೆ ಸಾವಿರಾರು ಭಕ್ತರಿದ್ದರು. ಅವರು ಹಗಲು - ರಾತ್ರಿ ಪ್ರೇಮದಲ್ಲಿ ಮುಳುಗಿದ್ದು ಶ್ರೀಹರಿಯ ನಾಮ - ಕೀರ್ತನೆ ಮಾಡುತ್ತಿದ್ದರು. ಹರಿನಾಮದ ಗಗನಭೇದಿ ಮಧುರ ಧ್ವನಿಯನ್ನು ಕೇಳಿ ದಿನ ನಿತ್ಯವು ಸಾವಿರಾರು ಸ್ತ್ರೀಪುರುಷರು ದರ್ಶನಕ್ಕಾಗಿ ಬರುತ್ತಿದ್ದರು. ಇವರ ತಂಡವು ಯಾವ ಊರಿನಿಂದ ಮತ್ತು ಯಾವ ಮಾರ್ಗದಿಂದ ಸಾಗುತ್ತಿತ್ತೋ ಆ ಊರಿನ ಮತ್ತು ದಾರಿಯ ಅಸಂಖ್ಯಾತ ಜೀವರ ಬಾಯಿಂದ ಹರಿನಾಮದ ತುಮುಲ ಧ್ವನಿ ಹೊರಡುತ್ತಿತ್ತು. ಹರಿನಾಮದಿಂದ ಆಕಾಶ ಪ್ರತಿಧ್ವನಿಸುತ್ತಿತ್ತು, ದಿಕ್ಕುಗಳು ತುಂಬುತ್ತಿದ್ದುವು. ಇದಲ್ಲದೆ ಭಕ್ತರ ತಾಳ-ಮೃದಂಗದ ಧ್ವನಿಯು ಹರಿನಾಮದ ಧ್ವನಿಯೊಂದಿಗೆ ಸೇರಿ ಹೋಗುವುದರಿಂದ ಯಾರಿಗೂ ಕೂಡ ಬೇರೆ ಶಬ್ದವು ಕೇಳಲು ಅವಕಾಶವೇ ಇರುತ್ತಿರಲಿಲ್ಲ. ಭಕ್ತರ ಉನ್ಮಾದಕಾರೀ ಮಧುರ ನೃತ್ಯದಿಂದ ಧರೆಯ ಪ್ರತಿಯೊಂದು ಧೂಳಿನ ಕಣವು ಪವಿತ್ರವಾಗುತ್ತಿತ್ತು ಮತ್ತು ಅದು ಆಕಾಶಕ್ಕೆ ಹಾರಿ ಎಲ್ಲಿ ಬೀಳುತ್ತಿತ್ತೋ ಅಲ್ಲಿಯ ಪಾಪ-ತಾಪಗಳು ದೂರ ಓಡಿ ಹೋಗುತ್ತಿದ್ದುವು. ಯಾವಾಗ ಮಹಾಪ್ರಭು ಗೌಡದೇಶದ ಬಳಿಗೆ ತಲುಪಿದಾಗ ಅವರ ಗುಂಪಿನ ತುಮುಲ ಹರಿಧ್ವನಿಯಿಂದ ನಗರವೆಲ್ಲ ಪ್ರತಿಧ್ವನಿಸಿತು, ಬಾದಶಹನು ಕೋಲಾಹಲವನ್ನು ಕೇಳಿ ಏನೇ ಆಗಲಿ ಇಂದು ಗೌಡದೇಶದ ಮೇಲೆ ಯಾರೋ ಶತ್ರುಗಳು ಆಕ್ರಮಿಸಿ ಬಂದಿರುವನೆಂದು ಯೋಚಿಸಿದನು, ಅವನಿಗೆ ತುಂಬಾ ಭಯವಾಯಿತು. ಯಾರ ಬಳಿಯಲ್ಲಿ ಎಷ್ಟು ಹೆಚ್ಚು ಧನವಿರುತ್ತದೋ ಅವರಿಗೆ ಅಷ್ಟೇ ಹೆಚ್ಚು ಭಯವೂ ಆಗುತ್ತಿರುತ್ತದೆ. ಶ್ರೀಮಂತರಿಗೆ ಮತ್ತು ರಾಜರುಗಳಿಗೆ ತುಂಬಾ ಸುಖವಿರುತ್ತದೆ, ಎಂದು ಜನಸಾಮಾನ್ಯರು ತಿಳಿದಿರುತ್ತಾರೆ, ಆದರೆ ಆ ಜನರಿಗೆ ಆಗಾಗ ಎಷ್ಟು ಭಯವಾಗುತ್ತದೋ ಅದರ ಕಲ್ಪನೆಯೂ ಕೂಡ ಸಾಧಾರಣ ಜನರು ಮಾಡಲಾರರು. ಹುಸೈನಶಾಹನು ಹೆದರಿ ಕೇಶವ ಹೆಸರಿನ ಓರ್ವ ಉಚ್ಚ ಅಧಿಕಾರಿ ಕರ್ಮಚಾರಿಯನ್ನು ಕರೆದು ಅವನಲ್ಲಿ ಕೋಲಾಹಲದ ಕಾರಣವನ್ನು ಕೇಳಿದನು. ಕೇಶವನು ಹೇಳಿದನು-ಜಹಾಪನಾ! ಹೆದರುವ ಯಾವ ಮಾತೂ ಇಲ್ಲ. ಓರ್ವ ಸಂನ್ಯಾಸಿಯು ತಮ್ಮ ಕೆಲವು ಶಿಷ್ಯರೊಂದಿಗೆ ವೃಂದಾವನಕ್ಕೆ ಹೋಗುತ್ತಿದ್ದಾನೆ, ಅವರ ಕೋಲಾಹಲವು ಕೇಳಿ ಬರುತ್ತಿದೆ. ಇಷ್ಟು ಕೋಲಾಹಲವಾದರೋ ಕೆಲವು ಶಿಷ್ಯರಿಂದಲೇ ಆಗಲಾರದು ಎಂದು ಬಾದಶಹಾನು ಯೋಚಿಸಿದನು. ಕಾರಣವನ್ನು ತಿಳಿದಾಗ ಸಂನ್ಯಾಸಿಯ ಜೊತೆಗೆ ಸಾವಿರಾರು ಜನರು ನಡೆದುಕೊಂಡು ಬರುತ್ತಿದ್ದಾರೆಂದು ತಿಳಿದು ಬಂತು. ಬಾದಶಹನ ಭಯ ದೂರವಾಗಲಿಲ್ಲ, ಅವನು ದಬೀರಖಾನ್ ಮತ್ತು ಸಾಕರಮಲ್ಲಿಕರನ್ನು ಕರೆದು ಸಂನ್ಯಾಸಿಯ ಸಂಬಂಧದಲ್ಲಿ ಕೇಳಿದನು. ಈ ಇಬ್ಬರು ಸಹೋದರರು ಇಷ್ಟರವರೆಗೆ ಮಹಾಪ್ರಭುಗಳ ದರ್ಶನ ಪಡೆದಿರಲಿಲ್ಲ ಆದಾಗ್ಯೂ ಶ್ರೀಚೈತನ್ಯರು ಸಾಕ್ಷಾತ್ ದೇವರ ಅವತಾರವಾಗಿದ್ದಾರೆ ಎಂಬುದು ಇವರ ಪ್ರಗಾಢ ವಿಶ್ವಾಸವಿತ್ತು. ಅವರು ಅನೇಕ ಪ್ರಕಾರದಿಂದ ಮಹಾ ಪ್ರಭುವಿನ ಗುಣ ಗಾನಗೈದು ಬಾದಶಹನಿಗೆ ಹೇಳಿದರು. ಹುಜೂರ್! ಸಾಕ್ಷಾತ್ ಭಗವಂತನು ಧರಾತಲದಲ್ಲಿ ಅವತರಿಸಿ ಸಂನ್ಯಾಸಿಯ ವೇಷದಲ್ಲಿ ತಿರುಗುತ್ತಿರುವನೆಂದು ಗೊತ್ತಾಗುತ್ತದೆ, ಯಾರ ಅನುಗ್ರಹದಿಂದ ನೀವು ಇಂದು ಗೌಡದೇಶದ ಬಾದಶಹರಾಗಿದ್ದಿರೋ ಆ ಭಗವಂತನೇ ಇಂದು ನಿಮ್ಮ ಬಾಗಿಲಿಗೆ ಆಗಮಿಸಿದ್ದಾನೆ. ಭಗವಂತನ ಲೀಲೆ ವಿಚಿತ್ರವಾದುದು. ಈ ಪ್ರಕಾರದ ಮಾತುಗಳನ್ನು ಕೇಳಿ ಬಾದಶಹನು ಶಾಂತನಾಗಿದ್ದನು ಹಾಗೂ ನಮ್ರತೆಯಿಂದ ಹೇಳಿದನು-ನನಗೂ ಹೀಗೆ ತಿಳಿದು ಬರುತ್ತಿದೆ. ನಾನು ಗೌಡದೇಶದ ಬಾದಶಹನಾಗಿದ್ದೇನೆ. ಲಕ್ಷಾಂತರ ಜನರನ್ನು ಕೊಲ್ಲಲು-ಸುಡಲು ಅಧಿಕಾರವನ್ನು ಪಡೆದಿದ್ದೇನೆ. ಆದರೆ ನಾನು ಓರ್ವ ನೌಕರನಿಗೂ ಕೂಡ ಒಂದು ದಿನದ ಕೂಲಿ ಕೊಡದಿದ್ದರೆ ಅವನು ತನ್ನ ಇಚ್ಛೆಯಿಂದ ಯಾವ ಮಾತನ್ನು ಕೇಳುವುದಿಲ್ಲ. ಅಲ್ಲದೇ ನಾನು ನನ್ನ ಸೇನೆಗೆ ಆರು ತಿಂಗಳು ಸಂಬಳ ಕೊಡದಿದ್ದರೆ ಅವರೇ ನನ್ನನ್ನು ಕೊಲೆಮಾಡಲು ಹಂಚಿಕೆ ಹೂಡಬಹುದು. ಆದರೆ ಈ ಬಡ ಫಕೀರನ ಬಳಿ ಒಂದು ಕವಡೆಕಾಸೂ ಇಲ್ಲದಿದ್ದರೂ ಸಾವಿರಾರು ಜನರು ತಮ್ಮ ಮನೆ-ಮಠ ಬಿಟ್ಟು, ಹಸಿವು-ಬಾಯಾರಿಕೆಗಳನ್ನು ಮರೆತು ದಾಸರಾಗಿ ಜೊತೆಗೆ ತಿರುಗುತ್ತಿದ್ದಾರಲ್ಲ! ಆಶ್ಚರ್ಯದ ಮಾತಾಗಿದೆ! ದೇವರಲ್ಲದೆ ಇಂತಹ ಶಕ್ತಿಯು ಯಾರಲ್ಲಿ ಇರಬಲ್ಲದು?</p>
<p class="Text">ಬಾದಶಹನಾದರೋ ತುಂಬಾ ಒಳ್ಳೆಯ ಮಾತನ್ನೇ ಹೇಳಿದನು, ಆದರೆ ಅವರಿಬ್ಬರು ಸಹೋದರರ ಮನದಲ್ಲಿ-ಎಲ್ಲಾದರು ಈ ಸ್ವೇಚ್ಛಾಚಾರೀ ಮುಸಲ್ಮಾನ ಬಾದಶಹನು ಮಹಾಪ್ರಭುವಿನ ತಂಡಕ್ಕೆ ಏನಾದರು ಕಷ್ಟಕೊಟ್ಟರೆ ಎಂಬ ಭಯವು ಇತ್ತು. ಮಹಾಪ್ರಭು ಇಲ್ಲಿಂದ ಬೇಗನೇ ಹೊರಟುಹೋದರೆ ಚೆನ್ನಾಗಿತ್ತು ಎಂದು ಅವರು ಬಯಸುತ್ತಿದ್ದರು. ಆದರೆ ಪ್ರಭುದರ್ಶನ ಮಾಡಲಿಕ್ಕಾಗಿ ದೀನರಾದ ಇವರ ಮನದಲ್ಲಿ ಹೆಚ್ಚಿನ ಉತ್ಕಂಠತೆ ಇತ್ತು. ಅದಕ್ಕಾಗಿ ಹೊರಗಿಂದ ಹೊರಗೆ ಅವರನ್ನು ಕಳಿಸಲು ಬಯಸುತ್ತಿರಲಿಲ್ಲ.</p>
<p class="Text">ಮಹಾಪ್ರಭುಗಳು ಗೌಡದೇಶಕ್ಕೆ ಬಂದು ತಲುಪಿದರು, ಅವರು ದರ್ಶನ ಕೊಡದೇ ಹೋಗುವುದು ಅಷ್ಟರಲ್ಲೇ ಇತ್ತು, ಅವರಾದರೋ ಈ ಅಣ್ಣ-ತಮ್ಮಂದಿರನ್ನು ಸಂಸಾರ ಕೂಪದಿಂದ ಮೇಲಕ್ಕೆತ್ತಲು ಬಂದಿದ್ದರು. ರಾತ್ರಿಯಲ್ಲಿ ಮಹಾಪ್ರಭುಗಳ ಸನ್ನಿಧಿಗೆ ತಲುಪಿದರು. ಮಹಾಪ್ರಭುಗಳು ತಮ್ಮ ಪ್ರಿಯತಮ ಪರಮಾತ್ಮನ ಪ್ರೇಮದಲ್ಲಿ ಸಮಾಸ್ಥರಾಗಿದ್ದರು, ಶ್ರೀನಿತ್ಯಾನಂದರು ಪ್ರಯತ್ನಮಾಡಿ ಅವರ ಸಮಾಯನ್ನು ಭಂಗಗೊಳಿಸಿ ಸಹೋದರರಿಬ್ಬರ ಪರಿಚಯಮಾಡಿಕೊಟ್ಟರು. ಇಬ್ಬರೂ ಬಾಯಲ್ಲಿ ಹುಲ್ಲುಕಚ್ಚಿ, ಸೊಂಟಕ್ಕೆ ಬಟ್ಟೆ ಸುತ್ತಿಕೊಂಡು ಮಹಾಪ್ರಭುಗಳ ಚರಣಗಳಲ್ಲಿ ಹೊರಳಾಡಿದರು ಹಾಗೂ ಹೇಳಿದರು-ಪ್ರಭುವೇ! ನೀವು ಪತಿತ ಮತ್ತು ದೀನರ ಪರಿತ್ರಾಣ ಮಾಡಲೆಂದೇ ಭೂಮಿಯಲ್ಲಿ ಪದಾರ್ಪಣಮಾಡಿದ್ದೀರಿ, ನಮ್ಮಂತಹ ದಯನೀಯ ಪತಿತರು ನಿಮಗೆ ಬೇರೆಲ್ಲಿ ಸಿಗಬಹುದು! ನೀವು ಜಗಾಯಿ-ಮಧಾ ಈ ಇವರ ಉದ್ಧಾರ ಮಾಡಿದಿರಿ, ಆದರೆ ಅವರಾದರೋ ಅಜ್ಞಾನದಿಂದ ಪಾಪ ಮಾಡುತ್ತಿದ್ದರು. ಉದ್ಧಾರವಾದರೋ ಎಲ್ಲಕ್ಕಿಂತ ಮೊದಲು ನಮ್ಮದಾಗಬೇಕು, ಏಕೆಂದರೆ ನಾವಾದರೋ ತಿಳಿದು-ತಿಳಿದು ಪಾಪಮಾಡಿದ್ದೇವೆ, ವಾಸ್ತವಿಕ ಪತಿತರಾದರೋ ನಾವೇ ಆಗಿದ್ದೇವೆ. ಸ್ವಾಮಿ! ಈಗ ನೀವಲ್ಲದೆ ನಮಗೆ ಬೇರೆ ಆಸರೆ ಇಲ್ಲವೇ ಇಲ್ಲ.</p>
<p class="Text">ಧನ, ಜನ ಮತ್ತು ಅಧಿಕಾರ ಬಲದಿಂದ ಮನುಷ್ಯನು ಬಹಳ ಅಭಿಮಾನಿಯಾಗುತ್ತಾನೆ. ನನಗೆ ಸಮಾನರು ಜಗತ್ತಿನಲ್ಲಿ ಯಾರೂ ಇಲ್ಲವೆಂದು ಅವನು ತಿಳಿದುಕೊಳ್ಳುತ್ತಾನೆ. ಎಲ್ಲಿಯವರೆಗೆ ಅವನ ಈ ವಿಷಯ-ಬಲದ ಮೇಲೆ ಭರವಸೆ ಇರಿಸುತ್ತಾನೋ ಅಲ್ಲಿಯವರೆಗೆ ಅವನಿಗೆ ಭಕ್ತಿಯ ಪ್ರಾಪ್ತಿಯಾಗುವುದಿಲ್ಲ; ಆದರೆ ಯಾವಾಗ ಅವನು ಜಗತ್ತಿನ ಸಮಸ್ತ ವಿಷಯಗಳ ಬಲವನ್ನು ಬಿಟ್ಟು ಪರಮಾತ್ಮನೋರ್ವನ ಪ್ರಬಲವಾದ ಬಲದಮೇಲೆ ಭರವಸೆ ಇರಿಸುತ್ತಾನೋ, ಆಗ ಸಫಲತೆಯು ತತ್ಕಾಲದಲ್ಲಿಯೇ ಅವನ ಮುಂದೆ ನಿಲ್ಲುತ್ತದೆ.</p>
<p class="Shlok">ಜಬಲಗ ಗಜ ಬಲ ಅಪನೋ ಬರತ್ಯೋ, ನೇಕ ಸರ್ಯೋ ಕಾಮ ।</p>
<p class="Shlok">ನಿರ್ಬಲ ಹೈ ಬಲರಾಮ ಪುಕಾರ್ಯೋ, ಆಯೆ ಆಧೇ ನಾಮ ॥</p>
<p class="Text">ದಬೀರಖಾನ್ ಮತ್ತು ಸಾಕರ್ಮಲ್ಲಿಕ ಗೌಡದೇಶದ ಹರ್ತಾ, ಕರ್ತಾ, ವಿಧಾತರಾಗಿದ್ದರು. ಸಮಸ್ತ ಬಂಗಾಲದ ಮೇಲೆ ಒಂದು ರೀತಿಯಿಂದ ಇವರ ಪ್ರಭುತ್ವವೇ ಇತ್ತು. ಓರ್ವ ಬಾದಶಹನನ್ನು ಬಿಟ್ಟು ಬೇರೆ ಎಲ್ಲವೂ ಇವರ ಅಧೀನದಲ್ಲಿತ್ತು. ಇಷ್ಟು ಬಲಶಾಲಿಗಾಗಿದ್ದರೂ ಪ್ರಭು ಕೃಪೆಯನ್ನು ಪಡೆಯುವ ಒಂದೇ ಸಾಧನೆಯು ಕೇವಲ ದೀನತೆಯೇ ಆಗಿತ್ತು. ಅವರು ಅದನ್ನೇ ತನ್ನದಾಗಿಸಿಕೊಂಡು ಮೂರ್ತಿಮಂತ ದೈನ್ಯರಾಗಿ ಇಬ್ಬರೂ ಮಹಾಪ್ರಭುವಿನ ಚರಣಗಳಲ್ಲಿ ಹೊರಳಾಡಿದರು. ಪ್ರಭುವಿನ ಬಳಿ ಅವರು ಏನು ಹೇಳಿದರೋ ಅದು ಅವರ ಹೃದಯದ ಯಥಾರ್ಥ ಮಾತುಗಳಾಗಿದ್ದುವು. ಎಲ್ಲಾ ಶಬ್ದಗಳಲ್ಲಿ ಛಲ ಅಥವಾ ಅತ್ಯುಕ್ತಿ ಇರಲಿಲ್ಲ. ವಾಸ್ತವವಾಗಿಯೇ ಅವರು ತಮ್ಮನ್ನು ಜಗತ್ತಿನಲ್ಲಿ ಎಲ್ಲರಿಗಿಂತ ಹೆಚ್ಚು ದೀನರು ಮತ್ತು ಅಭಾಗ್ಯರೆಂದು ತಿಳಿಯುತ್ತಿದ್ದರು. ಭಗವಂತನಿಗೆ ಇಂತಹ ದೀನತೆಯೇ ಹೆಚ್ಚು ಪ್ರಿಯವಾಗಿರುತ್ತದೆ.</p>
<p class="Text">ಚೈತನ್ಯ ಮಹಾಪ್ರಭುಗಳು ಅವರ ನಿಷ್ಕಪಟ ದೀನತೆಯನ್ನು ನೋಡಿ ಮುಗ್ಧರಾದರು, ದಯೆಯಿಂದ ಅವರ ಹೃದಯ ದ್ರವಿತವಾಯಿತು. ಅವರು ಹೇಳಿದರು - ಏಳಿರಿ! ದೀನತೆಯನ್ನು ದೂರ ಸರಿಸಿರಿ! ನಿಮ್ಮ ಈ ದೀನತೆಯನ್ನು ಕಂಡು ನನ್ನ ಹೃದಯ ವಿದೀರ್ಣವಾಗುತ್ತಿದೆ, ನೀವು ನನಗೆ ತುಂಬಾ ಪ್ರಿಯರಾಗಿದ್ದೀರಿ. ನಾನು ನಿಮ್ಮಿಬ್ಬರನ್ನು ಭೇಟಿಯಾಗಲು ಇಲ್ಲಿಗೆ ಬಂದಿರುವೆನು. ನೀವು ನಿಶ್ಚಿಂತರಾಗಿರಿ, ಬೇಗನೇ ನಿಮ್ಮಮೇಲೆ ಶ್ರೀಕೃಷ್ಣನ ಕೃಪೆ ಉಂಟಾಗುವುದು. ಇಂದಿನಿಂದ ನಿಮ್ಮ ಹೆಸರು ‘ಸನಾತನ’ ಮತ್ತು ‘ರೂಪ’ ಎಂದಾಯಿತು. ಮಹಾಪ್ರಭುಗಳ ವಚನಗಳನ್ನು ಕೇಳಿ ಸನಾತನ ಮತ್ತು ರೂಪ ಇವರ ಹೃದಯ ಆನಂದದಿಂದ ತುಂಬಿ ಬಂತು ಮತ್ತು ಅವರು ಕೃತಜ್ಞತೆಯಿಂದೊಡಗೂಡಿದ ದೃಷ್ಟಿಯಿಂದ ಮಹಾಪ್ರಭುಗಳ ಮುಖಕಮಲವನ್ನು ನೆಟ್ಟ ನೋಟದಿಂದ ನೋಡ ತೊಡಗಿದರು. ಇವರು ಸಾಕ್ಷಾತ್ ಭಗವಂತನೇ ಆಗಿದ್ದಾರೆಂಬ ವಿಶ್ವಾಸ ಅವರಿಗೆ ದೃಢವಾಯಿತು. ವಾಸ್ತವವಾಗಿ ಅವರು ಆ ಸಮಯದಲ್ಲಿ ಮಹಾಪ್ರಭುಗಳಲ್ಲಿ ಶ್ರೀಕೃಷ್ಣನನ್ನೇ ನೋಡಿದ್ದರು. ಅವರ ಜೀವನ-ಧಾರೆಯ ದಿಶೆಯೇ ಪ್ರಾಯಶಃ ಬದಲಾಯಿತು.</p>
<p class="Text">ಇದಾದನಂತರ ಮಹಾಪ್ರಭುಗಳು ಸನಾತನನೊಂದಿಗೆ ವಿಚಾರ ವಿಮರ್ಶೆ ಗೈದು ಇಷ್ಟು ಜನರೊಂದಿಗೆ ವೃಂದಾವನಕ್ಕೆ ಹೋಗುವ ವಿಚಾರವನ್ನು ಬಿಟ್ಟು ಹಿಂದಕ್ಕೆ ನೀಲಾಚಲದತ್ತ ಹೊರಟು ಹೋದರು.</p>
<p class="Text">ಇತ್ತ ರೂಪ-ಸನಾತನರ ಸ್ಥಿತಿಯು ಬೇರೆಯೇ ಆಯಿತು. ವೈರಾಗ್ಯ ಉಕ್ಕಿ ಬಂತು. ರಾಜ್ಯ ವೈಭವ ಮತ್ತು ಮಂತ್ರಿತ್ವದಿಂದ ಮನಸ್ಸು ತೊಡೆದುಹೋಯಿತು. ಒಂದು ಕ್ಷಣದಾದರೂ ರಾಜಕಾರ್ಯದಲ್ಲಿ ಇರುವುದು ಅವರಿಗೆ ನರಕಯಾತನೆಯಂತೆ ದುಃಖ ದಾಯಕವಾಯಿತು. ಅವರು ಮುಸಲ್ಮಾನ ಬಾದಶಹನ ಹಿಡಿತದಿಂದ ಹೊರಬರುವ ಉಪಾಯವನ್ನು ಯೋಚಿಸತೊಡಗಿದರು. ರೂಪನಾದರೋ ಸನಾತನನ ಅನುಮತಿಯಿಂದ ರಜೆಯನ್ನು ಪಡೆದು ತನ್ನ ಮನೆ ರಾಮಕೇಲಿಗಾಗಿ ಹೊರಟು ಹೋದನು. ಸನಾತನನು ಕಾಯಿಲೆಯ ನೆಪಗೈದು ತಮ್ಮ ಮನೆಯಲ್ಲೇ ಇರತೊಡಗಿದನು. ರೂಪನು ಮನೆಗೆ ಹೋಗಿ ನೋಡಿದಾಗ ಅವನ ಸುತ್ತಲು ಕಾಡ್ಗಿಚ್ಚಿನಂತೆ ಧಗ-ಧಗನೆ ಉರಿಯುವಂತೆ ಕಂಡುಬಂತು, ಯಾವ ವಿಲಾಸ ಸಾಮಗ್ರಿಗಳನ್ನು ಸಂಗ್ರಹಿಸಿಲಿಕ್ಕಾಗಿ ಹಿರಿದಾದ ಪ್ರಯಾಸಮಾಡಿತ್ತೋ ಅದೇ ಸಾಮಗ್ರಿಗಳು ಇಂದು ಅವನಿಗೆ ವಿಷದಂತೆ ಕಂಡು ಬರತೊಡಗಿದುವು. ಧನ-ಸಂಪತ್ತಿನ ಭಂಡಾರವು ಸ್ಮಶಾನದಂತೆ ಕಂಡುಬಂತು ಮತ್ತು ದೊಡ್ಡ-ದೊಡ್ಡ ಸುಂದರ ಅರಮನೆಗಳು ಶೂನ್ಯದಂತೆ ತಿಳಿದುಬರಹತ್ತಿದವು. ವೈರಾಗ್ಯದ ಶುಭ-ಸಂಚಾರವಾದಾಗ ಇಂತಹ ಸ್ಥಿತಿ ಉಂಟಾಗುತ್ತದೆ. ರೂಪನು ಇಬ್ಬರು ಗುಪ್ತಚರರನ್ನು ಮಹಾಪ್ರಭುಗಳ ಬಳಿಗೆ ನೀಲಾಚಲಕ್ಕೆ ಕಳಿಸಿಕೊಟ್ಟು ಅವರಿಗೆ ಮಹಾಪ್ರಭುಗಳು ವೃಂದಾವನದತ್ತ ಪ್ರಯಾಣ ಮಾಡುತ್ತಲೇ ಶೀಘ್ರವಾಗಿ ಮರಳಿ ಬಂದು ನನಗೆ ಸೂಚಿಸಬೇಕೆಂದು ಎಚ್ಚರಿಕೆ ಕೊಟ್ಟನು. ಇದರ ಮಧ್ಯೆ ಧನ-ಸಂಪತ್ತನ್ನು ಬಡಬಗ್ಗರಿಗೆ ಹಂಚಿ ರೂಪನು ವೃಂದಾವನಕ್ಕೆ ಹೋಗುವ ಸಿದ್ಧತೆಯಲ್ಲಿ ತೊಡಗಿದನು. ಇವನ ತಮ್ಮನ ಹೆಸರು ಅನುಪಮವೆಂದಿತ್ತು, ಅವನು ಮೊದಲಿನಿಂದಲೇ ತುಂಬಾ ಶ್ರದ್ಧಾಳುವಾಗಿದ್ದನು. ಅವನೂ ಕೂಡ ಅಣ್ಣನೊಂದಿಗೆ ಮನೆ ಬಿಡುವ ಸಿದ್ಧತೆ ಮಾಡಿಕೊಂಡನು. ರೂಪ-ಸನಾತನರಿಗೆ ಯಾವುದೇ ಸಂತಾವಿರಲಿಲ್ಲ, ಅನುಪಮನಿಗೆ ‘ಜೀವ’ ಹೆಸರಿನ ಓರ್ವ ಪುತ್ರನಿದ್ದನು, ಅವನಿಗೆ ಅಲ್ಪ-ಸ್ವಲ್ಪ ಧನವನ್ನಿತ್ತು ಉಳಿದ ಎಲ್ಲ ಧನವನ್ನು ದಾನಗೈದರು. ಇಷ್ಟರಲ್ಲಿ ಸನಾತನನನ್ನು ಬಾದಶಹನು ಬಂಧಿಸಿದನು ಎಂಬ ಸುದ್ದಿ ಮುಟ್ಟಿತು. ತಿಳಿದಿರುವ ವಿಚಾರವೇ ಆಗಿತ್ತು. ರೂಪ ಮತ್ತು ಅನುಪಮರು ಬೇಗನೇ ಹೊರಟು ಹೋಗುವ ವಿಚಾರಗೈದು, ಗುಪ್ತಚರರು ನೀಲಾಚಲದಿಂದ ಮರಳುತ್ತಲೇ ಮಹಾಪ್ರಭುಗಳು ವೃಂದಾವನ-ಗಮನದ ಮಾತನ್ನು ಕೇಳಿಕೊಂಡು ಇಬ್ಬರೂ ಸಹೋದರರು ವೃಂದಾವನದತ್ತ ನಡೆದರು. ಹೋಗುವ ಸಮಯದಲ್ಲಿ ಸನಾತನನಿಗೆ- ‘ನಾವಿಬ್ಬರು ವೃಂದಾನನಕ್ಕೆ ಹೋಗುತ್ತಿದ್ದೇವೆ. ಯಾವ ಪ್ರಕಾರದಿಂದಲಾದರೂ ಬಂಧನದಿಂದ ಬಿಡುಗಡೆಹೊಂದಿ ನೀವೂ ಕೂಡ ಬೇಗನೇ ಬನ್ನಿರಿ, ಆವಶ್ಯಕ ಖರ್ಚಿಗಾಗಿ ಹತ್ತು ಸಾವಿರ ರೂಪಾಯಿಗಳನ್ನು ಮೋದಿಯವರಲ್ಲಿ ಇರಿಸಲಾಗಿದೆ’ ಎಂಬ ಒಕ್ಕಣೆಯ ಪತ್ರವನ್ನು ಬರೆದಿಟ್ಟರು.</p>
<p class="Text">ಸದಾಕಾಲ ಶ್ರೀಮಂತಿಕೆಯ ಗತ್ತಿನಿಂದ ಇರುವ ರೂಪ ಮತ್ತು ಅನುಪಮರ ಸ್ಥಿತಿ ಇಂದು ವಿಚಿತ್ರವಾಯಿತು. ಅವರು ಎಲ್ಲ ಬಟ್ಟೆಗಳನ್ನು ಆಭೂಷಣಗಳನ್ನು ಕಳಚಿ ಎಸೆದು ಬಿಟ್ಟರು, ಶರೀರದ ಮೇಲೆ ಹರಿದ ಬಂದು ಗೋದಡಿ ಮತ್ತು ಸೊಂಟದಲ್ಲಿ ಒಂದು ಕೌಪೀನ ಮಾತ್ರವಿದೆ. ಹಸಿವು-ಬಾಯಾರಿಕೆಯ ಮತ್ತು ನಿದ್ದೆಯ ಯಾವ ಪರಿವೆಯೂ ಇಲ್ಲ, ಬಳಿಯಲ್ಲಿ ಒಂದು ಕವಡೆ-ಕಾಸೂ ಇಲ್ಲ. ಇಂದು ರೂಪ ಮತ್ತು ಅನುಪಮರು ದೀನರಲ್ಲಿ ದೀನರಾಗಿ ಎಲ್ಲ ಕಷ್ಟಗಳನ್ನು ಆನಂದದಿಂದ ಸಹಿಸುತ್ತ ಕಾಲುನಡಿಗೆಯಲ್ಲೇ ಸಾಗುತ್ತಿದ್ದಾರೆ. ತನ್ನಿಂದ-ತಾನೇ ಏನಾದರೂ ತಿನ್ನಲು ದೊರಕಿದರೆ ಅದರಿಂದ ಉದರ ಪೂರ್ತಿಗೈದು ರಾತ್ರಿಯಲ್ಲಿ ಬೇಕಾದ ಕಡೆ ಬಿದ್ದುಕೊಳ್ಳುತ್ತಿದ್ದರು. ಆದರೆ ಅವರ ಮನಸ್ಸಿನಲ್ಲಿ ಯಾವುದೇ ದುಃಖವಿಲ್ಲ, ಪ್ರಭುವಿನ ಚರಣಕಮಲದ ದರ್ಶನದ ಇಚ್ಛೆಯು ಅವರನ್ನು ಹುಚ್ಚರನ್ನಾಗಿಸಿತ್ತು. ಮನಸ್ಸಿನಲ್ಲಿ ಹೊಸ-ಹೊಸ ಹುರುಪು ಏಳುತ್ತಿದೆ, ಹೇಗೆ-ಹೇಗೆ ಮುಂದರಿಯುತ್ತಾರೋ ಹಾಗೆ-ಹಾಗೇ ಅವರ ಉತ್ಸಾಹವು ವೃದ್ಧಿಯಾಗುತ್ತದೆ. ಉದ್ದೇಶ ಒಂದೇ, ಲಕ್ಷ್ಯ ಒಂದೇ, ಆಸೆ ಒಂದೇ ಮತ್ತು ಭರವಸೆಯೂ ಒಂದೇ ಆಗಿದೆ; ಪ್ರಭುವಿನ ಸುಂದರ ಚರಣಾರವಿಂದದ ದರ್ಶನದಲಾಲಸೆ.</p>
<p class="Text">ನಡೆಯುತ್ತ-ನಡೆಯುತ್ತ ಇಬ್ಬರೂ ಸಹೋದರರು ಪ್ರಯಾಗವನ್ನು ತಲುಪಿದರು. ಅಲ್ಲಿಗೆ ಹೋಗುತ್ತಲೇ ಮಹಾಪ್ರಭುಗಳು ಇಲ್ಲೇ ಇದ್ದಾರೆಂಬ ಸುಳಿವು ಸಿಕ್ಕಿತು. ಎಲ್ಲಿ ಹೊಗೆ ಇದೆಯೋ ಅಲ್ಲಿ ಬೆಂಕಿಯು ಅವಶ್ಯವಾಗಿದೆ-ಈ ನ್ಯಾಯದಿಂದ ಎಲ್ಲಿ ಲಕ್ಷಾಂತರ ಸ್ತ್ರೀ-ಪುರುಷರು ಪ್ರೇಮದಲ್ಲಿ ಉನ್ಮತ್ತರಾಗಿ ಅನವರತ ಹರಿನಾಮದ ತುಮಲ ಗರ್ಜನೆಯಿಂದ ಜಗತ್ತನ್ನು ಪಾವನಗೊಳಿಸುವರೋ ಅಲ್ಲಿ ಶ್ರೀಚೈತನ್ಯ ಮಹಾಪ್ರಭುಗಳು ಇದ್ದಾರೆ ಎಂದು ತಿಳಿದುಕೊಳ್ಳಬೇಕು.</p>
<p class="Text">ಗಂಗೆ ಮತ್ತು ಯಮುನೆಯರು ಪ್ರಯಾಗವನ್ನು ತಮ್ಮ ಪ್ರವಾಹದಿಂದ ಮುಳುಗಿಸದೆ ಹೋದುವು; ಆದರೆ ಕೃಷ್ಣಪ್ರೇಮದ ನೆರೆಯಿಂದ ಪ್ರಭುವು ಮುಳುಗಿಸಿಬಿಟ್ಟರು, ಮಹಾ ಪ್ರಭುಗಳ ಉದ್ದೇಶವೇ ಪ್ರೇಮದ ಪ್ರವಾಹದಲ್ಲಿ ಜಗತ್ತನ್ನು ಹರಿಸಿಬಿಡುವುದಾಗಿತ್ತು.</p>
<p class="Text">ಈರ್ವರು ಸಹೋದರರು ಮಹಾಪ್ರಭುಗಳ ಬಳಿಗೆ ತಲುಪಿದರು. ಚೈತನ್ಯರು ಆಗ ಬಿಂದುಮಾಧವನ ದರ್ಶನಮಾಡುತ್ತ ಪ್ರೇಮಾವೇಶದಲ್ಲಿ ಕುಣಿಯುತ್ತಿದ್ದರು. ಸಹೋದರರಿಬ್ಬರೂ ದೂರದಿಂದಲೇ ಅದ್ಭುತ ಪ್ರೇಮ-ಲೀಲೆಯ ಚಮತ್ಕಾರವನ್ನು ನೋಡಿದರು. ಯಾವಾಗ ಮಹಾಪ್ರಭುಗಳು ಬಿಡದಿಗೆ ತೆರಳಿದರೋ ಆಗ ಮಧ್ಯಾಹ್ನದ ಸಮಯದಲ್ಲಿ ಏಕಾಂತವೆಂದು ತಿಳಿದು ಸಹೋದರೀರ್ವರೂ ಜಗತ್ತಿನ ಅತೀ ದೀನ ಮತ್ತು ದುರ್ಬಲರಂತೆ ನಡುಗತ್ತ, ಅಳುತ್ತ ಎದ್ದು-ಬಿದ್ದು ಮಹಾಪ್ರಭುಗಳ ಚರಣಗಳಲ್ಲಿ ಹೋಗಿ ಬಿದ್ದು ಬಿಟ್ಟರು ಹಾಗೂ ಇಬ್ಬರೂ ಪ್ರೇಮದ ಆವೇಶದಲ್ಲಿ ಉನ್ಮತ್ತರಂತಾದರು. ಕೆಲ ಸಮಯದ ನಂತರ ಧೈರ್ಯ ತಂದುಕೊಂಡು ಹೇಳುತ್ತಾರೆ-</p>
<p class="Text">ಹೇ ದೀನದಯಾಮಯ! ಹೇ ಪತಿತಪಾವನಾ!! ಹೇ ನಾಥಾ!!! ನಮ್ಮಂತಹ ಪತಿತರಿಗೆ ನೀವಲ್ಲದೆ ಬೇರೆ ಯಾರು ಆಶ್ರಯನೀಡುವರು?</p>
<p class="Text">ಮಹಾಪ್ರಭುಗಳು ಇದಕ್ಕಿಂತ ಮೊದಲು ಕೇವಲ ಒಂದು ದಿನ ರಾತ್ರಿಯ ಸಮಯದಲ್ಲಿ ರೂಪನನ್ನು ನೋಡಿದ್ದರು, ಆದರೆ ಈಗ ಅವನನ್ನು ನೋಡುತ್ತಲೇ ತಕ್ಷಣ ಗುರುತಿಸಿ ಮಹಾಪ್ರಭುಗಳು ನಗುತ್ತ ಹೇಳಿದರು-</p>
<p class="Text">ಏಳು! ಏಳಯ್ಯ! ರೂಪನೇ! ದೀನತೆಯನ್ನು ತ್ಯಜಿಸು, ನಿಮ್ಮಗಳ ಮೇಲೆ ಶ್ರೀಕೃಷ್ಣನ ಅಪಾರಕೃಪೆ ಇದೆ. ಆದ್ದರಿಂದಲೇ ನಿಮ್ಮನ್ನು ಅವನು ವಿಷಯ ಕೂಪದಿಂದ ಎತ್ತಿಕೊಂಡಿರುವನು. ರೂಪನೇ! ‘ಭಗವಂತನಿಗೆ ಭಕ್ತರು ಎಷ್ಟು ಪ್ರಿಯರಾಗಿದ್ದಾರೋ ಅಷ್ಟು ಬೇರೆ ಯಾವುದೂ ಇಲ್ಲ’. ಭಗವಂತನೇ ಹೇಳಿರುವನು-</p>
<p class="Shlok">ನ ಮೇಽಭಕ್ತಶ್ಚತುರ್ವೇದೀ ಮದ್ಭಕ್ತಃ ಶ್ವಪಚಃ ಪ್ರಿಯಃ ।</p>
<p class="Shlok">ತಸ್ಮೈ ದೇಯಂ ತತೋ ಗ್ರಾಹ್ಯಂ ಸ ಚ ಪೂಜ್ಯೋಯಥಾ ಹ್ಯಹಮ್ ॥</p>
<p class="Text">ನಾಲ್ಕು-ವೇದಗಳನ್ನು ಬಲ್ಲವನಾದರೂ ಒಂದು ವೇಳೆ ನನ್ನ ಭಕ್ತನಲ್ಲವಾದರೆ ಅವನು ನನಗೆ ಪ್ರಿಯನಲ್ಲ, ಆದರೆ ನನ್ನ ಭಕ್ತನಾದ ಚಾಂಡಾಲನಾದರೂ ನನಗೆ ಪ್ರಿಯನಾಗಿದ್ದಾನೆ, ಅವನಿಗೆ ನನ್ನ ಪ್ರೇಮವನ್ನು ಕೊಡುತ್ತೇನೆ ಮತ್ತು ಅವನಿಂದ ಪ್ರೇಮವನ್ನು ಸ್ವೀಕರಿಸುತ್ತೇನೆ. ಜಗತ್ತಿನಲ್ಲಿ ಯಾವ ಪ್ರಕಾರ ನಾನು ಎಲ್ಲರಿಗೂ ಪೂಜ್ಯನಾಗಿದ್ದೇನೋ ಅದೇ ಪ್ರಕಾರ ನನ್ನ ಭಕ್ತನೂ ಆಗಿದ್ದಾನೆ.’ ಈ ಶ್ಲೋಕವನ್ನು ಹೇಳಿ ಮಹಾಪ್ರಭುಗಳು ಪ್ರೇಮದಿಂದ ಕಣ್ಣೀರನ್ನು ಸುರಿಸುತ್ತಿರುವ ಬಂಧುಗಳಿಬ್ಬರನ್ನು ಬಲವಂತನಾಗಿ ಎದೆಗಪ್ಪಿಕೊಂಡರು ಮತ್ತು ತಮ್ಮ ಬಳಿಯಲ್ಲಿ ಕುಳ್ಳಿರಿಸಿಕೊಂಡು ಸಮಸ್ತ ವೃತ್ತಾಂತವನ್ನು ಕೇಳತೊಡಗಿದರು. ರೂಪನು ಹೇಳಿದನು-</p>
<p class="Text">ಪ್ರಭುವೇ! ಸನಾತನನನ್ನು ಬಾದಶಹನು ಬಂಧಿಸಿದ್ದಾನೆಂದು ಕೇಳಿದ್ದೇವೆ. ಪ್ರಭುಗಳೆಂದರು-ಹೆದರ ಬೇಡಿರಿ! ಸನಾತನನು ಬಂಧನದಿಂದ ಬಿಡುಗಡೆ ಹೊಂದಿದ್ದಾನೆ, ಹಾಗೂ ನನ್ನ ಬಳಿಗೆ ಬರುತ್ತಿದ್ದಾನೆ. ರೂಪ ಮತ್ತು ಅನುಪಮರು ಆ ದಿನ ಮಹಾಪ್ರಭುಗಳ ಬಳಿಯಲ್ಲೆ ಇದ್ದು, ಅಲ್ಲೇ ಪ್ರಸಾದ ಸ್ವೀಕರಿಸಿದರು. ವಲ್ಲಭ ಭಟ್ಟ ಹೆಸರಿನ ಓರ್ವ ವೈದಿಕ ಮತ್ತು ಯಾಜ್ಞಿಕ ಬ್ರಾಹ್ಮಣನು ಮಹಾಪ್ರಭುಗಳ ದರ್ಶನಕ್ಕಾಗಿ ಬಂದನು. ತುಂಬಾ ಹೊತ್ತಿನವರೆಗೆ ಶ್ರೀಕೃಷ್ಣ ಪ್ರೇಮದ ವಾರ್ತಾಲಾಪ ನಡೆಯುತ್ತಿತ್ತು. ಮಹಾಪ್ರಭುಗಳು ಸಹೋದರರಿಬ್ಬರ ಪರಿಚಯವನ್ನು ಅವರಿಗೆ ಮಾಡಿಸಿದರು. ಇಬ್ಬರೂ ದೂರದಿಂದಲೇ ಬ್ರಾಹ್ಮಣರಿಗೆ ಸಾಷ್ಟಾಂಗವಂದನೆ ಗೈದರು. ಭಟ್ಟರೂ ಕೂಡ ಪ್ರತಿಯಾಗಿ ಪ್ರಣಾಮಗೈದು ಇವರಿಬ್ಬರನ್ನು ಭೇಟಿಯಾಗಲು ಬಯಸಿದರು. ಆದರೆ ಅವರಿಬ್ಬರೂ ದೂರ ಸರಿದು ‘ಸ್ವಾಮಿ! ನಾವು ಅಸ್ಪೃಶ್ಯರೂ, ಪಾಮರರೂ ಆಗಿದ್ದೇವೆ, ನೀವು ನಮ್ಮನ್ನು ಮುಟ್ಟದಿರಿ’ ಎಂದು ಹೇಳಿದುದನ್ನು ಕೇಳಿ ಭಟ್ಟರಿಗೆ ತುಂಬಾ ಆಶ್ಚರ್ಯವಾಯಿತು; ಆದರೆ ಭಕ್ತರ ಇಂತಹ ದೈನ್ಯವನ್ನು ಕಂಡು ಮಹಾಪ್ರಭುಗಳು ಹರ್ಷಿತರಾದರು. ಮಹಾಪ್ರಭುಗಳು ಅವರ ಜೀವನ ವೃತ್ತಾಂತವನ್ನು ತಿಳಿಸಿ ಭಟ್ಟರಲ್ಲಿ ಹೇಳಿದರು- ‘ನೀವು ಕುಲೀನ ಬ್ರಾಹ್ಮಣರಾಗಿದ್ದೀರಿ ಮತ್ತು ಇವರು ಜಾತಿಯಿಂದ ಪತಿತರಾಗಿದ್ದಾರೆ, ಇವರನ್ನು ಸ್ವರ್ಶಿಸಬೇಡಿರಿ. ಆಗ ಭಟ್ಟರು ಹೇಳಿದರು-ಪ್ರಭುವೇ! ಯಾರ ಪವಿತ್ರ ಜಿಹ್ವೆಯಲ್ಲಿ ನಿರಂತರ ಶ್ರೀಕೃಷ್ಣನ ನಾಮವು ನರ್ತಿಸುತ್ತಿದೆಯೋ, ಅವರಿಗಿಂತ ಉತ್ತಮರು ಜಗತ್ತಿನಲ್ಲಿ ಯಾರಿರಬಹುದು? ಭಾಗವತನಲ್ಲಿ ದೇವೀ ದೇವಹೂತಿಯು ಹೇಳುತ್ತಾಳೆ-</p>
<p class="Shlok">ಅಹೋ ಬತ ಶ್ವಪಚೋಽತೋ ಗರೀಯಾನ್ </p>
<p class="Shlok">ಯಜ್ಜಿಹ್ವಾಗ್ರೇ ವರ್ತತೇ ನಾಮ ತುಭ್ಯಮ್ ।</p>
<p class="Shlok">ತೇಪುಸ್ತಪಸ್ತೇ ಜುಹುವುಃ ಸಸ್ನುರಾರ್ಯಾ </p>
<p class="Shlok"> ಬ್ರಹ್ಮಾನೂಚುರ್ನಾಮ ಗೃಣಂತಿ ಯೇ ತೇ ॥ </p>
<p class="TXT-Right">(ಭಾಗವತ 3/33/7)</p>
<p class="Text">ಯಾರ ಜಿಹ್ವೆಯಲ್ಲಿ ನಿನ್ನ ಪವಿತ್ರನಾಮ ನೆಲೆಸಿದೆಯೋ ಆ ಚಾಂಡಾಲನೂ ಶ್ರೇಷ್ಠನಾಗಿದ್ದಾನೆ. ಯಾವ ಜನರು ನಿನ್ನ ನಾಮವನ್ನು ಕೊಂಡಾಡುತ್ತಾರೋ ಆ ಮಹಾತ್ಮರು ತುಂಬಾ ತಪಸ್ಸು ಮಾಡಿದ್ದಾರೆ, ಯಜ್ಞ ಮಾಡಿದ್ದಾರೆ, ತೀಥಸ್ನಾನ ಮಾಡಿರುವರು ಮತ್ತು ವೇದಾಧ್ಯಯನ ಮಾಡಿದವರಾಗಿದ್ದಾರೆ.</p>
<p class="Text">ಭಟ್ಟರ ಮುಖದಿಂದ ಈ ಶ್ಲೋಕವನ್ನು ಕೇಳಿ ಮಹಾಪ್ರಭುಗಳು ಅವರ ಪ್ರಶಂಸೆ ಮಾಡುತ್ತಾ ಹೇಳಿದರು, ಸರಿಯಾಗಿದೆ-</p>
<p class="Shlok">ಶುಚಿಃ ಸದ್ಭಕ್ತಿದೀಪ್ತಾಗ್ನಿದಗ್ಧದುರ್ಜಾತಿಕಲ್ಮಷಃ </p>
<p class="Shlok">ಶ್ವಪಾಕೋಽಪಿ ಬುಧೈಃ ಶ್ಲಾಘ್ಯೋನ ವೇದಜ್ಞೋಽಪಿ ನಾಸ್ತಿಕಃ </p>
<p class="Shlok">ಭಗವದ್ಭಕ್ತಿಹೀನಸ್ಯ ಜಾತಿಃ ಶಾಸ್ತ್ರಂ ಜಪಸ್ತಪಃ </p>
<p class="Shlok">ಅಪ್ರಾಣಸ್ಯೈವ ದೇಹಸ್ಯ ಮಂಡನಂ ಲೋಕರಂಜನಮ್ </p>
<p class="Text">ಯಾರ ಹೀನಜಾತೀಯ ಪಾಪಗಳು ಸದ್ಧಕ್ತಿರೂಪೀ ಪ್ರದೀಪ್ತ ಅಗ್ನಿಯಿಂದ ಸುಟ್ಟು ಹೋಗಿವೆಯೋ ಆ ಚಾಂಡಾಲನೂ ಕೂಡ ಪಂಡಿತರ ಮೂಲಕ ಸನ್ಮಾನಿಸಲು ಯೋಗ್ಯನಾಗಿದ್ದಾನೆ; ಆದರೆ ವೇದಗಳನ್ನು ತಿಳಿಯದ ನಾಸ್ತಿಕನಾಗಿದ್ದರೆ ಸನ್ಮಾನಕ್ಕೆ ಯೋಗ್ಯನಲ್ಲ’</p>
<p class="Text">ಹೇಗೆ ಪ್ರಾಣರಹಿತ ಬೊಂಬೆಯ ಅಲಂಕಾರವು ಕೇವಲ ಜನರಂಜನೆಗಾಗಿ ಇರುತ್ತದೆ, ಅದರಿಂದ ಯಾವುದೇ ಫಲವು ಆಗುವುದಿಲ್ಲವೋ, ಹಾಗೆಯೇ ಭಕ್ತಿಹೀನ ಮನುಷ್ಯನ ಜಾತಿ, ಅವನ ಶಾಸಜ್ಞಾನ ಮತ್ತು ಅವನ ಜಪ-ತಪವೂ ಕೂಡ ವಿಫಲವೇ ಆಗುತ್ತದೆ.</p>
<p class="Text">ಈ ಪ್ರಕಾರ ಪ್ರೇಮಾಲಾಪ ಮಾಡುತ್ತಾ ಮಹಾಪ್ರಭುಗಳು ಕೆಲವು ದಿನಗಳವರೆಗೆ ರೂಪ ಮತ್ತು ಅನುಪಮರನ್ನು ಪ್ರಯಾಗದಲ್ಲಿ ತಮ್ಮ ಬಳಿಯಲ್ಲೇ ಇರಿಸಿಕೊಂಡರು. ರೂಪನ ಮೂಲಕ ಪ್ರಭುವಿಗೆ ತುಂಬಾ ದೊಡ್ಡ ಕಾರ್ಯವನ್ನು ಮಾಡಿಸುವುದಿತ್ತು. ವೃಂದಾವನದ ದಿವ್ಯ ಪ್ರೇಮಲೀಲೆಗೆ ಪುನರ್ಜೀವನ ಕೊಡುವುದಿತ್ತು. ಅದಕ್ಕಾಗಿ ರೂಪನನ್ನು ಏಕಾಂತದಲ್ಲಿ ಇರಿಸಿ ಒಂದೇಸವನೆ ಕೆಲವು ದಿನಗಳವರೆಗೆ ಮಹಾಪ್ರಭುಗಳು ಅವನಿಗೆ ಭಕ್ತಿಯ ಯಥಾರ್ಥ ರಹಸ್ಯವನ್ನು ಚೆನ್ನಾಗಿ ಸಮಜಾಯಿಸಿ ಕೊನೆಯಲ್ಲಿ ಹೇಳಿದರು- ‘ನಾನು ಕಾಶಿಗೆ ಹೋಗುತ್ತಿದ್ದೇನೆ’. ರೂಪನು ದುಃಖತ ಮನಸ್ಸಿನಿಂದ ಹೇಳಿದನು- ‘ನಿಮ್ಮ ವಿಯೋಗವು ನನ್ನಿಂದ ಸಹಿಸಲಾಗದು’.</p>
<p class="Text">ಈ ಮಾತಿನಿಂದ ಪ್ರಭುವು ಸ್ವಲ್ಪವೂ ಮೆತ್ತಗಾಗಲಿಲ್ಲ. ರೂಪನು ಪುನಃ ಹೇಳಿದನು - ಪ್ರಭೋ! ‘ನಿಮ್ಮ ಜೊತೆ ಬಿಟ್ಟೆಯಾದರೆ ನಾನು ಬದುಕುಳಿಯುವುದು ಕಷ್ಟವಾದೀತು.</p>
<p class="Text">ರೂಪನು ಎರಡನೇ ಬಾರಿ ಹೇಳಿದರೂ ಪ್ರಭುವಿನ ಮೇಲೆ ಯಾವುದೇ ಪ್ರಭಾವ ಬೀಳಲಿಲ್ಲ, ಅವರು ಕಠೋರವಾಗಿ ಹೇಳಿದರು-</p>
<p class="Text">ಇದೇನಿದು? ವೃಂದಾವನಕ್ಕೆ ಹೋಗು, ನನ್ನ ಆಜ್ಞೆಯನ್ನು ಪಾಲಿಸು, ಕೆಲಸ ಮಾಡು, ಜೀವಿಗಳ ಶ್ರೇಯಸ್ಸನ್ನು ಮಾಡು. ತನ್ನ ಸುಖದ ಆಸೆಯನ್ನು ಬಿಟ್ಟು ವೃಂದಾವನಕ್ಕೆ ಹೋಗು ಮತ್ತು ಇನ್ನು ಮುಂದೆ ಒಂದು ವೇಳೆ ಇಚ್ಛೆಯಾದರೆ ನೀಲಾಚಲದಲ್ಲಿ ನನ್ನನ್ನು ಭೇಟಿಯಾಗು.’ ಹೀಗೆ ಹೇಳಿ ಪ್ರಭುವು ಅಲ್ಲಿಂದ ಹೊರಟುಹೋದರು. ರೂಪನು ಮೂರ್ಛಿತನಾಗಿ ಅಲ್ಲೇ ಬಿದ್ದುಕೊಂಡಿದ್ದನು ಎಂದು ರೂಪಚೈತನ್ಯ ಚರಿತಾಮೃತದಲ್ಲಿ ಬರೆದಿದೆ.</p>
<p class="Shlok">‘ಮೂರ್ಚ್ಛಿತ ಹಇಯಾ ರೂಪ ರಹಿಲಾ ಪಡಿಯಾ’</p>
<p class="Text">ಪ್ರಾಯಶಃ ಇಂತಹುದೇ ಸ್ಥಿತಿ ವನದಿಂದ ಅಯೋಧ್ಯೆಗೆ ಮರಳುವ ಸಮಯದಲ್ಲಿ ಭರತನದ್ದಾಗಿತ್ತು. ಕರ್ತವ್ಯ-ಪಾಲನೆಯು ಕಠಿಣವಾಗಿದೆ.</p>
<p class="Text">ಧೈರ್ಯವನ್ನು ತಂದುಕೊಂಡು ಪ್ರಭುವಿನ ಆಜ್ಞಾನುಸಾರ ರೂಪನು ತನ್ನ ತಮ್ಮನಾದ ಅನುಪಮನೊಂದಿಗೆ ವೃಂದಾವನಕ್ಕೆ ಹೋದನು.</p>
<p class="Text">ರೂಪ ಮತ್ತು ಅನುಪಮರು ವೃಂದಾವನ ತಲುಪಿದರು, ಅಲ್ಲಿ ರಾಜಾ ಸುಬುದ್ಧಿರಾಯನೊಂದಿಗೆ ಅವರ ಭೇಟಿಯಾಯಿತು. ಭಗವಂತನ ಲೀಲೆ ವಿಚಿತ್ರವಾದುದು. ಒಂದು ದಿನ ರೂಪನು ಗೌಡಾಪತಿಯ ಮಂತ್ರಿಯಾಗಿದ್ದನು ಹಾಗೂ ಸುಬುದ್ಧಿರಾಯನು ಸ್ವಯಂ ಗೌಡಾಪತಿಯಾಗಿದ್ದನು. ಹುಸೈನ ಎಂಬವನು ಇವನಲ್ಲಿ ಕೆಲಸ-ಮಾಡುತ್ತಿದ್ದನು. ಒಮ್ಮೆ ಯಾವುದೋ ಅಪರಾಧಕ್ಕಾಗಿ ಸುಬುದ್ಧಿರಾಯನು ಹುಸೈನನಿಗೆ ಬೆನ್ನಿನ ಮೇಲೆ ಚಾವಟಿಗೆಯಿಂದ ಹೊಡೆದಿದ್ದನು. ಚಮ್ಮಟಿಗೆ ಜೋರಾಗಿ ತಗುಲಿತ್ತು ಆದುದರಿಂದ ಅದರ ಗುರುತು ಬೆನ್ನಿನ ಮೇಲೆ ಅನೇಕ ದಿನಗಳವರೆಗೆ ಇತ್ತು. ಕೆಲದಿನಗಳ ಹಿಂದೆ ಯಾವುದೋ ಕೌಶಲ್ಯದಿಂದ ಹುಸೈನನು ಸುಬುದ್ಧಿರಾಯನನ್ನು ಪಟ್ಟದಿಂದ ಇಳಿಸಿದನು ಮತ್ತು ಸ್ವತಃ ಗೌಡದೇಶದ ಬಾದಶಹನಾದನು. ತನ್ನ ಹೆಸರನ್ನು ಹುಸೈನಖಾನ್ ಇದ್ದುದನ್ನು ಹುಸೈನಶಾಹ ಎಂದು ಬದಲಿಸಿಕೊಂಡನು. ಸುಬುದ್ಧಿರಾಯನೊಂದಿಗೆ ಅವನು ಅವನನ್ನು ಕೊಲ್ಲಲಿಲ್ಲ ಮತ್ತು ಆದರಿಂದ ತನ್ನ ಬಳಿಯಲ್ಲಿ ಇಟ್ಟುಕೊಳ್ಳುವಷ್ಟು ಸೌಜನ್ಯ ತೋರಿದನು. ಒಂದು ದಿನ ಹುಸೈನಶಾಹನ ಬೇಗಂ ತನ್ನ ಗಂಡನ ಬೆನ್ನಿನ ಮೇಲೆ ಚಾವಟಿಗೆಯ ಗಾಯದ ಗುರುತನ್ನು ನೋಡಿ ಅವನಲ್ಲಿ ಅದರ ಕಾರಣ ಕೇಳಿದಳು. ಇದು ಸುಬುದ್ಧಿರಾಯನು ಹೊಡೆಸಿದ ಚಾವಟಿಗೆಯದೆಂದು ತಿಳಿದಾಗ ಅವಳಿಗೆ ತುಂಬಾ ಸಿಟ್ಟುಬಂತು ಮತ್ತು ಅವಳು ಗಂಡನನ್ನು ಪುಸಲಾಯಿಸಿ ಒತ್ತಾಯದಿಂದ ಸುಬುದ್ಧಿರಾಯನ ಬಾಯಿಯಲ್ಲಿ ತನ್ನ ಎಂಜಲ ನೀರನ್ನು ಹಾಕಿಸಿದಳು.</p>
<p class="Text">	ಸುಬುದ್ಧಿರಾಯನ ಜಾತಿ ಹೋಯಿತು, ತನ್ನ ಇಚ್ಛೆಯಿಂದ ಮುಸಲ್ಮಾನರ ನೀರನ್ನು ಕುಡಿದಿರಲಿಲ್ಲ ಆದಾಗ್ಯೂ ಸಮಾಜವು ಅದರ ಪ್ರಾಯಶ್ಚಿತ್ತದ ಯಾವ ವ್ಯವಸ್ಥೆಯನ್ನು ಮಾಡದೆ ಜಾತಿಯಿಂದ ಬಹಿಷ್ಕಾರ ಹಾಕಿದರು. ರಾಜ್ಯಚ್ಯುತನಾದ ಬಡವನ ಮಾತು ಯಾರು ಕೇಳುತ್ತಾರೆ? ಒಂದು ವೇಳೆ ಅವರ ಬಳಿಯಲ್ಲಿ ಸಾಕಷ್ಟು ಹಣ ಇದ್ದಿದ್ದರೆ ಸಮಾಜದಲ್ಲಿ ಅವರಿಗೆ ಯಾವುದಾದರೂ ಪ್ರಾಯಶ್ಚಿತ್ತದ ಆಸರೆ ಸಿಗುತಿತ್ತು! ಸುಬುದ್ಧಿರಾಯನು ಸಮಾಜ ಚ್ಯುತನಾಗಿ ತುಂಬಾ ದುಃಖಿತ ಮನಸ್ಸಿನಿಂದ ಪ್ರಾಯಶ್ಚಿತ್ತಕ್ಕಾಗಿ ಕಾಶಿಗೆ ಹೋದನು ಹಾಗೂ ಪಂಡಿತರ ಬಳಿ ವ್ಯವಸ್ಥೆ ಬೇಡಿದನು. ಪಂಡಿತರು ಹೇಳಿದರು- ‘ಕುದಿಯುವ ತುಪ್ಪವನ್ನು ಕುಡಿದು ಪ್ರಾಣತ್ಯಾಗ ಮಾಡುವುದೇ ಇದರ ಏಕಮಾತ್ರ ಪ್ರಾಯಶ್ಚಿತ್ತವಾಗಿದೆ, ಇದನ್ನು ಕೇಳಿ ಸುಬುದ್ಧಿರಾಯನು ಭಯಗೊಂಡನು ಮತ್ತು ಈ ಪ್ರಕಾರ ಪ್ರಾಣತ್ಯಾಗ ಮಾಡುವುದಕ್ಕಿಂತ ಜಾತಿಚ್ಯುತನಾಗಿ ಬದುಕುವುದೇ ಒಳ್ಳೆಯದೆಂದು ತಿಳಿದನು. ಸುಬುದ್ಧಿಯು ಪ್ರಾಣವನ್ನು ತ್ಯಜಿಸಲಿಲ್ಲ, ಆದರೂ ಅವನ ಮನಸ್ಸಿನಲ್ಲಿ ಸದಾಕಾಲ ಇಂತಹ ಜೀವನದಿಂದ ಗ್ಲಾನಿತುಂಬಿರುತ್ತಿತ್ತು. ಹಿಂದೂ ಜಾತಿಯ ಎಷ್ಟೋ ಜನರು ಈ ಪ್ರಕಾರ ವಿಧರ್ಮೀಯರಾಗಲು ಬಾಧ್ಯರಾಗಿಸಿದ್ದರೋ ತಿಳಿಯದು!</p>
<p class="Text">ಸುಬುದ್ಧಿರಾಯನು, ಒಮ್ಮೆ ಚೈತನ್ಯಮಹಾಪ್ರಭು ಹೆಸರಿನ ಓರ್ವ ದೀನ-ಜನ ಉದ್ಧಾರಕ ಮಹಾಪುರುಷರು ಇಲ್ಲಿಗೆ ಆಗಮಿಸಿದ್ದಾರೆ, ಅವರು ಯಾರನ್ನೂ ತಿರಸ್ಕರಿಸುವುದಿಲ್ಲ, ಎಲ್ಲರನ್ನು ಪ್ರೇಮದಿಂದ ತನ್ನವರಾಗಿಸಿಕೊಳ್ಳುತ್ತಾರೆ ಎಂದು ಕೇಳಿದನು. ಸುಬುದ್ಧಿರಾಯನ ಬೇಸರತುಂಬಿದ ಮನಸ್ಸಿನಲ್ಲಿ ಸ್ವಲ್ಪ ಉತ್ಸಾಹ ಬಂತು ಅವನು ಓಡುತ್ತಾ ಅವರ ಬಳಿಗೆ ಹೋದನು. ಮಹಾಪ್ರಭುಗಳ ದರ್ಶನಮಾಡಿ ಅವನು ತನಗಾಗಿ ಪ್ರಾಯಶ್ಚಿತ್ತದ ವ್ಯವಸ್ಥೆಯನ್ನು ಬಯಸಿದನು. ಮಹಾಪ್ರಭುಗಳು ಹೇಳಿದರು- <span class="char-style-override-5">‘ಕೃಷ್ಣನಾಮೈವ ಕೇವಲಮ್’</span> ಶ್ರೀಕೃಷ್ಣನ ಪರಮ ಪಾವನ ನಾಮವು ಎಲ್ಲ ಪಾಪಗಳ ಪ್ರಾಯಶ್ಚಿತ್ತವಾಗಿದೆ. ಸುಬುದ್ಧಿರಾಯನು ಈ ಆಜ್ಞೆಯನ್ನು ಶಿರಸಾ ವಹಿಸಿಕೊಂಡು ವೃಂದಾವನಕ್ಕೆ ನಡೆದನು ಹಾಗೂ ಅಲ್ಲಿ ಅವನು ತನ್ನ ಜೀವನವನ್ನು ಶ್ರೀಕೃಷ್ಣನ ನಾಮ-ಜಪದಲ್ಲಿ ತೊಡಗಿಸಿದನು. ಇಂದು ಅದೇ ಕೃಷ್ಣ ನಾಮ-ಪರಾಯಣ ಸುಬುದ್ಧಿರಾಯನನ್ನು ನೋಡಿ ರೂಪ ಮತ್ತು ಅನುಪಮರಿಗೆ ತುಂಬಾ ಪ್ರಸನ್ನತೆ ಉಂಟಾಯಿತು. ಪ್ರಭುವಿನ ಕೃಪೆಯಿಂದ ಇಂದು ಗೌಡದೇಶದ ಭೂತಪೂರ್ವ ಬಾದಶಾಹ ಮತ್ತು ಮಂತ್ರಿ ಇಬ್ಬರೂ ಒಟ್ಟಿಗೆ ಒಂದೇ ಉದ್ದೇಶದಿಂದ ವೃಂದಾವನದಲ್ಲಿ ಉಪಸ್ಥಿತರಾಗಿದ್ದಾರೆ.</p>
<p class="Sub-Heading">(2)</p>
<p class="Text">ರೂಪ ಮತ್ತು ಅನುಪಮರನ್ನು ವೃಂದಾವನಕ್ಕೆ ಕಳಿಸಿ ಮಹಾಪ್ರಭುಗಳು ಕಾಶಿಗೆ ಹೊರಟುಹೋದರು ಮತ್ತು ಅಲ್ಲಿ ಶ್ರೀಚಂದ್ರಶೇಖರನ ಮನೆಯಲ್ಲಿ ಉಳಿದರು. ಇತ್ತ ಸನಾತನರು ಗೌಡದ ಕಾರಾಗೃಹದಲ್ಲಿ ರೂಪನ ಪತ್ರವನ್ನು ಪಡೆದು ಬೇಗನೇ ಅಲ್ಲಿಂದ ಬಿಡುಗಡೆ ಹೊಂದಿ ಮಹಾಪ್ರಭುಗಳ ಬಳಿಗೆ ಹೋಗುವ ವಿಚಾರ ಮಾಡಿಕೊಂಡರು ಹಾಗೂ ಅವಕಾಶ ನೋಡಿ ಪಹರೆಯವರಿಗೆ ಸ್ವಲ್ಪ ಹಣಕೊಟ್ಟು ಬಂದಿಖಾನೆಯಿಂದ ಹೊರ ಬಿದ್ದು ಅವರ ಸಹಾಯದಿಂದ ರಾತ್ರಿಯಲ್ಲೇ ಗಂಗೆಯ ಆಚೆದಡವನ್ನು ದಾಟಿ ಹೋದರು. ಈಶಾನ ಹೆಸರಿನ ಓರ್ವ ಸೇವಕ ಇವರ ಜೊತೆಗಿದ್ದನು. ಸನಾತನನ ಬಳಿ ಈ ಸಮಯದಲ್ಲಿ ಏನೂ ಇರಲಿಲ್ಲ. ಅವರು ಒಂದು ಹರಿದ ಧೋತಿಯನ್ನು ಉಟ್ಟಿದ್ದರು, ಆದರೂ ಊಟ-ತಿಂಡಿಯ ಅಥವಾ ಬೇರೆ ಯಾವುದೇ ವಸ್ತ್ರವನ್ನು ಜೊತೆಗೆ ಕೊಂಡು ಹೋಗುವ ಯಾವ ಪರಿವೆಯೂ ಇಲ್ಲದೆ ಅವರು ವೃಂದಾವನದತ್ತ ಬಿಟ್ಟಬಾಣದಂತೆ ಹೊರಟರು. ಹಗಲುರಾತ್ರಿ ನಡೆಯುತ್ತ-ನಡೆಯುತ್ತ ಪಾತಡಾ ಹೆಸರಿನ ಗ್ರಾಮಕ್ಕೆ ತಲುಪಿದರು ಮತ್ತು ಅಲ್ಲಿ ಭೂಮ್ಯಾಧಿಕಾರಿಗಳ ಸಹಾಯದಿಂದ ಬೆಟ್ಟವನ್ನು ದಾಟಿ ಮುಂದರಿದರು. ಇವರ ಜೊತೆಯ ಆಳು ಈಶಾನನು ಅಡಗಿಸಿ ಎಂಟು ಮೊಹರನ್ನು ತನ್ನ ಬಳಿಯಲ್ಲಿ ಇರಿಸಿಕೊಂಡಿದ್ದನು. ಭೂಮ್ಯಾಧಿಕಾರಿಗಳು ಹಣದ ಲೋಭದಿಂದ ಸನಾತರ ತುಂಬಾ ಆದರ ಮಾಡಿದರು. ಅವರ ಮನಸ್ಸಿನಲ್ಲಿ ಪಾಪವಿತ್ತು, ಅವರು ರಾತ್ರಿಯಲ್ಲಿ ಸನಾತನ ಮತ್ತು ಈಶಾನರನ್ನು ಕೊಂದು ಹಣವನ್ನು ಕಸಿದುಕೊಳ್ಳಲು ಬಯಸಿದ್ದರು. ಇದು ಹಣದ ಮಹಿಮೆಯಾಗಿದೆ. ಮಾಂಸದ ತುಂಡಿಗಾಗಿ ಮಾಂಸಾಹಾರೀ ಪಕ್ಷಿಗಳು ತಮ್ಮ-ತಮ್ಮಲ್ಲೇ ಜಗಳಾಡಿ ಸತ್ತು ಹೋಗುತ್ತವೋ, ಹಾಗೆಯೇ ಈ ಧನರೂಪೀ ಮಾಂಸದ ಲೋಭದಿಂದ ಮಾನವ ಜಗತ್ತಿನಲ್ಲಿ ನಿರಂತರ ಹಿಂಸಾಮಯ ಯುದ್ಧಗಳು ಆಗುತ್ತಿರುತ್ತವೆ. ಎಲ್ಲಿ ಧನ ಕಂಡು ಬರುತ್ತದೋ ಅಲ್ಲಿ ಕಳ್ಳರು, ಡಕಾಯಿತರು, ಮೋಸಗಾರರು, ಕಾನೂನಿಗೆ ಸಂಬಂಧಪಟ್ಟವರು ಮತ್ತು ಸುಳ್ಳು ಪ್ರಶಂಸೆ ಮಾಡುವವರ ಬಾಹಳ್ಯವಿರುತ್ತದೆ. ಎಲ್ಲರ ಉದ್ದೇಶ ಒಂದೇ ಇರುತ್ತದೆ, ಆದರೂ ಅವರ ಸಾಧನೆಗಳು ಬೇರೆ-ಬೇರೆಯಾಗಿರುತ್ತವೆ. ಕೆಲವರು ತಕ್ಷಣ ಕೊಂದು ಹಣವನ್ನು ಕಸಿದುಕೊಳುತ್ತಾರಾದರೆ ಕೆಲವರು ಸಿಹಿಯಾದ ಮಾತುಗಳಿಂದ ಮರಳು ಮಾಡಿ ಮೋಸದಿಂದ ಧನವನ್ನು ಕಿತ್ತುಕೊಳ್ಳುತ್ತಾರೆ. ಇಂದು ಸನಾತನ ಮತ್ತು ಈಶಾನರ ಆದರವೂ ಇದೇ ಕಾರಣದಿಂದಿತ್ತು. ಸನಾತನರು ಈ ಜನರು ನಮ್ಮ ಇಷ್ಟು ಸಮ್ಮಾನವನ್ನು ಏಕೆ ಮಾಡುತ್ತಾರೆ ಎಂದು ಯೋಚಿಸಿದರು. ಇವರನ್ನು ಮರಳು ಮಾಡುವಂತಹ ಯಾವ ವಸ್ತುವೂ ನನ್ನ ಬಳಿಯಲ್ಲಿ ಇಲ್ಲ. ಅವರ ಮನಸ್ಸಿನಲ್ಲಿ ಸಂದೇಹವುಂಟಾಗಿ ಈಶಾನನ ಬಳಿ ಕೇಳಿದರು -</p>
<p class="Text">ನಿನ್ನ ಬಳಿಯಲ್ಲಿ ಹಣವಿದೆಯೆಂದು ತಿಳಿದು ಬರುತ್ತದೆ. ಈಶಾನನು ಒಂದು ಮೋಹರನ್ನು ಅಡಗಿಸಿಕೊಂಡು ಹೇಳಿದನು - ಹೌದು, ಏಳು ಮೊಹರುಗಳು ಇವೆ. ಸನಾತನರು ಹೇಳಿದರು- ತಮ್ಮ! ಈ ಪಾಪವನ್ನು ತನ್ನ ಬಳಿಯಲ್ಲಿ ಏಕೆ ಇರಿಸಿಕೊಂಡೆ, ಒಂದು ವೇಳೆ ನೀನು ಈಗ ತಿಳಿಸದಿದ್ದರೆ ರಾತ್ರಿಯಲ್ಲಿ ಈ ಭೂಮ್ಯಾಧಿಕಾರಿಗಳು ಕೊಲ್ಲದೆ ಬಿಡುತ್ತಿರಲಿಲ್ಲ. ಅವನಿಂದ ಏಳೂ ಮೊಹರುಗಳನ್ನು ಪಡೆದು ಸನಾತನರು ಭೂಮ್ಯಾಧಿಕಾರಿಗಳಿಗೆ ಕೊಟ್ಟು ಬಿಟ್ಟರು. ಉಳಿದ ಒಂದು ಮೊಹರಿನ ಸುಳಿವು ಸಿಕ್ಕಿದಾಗ ಸನಾತನರು ಆ ಮೊಹರನ್ನು ಈಶಾನನಿಗೇ ಕೊಟ್ಟು ಅವನನ್ನು ಹಿಂದಕ್ಕೆ ಊರಿಗೆ ಕಳಿಸಿಬಿಟ್ಟರು, ಎಲ್ಲ ಜಗಳ ನಿಂತುಹೋಯಿತು. ಸುಖವಾಗಿ ಸನಾತನರು ಒಬ್ಬಂಟಿಗರಾಗಿಯೇ ನಡೆಯ ತೊಡಗಿದರು. ಸಂಧ್ಯಾಕಾಲದಲ್ಲಿ ಹಾಜೀಪುರ ಹೆಸರಿನ ಜಾಗಕ್ಕೆ ತಲುಪಿದರು ಮತ್ತು ಒಂದು ಕಡೆ ಕುಳಿತುಕೊಂಡು ತುಂಬಾ ಗಟ್ಟಿಯಾದ ಧ್ವನಿಯಲ್ಲಿ ಶ್ರೀಕೃಷ್ಣನ ಪಾವನ ನಾಮದ ಕೀರ್ತನೆ ಮಾಡತೊಡಗಿದರು. ಅವರಿಗೆ ನಿಜವಾದ ಶಾಂತಿ ಮತ್ತು ವಿಶ್ರಾಂತಿ ಇದರಲ್ಲೇ ಸಿಗುತ್ತಿತ್ತು. </p>
<p class="Text">ಸನಾತನರ ಭಾವಮೈದುನ ಶ್ರೀಕಾಂತನು ಅನೇಕ ದಿನಗಳಿಂದ ಹಾಜೀಪುರದಲ್ಲೇ ಇದ್ದನು. ಅವನು ಗೌಡ ಬಾದಶಹನಿಗಾಗಿ ಕುದುರೆ ಖರೀದಿಸಲು ಬಂದಿದ್ದನು. ಸಂಧ್ಯಾಕಾಲ ಸಮಯವಿತ್ತು. ಶ್ರೀಕಾಂತನು ಒಂದು ಕಡೆ ಕುಳಿತು ವಿಶ್ರಾಂತಿ ಪಡೆಯುತ್ತಿದ್ದನು. ಅವನ ಕಿವಿಗೆ ಹರಿನಾಮದ ಮಧುರ ಶಬ್ದ ಕೇಳಿಸಿತು, ಪರಿಚಿತದಂತೆ ಧ್ವನಿ ಇತ್ತು. ಶ್ರೀಕಾಂತನು ಎದ್ದು ಸನಾತನರ ಬಳಿಗೆ ಬಂದನು ಮತ್ತು ನೋಡುತ್ತಲೇ ಅವಾಕ್ಕಾದನು. ಅವನು ಸನಾತನರ ಯಾವ ವಿಷಯವನ್ನೂ ಕೇಳಿರಲಿಲ್ಲ. ಅವನಿಗೆ ತುಂಬಾ ಆಶ್ಚರ್ಯವಾಯಿತು. ಅವನು ನೋಡುತ್ತಾನೆ ಸನಾತನರ ಶರೀರ ಜೀರ್ಣವಾಗಿದೆ, ಆ ಹರಿದಿರುವ ಕೊಳೆಯಾದ ಧೋತಿಯನ್ನು ಉಟ್ಟಿದ್ದಾರೆ, ಗಡ್ಡ ಬೆಳೆದಿದೆ, ಮಖದಲ್ಲಿ ವೈರಾಗ್ಯದ ಛಾಯೆ ಕಂಗೊಳಿಸುತ್ತಿದೆ ಹಾಗೂ ಜೋರು-ಜೋರಾಗಿ ಉನ್ಮತ್ತರಂತೆ ಹರಿನಾಮದ ಉಚ್ಚಾರಣೆ ಮಾಡುತ್ತಿದ್ದಾನೆ.</p>
<p class="Text">ಶ್ರೀಕಾಂತನು ಸನಾತನರನ್ನು ಕರೆದು ಎಚ್ಚರಿಸಿ, ಅವರ ಬಳಿಯಲ್ಲಿ ಕುಳಿತು ಈ ಸ್ಥಿತಿಯ ಕಾರಣವನ್ನು ಕೇಳಿದನು. ಸನಾತನರು ಸಂಕ್ಷೇಪವಾಗಿ ಎಲ್ಲ ಕಥೆಯನ್ನು ಹೇಳಿದರು. ಶ್ರೀಕಾಂತನು ಹೇಳಿದನು - ‘ಇದು ಸರಿಯಲ್ಲ, ಮನೆಗೆ ಮರಳಿ ಹೋಗು’ ಸನಾತನರು ಹೇಳಿದರು - ಮನೆಗೇ ಹೋಗುತ್ತಿದ್ದೇನೆ, ಇಂದಿನವರೆಗೆ ಮನೆಯನ್ನು ಮರೆತಿದ್ದೆ, ಬೇರೆಯವರ ಮನೆಯನ್ನು ಮನೆಯೆಂದು ತಿಳಿದಿದ್ದೆ, ಈಗ ಸುಳಿವು ಸಿಕ್ಕಿತು, ಅದಕ್ಕಾಗಿಯೇ ಓಡುತ್ತಿದ್ದೇನೆ. ಕಣ್ಣುಗಳು ತೆರೆದಾಗ ಸ್ವಪ್ನದ ಅರಮನೆಯಲ್ಲಿ ಯಾರು ಇರುತ್ತಾರೆ? ಎಲ್ಲಿಯವರೆಗೆ ನಿಜವಾದ ಮನೆಯು ದೂರವೇ ಇರುತ್ತದೋ, ಯಾರಿಗೆ ಎಂದು ತನ್ನ ನಿಜವಾದ ಮನೆಯ ಸುಳಿವು ಸಿಗುತ್ತದೋ ಅವನಾದರೋ ಇದೇ ಪ್ರಕಾರ ಉನ್ಮತ್ತನಾಗಿ ಓಡುತ್ತಾನೆ. ಶ್ರೀಕಾಂತನು ಸಮಜಾಯಿಸಲು ತುಂಬಾ ಪ್ರಯತ್ನ ಮಾಡಿದನು, ಆದರೆ ಎಚ್ಚರಗೊಂಡವನಿಗೆ ನಿದ್ದೆ ಬಂದವನು ಏನು ಸಮಜಾಯಿಸ ಬಲ್ಲನು! ವೈರಾಗ್ಯದ ಸಾಗರವೇ ಉಕ್ಕುತ್ತಿರುವಾಗ ವಿಷಯ ರೂಪೀ ಕಸಕ್ಕೆ ಎಲ್ಲಿ ಸ್ಥಾನ ಸಿಗುತ್ತದೆ? ಶ್ರೀಕಾಂತನ ಮಾತುಗಳು ಸನಾತನರ ಜಾಗ್ರತ ಹೃದಯವನ್ನು ಸ್ಪರ್ಶಿಸದೇ ಹೋದವು. ಮೇಲಿಂದ ಮೇಲೆಯೇ ಹಾರಿಹೋದುವು. ಈಗ ಇವನು ಒಪ್ಪಿಕೊಳ್ಳಲಾರ ಎಂದು ಶ್ರೀಕಾಂತನಿಗೆ ತಿಳಿಯಿತು. ಆದುದರಿಂದ ಸನಾತನರು ಮನೆಗೆ ಹಿಂತಿರುಗುವ ಆಸೆಯನ್ನು ಬಿಟ್ಟು ಅವನು ಅವರ ಖರ್ಚಿಗಾಗಿ ಸ್ವಲ್ಪ ಹಣ ಕೊಡಲು ಬಯಸಿದನು. ಸನಾತನರು ಏನನ್ನೂ ಪಡೆಯಲಿಲ್ಲ. ವಿಪರೀತ ಛಳಿ ಬೀಳುತ್ತಿತ್ತು. ಶ್ರೀಕಾಂತನು ಒಂದು ಒಳ್ಳೆಯ ಉಣ್ಣೆಯ ಶಾಲು ಕೊಡಲು ಬಯಸಿದನು, ಸನಾತನರು ಅದನ್ನು ಕೂಡ ತೆಗೆದುಕೊಳ್ಳಲಿಲ್ಲ. ಇದಾದರೋ ಭಕ್ತರ, ಪ್ರೇಮದ, ಉನ್ಮತ್ತ ಸಂತರ ವಿಲಕ್ಷಣ ಅವಸ್ಥೆಯಾಗಿದೆ, ಅವರಿಗೆ ಹಸಿವಿನ ಪರಿವೆ ಇಲ್ಲ, ಬಾಯಾರಿಕೆ, ಛಳಿ, ಸೆಕೆ ಅವರಿಗೆ ತೊಂದರೆ ಕೊಡುವುದಿಲ್ಲ.</p>
<p class="Shlok">ಶೀತೋಷ್ಣಸುಖದುಃಖೇಷು ಸಮಃ ಸಂಗವಿವರ್ಜಿತಃ ।</p>
<p class="TXT-Right">(ಗೀತಾ 12/18)</p>
<p class="Text">ಶ್ರೀಕಾಂತನು ಅಳಹತ್ತಿದನು ಅವನ ಅಳುವನ್ನು ನೋಡಿ ಸನಾತನರ ಮನಸ್ಸು ಕರಗಿತು. ಭಕ್ತರ ಹೃದಯ ತುಂಬಾ ಕೋಮಲವಾಗಿರುತ್ತದೆ, ಅವರಿಂದ ಬೇರೆಯವರ ದುಃಖವನ್ನು ನೋಡಲಾಗುವುದಿಲ್ಲ. ಆದುದರಿಂದ ಶ್ರೀಕಾಂತನ ಮನಸ್ಸನ್ನು ಶಾಂತ ಗೊಳಿಸಲು ಮತ್ತು ಸುಖಿಯಾಗಿಸಲು ಅವರು ಅವನಿಂದ ಒಂದು ಕಂಬಳಿಯನ್ನು ಪಡೆದುಕೊಂಡು ನೋಡು-ನೋಡುತ್ತ ಅಲ್ಲಿಂದ ನಡೆದುಬಿಟ್ಟರು. ಶ್ರೀಕಾಂತನು ಸುಮ್ಮನೆ ಅಳುತ್ತ ನಿಂತು ಬಿಟ್ಟನು.</p>
<p class="Text">ಸನಾತನರು ಮಹಾಪ್ರಭುಗಳು ಎಲ್ಲಿದ್ದಾರೆಂಬ ಸಮಾಚಾರವನ್ನು ಯಾರಲ್ಲಿಯೂ ಕೇಳಲಿಲ್ಲ. ಏಕೆಂದರೆ ಸೂರ್ಯೋದಯವಾದಾಗ ಅವನು ಎಂದೂ ಅಡಗಿರುವುದಿಲ್ಲ ಎಂಬ ಮಾತು ಸನಾತನರಿಗೆ ಗೊತ್ತಿತ್ತು. ಎಲ್ಲಿ ಮಹಾಪ್ರಭುಗಳಿರುವರೋ ಅಲ್ಲಿ ಲಕ್ಷಾಂತರ ನರ-ನಾರಿಯರು ಏಕ ಕಂಠದಿಂದ ಹರಿನಾಮದ ಧ್ವನಿಗೈಯ್ಯುತ್ತಿರಬಹುದು. ಬಿರುಗಾಳಿಯ ದರ್ಶನವು ದೂರದಿಂದಲೇ ಆಗುತ್ತಿರುತ್ತದೆ, ಇದೇ ಪ್ರಕಾರ ಈ ಹರಿನಾಮದ ಸುಖಕರ ಬಿರುಗಾಳಿಯೂ ದೂರದಿಂದಲೇ ಕಂಡುಬಂದೀತು. ಮಹಾಪ್ರಭುಗಳು ಯಾವ ದಾರಿಯಿಂದ ಯಾವ ಊರಿನಿಂದ ಮತ್ತು ಯಾವ ಪಟ್ಟಣದಿಂದ ಹೋಗುತ್ತಿದ್ದರೋ ಎಲ್ಲ ಕಡೆಯಲ್ಲಿಯೂ ತನ್ನ ಒಂದು ಗುರುತನ್ನು ಬಿಟ್ಟುಹೋಗುತ್ತಿದ್ದರು, ಅದು ಹರಿನಾಮದ ತುಮುಲ ಮತ್ತು ಮತ್ತಧ್ವನಿಯಾಗಿತ್ತು. ಆದುದರಿಂದ ಸನಾತನರಿಗೆ ಹುಡುಕುವ ಆವಶ್ಯಕತೆ ಬಿದ್ದಿಲ್ಲ. ಅವರು ಪ್ರೇಮದಲ್ಲಿ ಓಲಾಡುತ್ತ ಹರಿನಾಮ ಪರಾಯಣ ಜನರನ್ನು ಮಹಾಪ್ರಭುಗಳ ಮಾರ್ಗ ಚಿನ್ಹವೆಂದು ತಿಳಿದುಕೊಂಡು ಕಾಶಿಗೆ ಬಂದು ಮುಟ್ಟಿದರು ಮತ್ತು ಅಲ್ಲಿಗೆ ಹೋಗಿ ಇದೇ ಪ್ರಕಾರ ನೇರವಾಗಿ ಚಂದ್ರಶೇಖರನ ಮನೆಯ ಸಮೀಪಕ್ಕೆ ತಲುಪಿದರು. ಶೋಧವು ಪ್ರತ್ಯಕ್ಷವಾಗಿತ್ತು. ಲಕ್ಷಾಂತರ ನರ-ನಾರಿಯರು ಸೇರಿ ಹರಿನಾಮ ಧ್ವನಿ ಗೈಯ್ಯುತ್ತಿದ್ದರು. ಸನಾತನರ ಮನ ಪ್ರಫುಲ್ಲವಾಗಿ, ಶರೀರ ಪುಲಕಿತವಾಯಿತು. ಅವರು ನಿಧಾನವಾಗಿ ಚಂದ್ರಶೇಖನ ಮನೆಯ ಬಾಗಿಲಲ್ಲಿ ಹೋಗಿ ಕುಳಿತರು. ಮಹಾಪ್ರಭುಗಳು ಮನೆಯೊಳಗೆ ಇದ್ದಾರೆ, ಸನಾತನರು ಹೊರಗೆ ಕುಳಿತುಕೊಂಡು ಪ್ರಭುವಿನ ಶ್ರೀಚರಣಗಳ ಧ್ಯಾನವನ್ನು ಮಾಡುತ್ತಿದ್ದಾರೆ. ಒಳಗೆ ಹೋಗುವ ಸಾಹಸವಾಗಲಿಲ್ಲ. ತನ್ನ ಪಾಪಗಳ ಸ್ಮರಣೆ ಮಾಡುತ್ತ ಏನು ನನ್ನ ಮೇಲೆಯೂ ಪ್ರಭುವಿನ ಕೃಪೆಯಾದೀತೇ? ಎಂದು ಮನಸ್ಸಿನಲ್ಲಿ ಯೋಚಿಸುತ್ತಾರೆ, ನನ್ನಂತಹ ಘೋರ ನಾರಕೀ ಜೀವಿಯ ಕಡೆಗೂ ಪ್ರಭುವು ನೋಡುವರೇ? ಸನಾತನರ ಮನಸ್ಸಿನಲ್ಲಿ ಎಲ್ಲಿಯೂ ಕೂಡ ಕಪಟ ಅಥವಾ ದಾಂಭಿಕತೆಯ ಗಂಧವೂ ಇರಲಿಲ್ಲ. ಸರಳ ಮತ್ತು ಶುದ್ಧ ಹೃದಯದಿಂದ ಪಾಪಗಳ ಸೃತ್ಮಿಯ ಅನುತಾಪದಿಂದ ದಗ್ಧರಾಗುತ್ತ ಸನಾತನರು ಇಂದು ಪ್ರಭುವಿನಲ್ಲಿ ಶರಣಾಗಲು ಬಯಸುತ್ತಿದ್ದಾರೆ. ಇದೇ ಸ್ಥಿತಿಯಲ್ಲಿ ಭಗವತ್ ಕೃಪೆಯ ದರ್ಶನವಾಗುತ್ತದೆ. ಯಾವಾಗ ಮನುಷ್ಯನು ತನ್ನ ಎಲ್ಲ ಛಲ-ಕಪಟವನ್ನು ಬಿಟ್ಟು ಅತ್ಯಂತ ದೀನಭಾವದಿಂದ ದೀನಬಂಧು ಪತಿತ ಪಾವನ ಪರಮಾತ್ಮನಲ್ಲಿ ಶರಣಾಗಲು ಬಯಸುತ್ತಾನೋ ಆಗಲೇ ಭಗವಂತನು ಕೈ ಚಾಚಿ ಅವನನ್ನು ತನ್ನ ಎದೆಗಪ್ಪಿಕೊಳ್ಳುತ್ತಾನೆ ಮತ್ತು ಎಲ್ಲ ಪಾಪಗಳಿಂದ ಬಿಡಿಸಿ ಅವನನ್ನು ಎಂದೆಂದಿಗೂ ನಿರ್ಭಯನನ್ನಾಗಿಸುತ್ತಾನೆ. ಕಾಲ್ಪನಿಕ ಅನುತಾಪ, ಕೃತ್ರಿಮ ದೀನತೆ ಅಥವಾ ದಾಂಭಿಕ ಸ್ತುತಿಯಿಂದ ಭಗವಂತನು ಎಂದೆಂದಿಗೂ ಪ್ರಸನ್ನನಾಗುವುದಿಲ್ಲ, ಅವನು ಸುಳ್ಳನ್ನು ಚೆನ್ನಾಗಿ ಗುರುತಿಸುತ್ತಾನೆ.</p>
<p class="Text">ಸರ್ವಜ್ಞರಾದ ಮಹಾಪ್ರಭುಗಳು ಒಳಗೆ ಕುಳಿತಿರುವಾಗಲೇ ಹೊರಗೆ ಸನಾತನ ಬಂದಿರುವನು ಎಂಬ ಮಾತು ತಿಳಿದುಕೊಂಡರು. ಆದುದರಿಂದ ಅವರು ಚಂದ್ರಶೇಖರನೊಂದಿಗೆ ಹೇಳಿದರು-ಬಾಗಿಲಲ್ಲಿ ಯಾವ ವೈಷ್ಣವ ಕುಳಿತಿರುವನೋ ಅವನನ್ನು ಒಳಗೆ ಕರೆದು ಕೊಂಡು ಬಾ. ಆಜ್ಞಾನುಸಾರ ಚಂದ್ರಶೇಖರನು ಹೊರಗೆ ಹೋಗಿ ಅಲ್ಲಿ ಯಾವುದೇ ವೈಷ್ಣವನು ಕಾಣದೆ ಮರಳಿಬಂದು ಹೇಳಿದನು- ‘ಹೊರಗಾದರೋ ಯಾರೂ ವೈಷ್ಣವರು ಇಲ್ಲ’. ಮಹಾಪ್ರಭುಗಳು ಹೇಳಿದರು- ಏನು ಬಾಗಿಲಲ್ಲಿ ಯಾರೂ ಕುಳಿತಿಲ್ಲವೇ? ಚಂದ್ರಶೇಖರನೆಂದ- ಬಾಗಿಲಲ್ಲಿ ಓರ್ವ ಕೀರನಂತಹವನು ಕುಳಿತಿರವನು, ಮಹಾಪ್ರಭುಗಳು ಹೇಳಿದರು- ‘ಹೋಗು! ಅವನನ್ನೇ ಕರಕೊಂಡು ಬಾ’. ಸನಾತರ ಬಟ್ಟೆ-ಬರೆ ವೈಷ್ಣವರಂತೆ ಇರಲಿಲ್ಲ; ಆದರೂ ಅವರ ಆಂತರ್ಯವಾದರೋ ವಿಷ್ಣುಮಯವಾಗಿತ್ತು. ಆಂತರ್ಯವನ್ನು ಗುರುತಿಸುವುದು ಅಂತರ್ಯಾಮಿಯ ಕೆಲಸವಾಗಿದೆ. ಒಂದು ವೇಳೆ ಯಾರಾದರು ಭಗವಂತನನ್ನು ಪ್ರಸನ್ನನಾಗಿಸಬೇಕೆಂದಿದ್ದರೆ ಅವನಿಗೆ ಆಂತರಿಕವಾಗಿ ಯಥಾರ್ಥ ವೈಷ್ಣವನಾಗ ಬೇಕಾಗಿದೆ. ಭಗವಂತನು ಅವನನ್ನು ಗುರುತಿಸಿ ಸ್ವಯಂ ತನ್ನ ಬಳಿಗೆ ಕರೆಸಿಕೊಳ್ಳುತ್ತಾನೆ.</p>
<p class="Text">ಚಂದ್ರಶೇಖರನು ಇದನ್ನು ಕೇಳಿ ಆಶ್ಚರ್ಯಚಕಿತನಾದನು. ಇಂದು ಪ್ರಭುವು ಈ ಕೀರರನ್ನು ಏಕೆ ಕರೆಯುತ್ತಿದ್ದಾರೆ? ಎಂದು ಯೋಚಿಸತೊಡಗಿದ. ಆದರೆ ಮಹಾಪ್ರಭುಗಳ ಮುಂದೆ ಏನೂ ಹೇಳುವ ಸಾಹಸವಾಗಲಿಲ್ಲ ಹಾಗೂ ಅವನು ಹೊರಗೆ ಹೋಗಿ ಸನಾತನರಲ್ಲಿ ಕೇಳಿದನು-‘ನೀವು ಯಾರು? ನಿಮ್ಮನ್ನು ಪ್ರಭುವು ಕರೆಯುತ್ತಿದ್ದಾರೆ.’ ‘ಪ್ರಭುವು ಕರೆಯುತ್ತಿದ್ದಾರೆ? ಈ ಶಬ್ದಗಳು ವಿದ್ಯುತ್ತಿನಂತೆ ಕೆಲಸ ಮಾಡಿದವು. ಸನಾತನರ ಹೃದಯದಲ್ಲಿ ಹರ್ಷ, ಆಶೆ, ಚಿಂತೆ, ಭಯ, ಭಕ್ತಿ ಮತ್ತು ಲಜ್ಜೆ ಮೊದಲಾದ ಅನೇಕ ಭಾವಗಳ ತರಂಗಗಳು ಏಳತೊಡಗಿದವು. ಅವರು ಏಕೆ ಕರೆಯುತ್ತಾರೆ! ಹೇಳಿದರು- ಹೌದೇ! ಏನು ಪ್ರಭುವು ಕರೆಯುತ್ತಿರುವರೇ? ಏನು ನಿಜವಾಗಿಯೂ ನನ್ನನ್ನು ಕರೆಯುತ್ತಿರುವರೇ? ನೀವು ಮರೆತಿಲ್ಲವಲ್ಲ? ಪ್ರಭುವು ನನ್ನನ್ನಲ್ಲ ಬೇರೆಯಾರನ್ನಾದರು ಕರೆಯುತ್ತಿರಬಹುದು.’ ಚಂದ್ರಶೇಖರನು ಹೇಳಿದನು- ಇಲ್ಲ, ಅವರು ನಿಮ್ಮನ್ನೇ ಕರೆಯುತ್ತಿದ್ದಾರೆ. ಇಷ್ಟಾದರೂ ಕೂಡ ಸನಾತನರ ಸಂದೇಹ ದೂರವಾಗಲಿಲ್ಲ. ಸನಾತನರು ಯೋಚಿಸಿದರು- ಪ್ರಭುಗಳಾದರೋ ಕೇವಲ ಒಂದೇ ಬಾರಿ ನನ್ನನ್ನು ನೋಡಿದ್ದರು. ಅವರು ಲಕ್ಷಾಂತರ ಜನರನ್ನು ಈ ಪ್ರಕಾರ ನೋಡುತ್ತಾರೆ, ಜಾತಿಯಲ್ಲಿ ನಾನು ಪತಿತ ಪಾಮರನಾಗಿದ್ದೇನೆ, ಪ್ರಭುವಿಗೆ ನನ್ನ ನೆನಪು ಹೇಗಾಗಬಹುದು? ನೆನಪಾದರೂ ಅವರು ನನ್ನನ್ನು ಏಕೆ ಕರೆಯುತ್ತಾರೆ ?’ಹೀಗೆ ವಿಚಾರಗೈದು ಸನಾತನರು ಚಂದ್ರಶೇಖರನೊಂದಿಗೆ ಹೇಳಿದರು- ಸ್ವಾಮಿ! ನೀವು ಮರೆತಿರಬಹುದು, ಒಳಗೆ ಹೋಗಿ ಇನ್ನೊಮ್ಮೆ ಕೇಳಿರಿ, ಪ್ರಭುವು ಯಾರನ್ನು ಕರೆಯುತ್ತಿದ್ದಾರೆ ? ಸನಾತನರು ಪುನಃ ಯೋಚಿಸಿದರು, ‘ನಾನು ಬಂದಿರುವ ಸಮಾಚಾರವನ್ನು ನಾನು ಪ್ರಭುವಿಗೆ ಕೊಟ್ಟೇ ಇಲ್ಲ, ಅವರು ನನ್ನನ್ನು ಹೇಗೆ ಕರೆಯುತ್ತಾರೆ?</p>
<p class="Text">ಈ ಪ್ರಕಾರ ಸನಾತನರ ವಿಚಿತ್ರ ಭಾವದೆಸೆಯನ್ನು ನೋಡಿ ಹಾಗೂ ಅವರ ಪ್ರಲಾಪವನ್ನು ಕೇಳಿ ಆಶ್ಚರ್ಯದಲ್ಲಿ ಮುಳುಗಿದ ಚಂದ್ರಶೇಖರನು ಪುನಃ ಹೇಳಿದನು- ‘ಪ್ರಭುವು ನಿಮ್ಮನ್ನೇ ಕರೆಯುತ್ತಿದ್ದಾರೆ ನೀವು ಒಳಗೆ ಬನ್ನಿ.</p>
<p class="Text">ಸನಾತನರ ಹೃದಯದಲ್ಲಿ ಆನಂದದ ಸಾಗರ ಉಕ್ಕೇರಿತು, ಆದರೂ ತನ್ನ ಸ್ವಾಭಾವಿಕ ದೀನತೆಯಿಂದ ಅವರು ಬೆರಳುಕಚ್ಚಿಕೊಂಡು ಅಪರಾಧಿಯಂತೆ ಮೌನವಾಗಿ ಒಳಗೆ ಹೋಗಿ ಪ್ರಭುವಿನ ಚರಣಗಳಲ್ಲಿ ದಂಡವತ್ ಬಿದ್ದುಬಿಟ್ಟರು. ಎರಡೂ ಕಣ್ಣುಗಳಿಂದ ಕಣ್ಣೀರ ಕೋಡಿ ಹರಿಯತೊಡಗಿತು. ಸನಾತನರು ಹೇಳಿದರು -ಪ್ರಭುವೇ! ‘ನಾನು ಪಾಮರನಾಗಿದ್ದೇನೆ, ನಾನು ಜೀವನವಿಡೀ ಕಾಮಾದಿಷಡ್ ವಿಕಾರಗಳನ್ನು ಸೇವಿಸಿದ್ದೇನೆ, ವಿಷಯ ಭೋಗಗಳನ್ನೇ ಸುಖವೆಂದು ತಿಳಿದಿದ್ದೆ, ಹಗಲುರಾತ್ರಿ ನೀಚರ ಜೊತೆಯಲ್ಲಿ ನೀಚ ಕರ್ಮ ಮಾಡುವುದಲ್ಲೇ ರತನಾಗಿದ್ದೆ, ಈ ಮನುಷ್ಯ ಜನ್ಮವನ್ನು ನಾನು ವ್ಯರ್ಥವಾಗಿ ಕಳೆದೆ, ನನ್ನಂತಹ ಪಾಪೀ, ಅಧಮ, ನೀಚ ಮತ್ತು ಕುಟಿಲ ಬೇರೆಯಾರಿರಬಹುದು? ಒಡೆಯಾ! ಇಂದು ನಿಮ್ಮ ಚರಣಗಳಲ್ಲಿ ಶರಣು ಬಂದಿದ್ದೇನೆ, ತಮ್ಮ ಸ್ವಾಭಾವಿಕ ದಯಾಳುತ್ವದ ಕಡೆಗೆ ಲಕ್ಷವಿರಿಸಿ ನನಗೆ ಚರಣಗಳಲ್ಲಿ ಆಸರೆಕೊಡಿರಿ. ಈ ಅಧಮನಾದ ನನಗೆ ಈ ಚರಣಗಳಲ್ಲದೆ ಬೇರೆ ಎಲ್ಲಿ ಆಶ್ರಯ ಸಿಗಬಹುದು?</p>
<p class="Text">ಮಹಾಪ್ರಭುಗಳಿಗೆ ಸನಾತನನ ಈ ಶಬ್ದಗಳನ್ನು ಕೇಳಲಾಗಲಿಲ್ಲ, ಅವರ ಹೃದಯ ದಯೆಯಿಂದ ದ್ರವಿತವಾಯಿತು. ಸನಾತನನನ್ನು ಬಲವಂತವಾಗಿ ಎತ್ತಿ ಪ್ರಭುವು ತನ್ನ ಎದೆಗಪ್ಪಿಕೊಂಡರು. ಸನಾತನನ ಕಣ್ಣೀರಧಾರೆಯು ಮಂದಾಕಿನಿ ಪ್ರವಾಹದಂತಾಗಿ ಮಹಾಪ್ರಭುಗಳ ಶರೀರ ಸಹಿತ ಚರಣಗಳನ್ನು ತೊಳೆಯಿತು ಮತ್ತು ಮಹಾಪ್ರಭುಗಳ ನೇತ್ರಗಳ ಪ್ರೇಮಾಶ್ರುಧಾರೆ ಸನಾತನನ ಮಸ್ತಕವನ್ನು ನೆನೆಸಿ ಅವನನ್ನು ಪಾಪಮುಕ್ತ ವಾಗಿಸುತ್ತವೋ! ಎಂಬಂತಿತ್ತು. ಸಾಧಾರಣವಾಗಿ ಭಗವಂತನ ಮತ್ತು ಭಕ್ತರ ಮಿಲನದಲ್ಲಿ ಇಬ್ಬರ ಕಣ್ಣುಗಳಿಂದ ಹರಿಯುವ ಯಾವ ಜಲಧಾರೆಯು ಶ್ರೀಗಂಗೆಯ ಪಾಪನಾಶಿನೀ ಶಕ್ತಿಗಿಂತ ಯಾವುದೇ ಪ್ರಕಾರದಿಂದ ಕಡಿಮೆಯಲ್ಲ.</p>
<p class="Text">ಸನಾತನರು ಹೇಳತೊಡಗಿದರು- ‘ಒಡೆಯಾ! ನನ್ನನ್ನು ನೀವು ಏಕೆ ಸ್ವರ್ಶಿಸುತ್ತಿರುವಿರಿ. ನನ್ನ ಈ ಕಲುಷಿತ ಕಲೇವರವು ನೀವು ಸ್ವರ್ಶಿಸಲು ಯೋಗ್ಯವಾಗಿಲ್ಲ. ಈ ತಿರಸ್ಕೃತ ಹಾಗೂ ದೂಷಿತ ದೇಹವನ್ನು ನೀವು ಮುಟ್ಟದಿರಿ’ ಪ್ರಭುವು ಹೇಳಿದರು- ಸನಾತನ! ದೀನತೆಯನ್ನು ತ್ಯಜಿಸು - ನಿನ್ನ ದೈನ್ಯವನ್ನು ನೋಡಿ ನನ್ನ ಹೃದಯ ಬಿರಿಯುತ್ತಿದೆ, ಶ್ರೀಕೃಷ್ಣನು ಕೃಪೆ ಮಾಡುವಾಗ ಒಳ್ಳೆಯ-ಕೆಟ್ಟದರ ವಿಚಾರ ಮಾಡುವುದಿಲ್ಲ. ಶ್ರೀಕೃಷ್ಣನು ನಿನ್ನ ಸನ್ಮುಖನಾಗಿದ್ದಾನೆ, ನಿನ್ನ ಮೇಲೆ ಆದ ಶ್ರೀಕೃಷ್ಣನ ಕೃಪೆಯನ್ನು ವರ್ಣಿಸಲಾಗದು, ಅವನಾದರೋ ನಿನ್ನನ್ನು ವಿಷಯಕೂಪದಿಂದ ಎತ್ತಿಕೊಂಡಿರುವನು. ನಿನ್ನ ಶರೀರವು ನಿಷ್ಪಾಪವಾಗಿದೆ. ಏಕೆಂದರೆ ನಿನ್ನ ಬುದ್ಧಿಯು ಶ್ರೀಕೃಷ್ಣನ ಭಕ್ತಿಯಲ್ಲಿ ತೊಡಗಿದೆ. ನಾನಾದರೋ ನನ್ನನ್ನು ಪವಿತ್ರವಾಗಿಸಿಕೊಳ್ಳಲು ನಿನ್ನನ್ನು ಸ್ಪರ್ಶಿಸುತ್ತಿದ್ದೇನೆ. ‘ನೀನು ನಿನ್ನ ಭಕ್ತಿಬಲದಿಂದ ಇಡೀ ಬ್ರಹ್ಮಾಂಡವನ್ನು ಪವಿತ್ರಗೊಳಿಸುವುದರಲ್ಲಿ ಸಮರ್ಥವಾಗಿರುವೆ.’</p>
<p class="Shlok">ಭವದ್ವಿಧಾ ಭಾಗವತಾಸ್ತೀರ್ಥಭೂತಾಃ ಸ್ವಯಂ ವಿಭೋ ।</p>
<p class="Shlok">ತೀರ್ಥೀಕುರ್ವಂತಿ ತೀರ್ಥಾನಿ ಸ್ವಾಂತಃಸ್ಥೇನ ಗದಾಭೃತಾ ॥</p>
<p class="TXT-Right">(ಶ್ರೀಮದ್ಭಾಗವತ 1/13/10)</p>
<p class="Text">ಯುಧಿಷ್ಠಿರನು ವಿದುರನಲ್ಲಿ ಹೇಳಿದ್ದನು - ‘ಹೇ ಪ್ರಭುವೇ! ನಿಮ್ಮಂತಹ ಭಗವದ್ಭಕ್ತರು ಸ್ವತಃ ತೀರ್ಥರೂಪರಾಗಿದ್ದೀರಿ, ಪಾಪಿಗಳ ಮೂಲಕ ಕಲುಷಿತಗೊಂಡ ತೀರ್ಥಗಳನ್ನು ನಿಮ್ಮಂತಹವರು ತಮ್ಮ ಹೃದಯದಲ್ಲಿ ಸ್ಥಿತನಾದ ಭಗವಾನ್ ಗದಾಧರನ ಮೂಲಕ ಪುನಃ ತೀರ್ಥತ್ವವನ್ನು ಪ್ರಾಪ್ತಮಾಡಿಸುತ್ತಿರಿ.’</p>
<p class="Text">ಭಕ್ತ ಪ್ರಹ್ಲಾದರು ಭಗವಾನ್ ನರಸಿಂಹದೇವರಲ್ಲಿ ಹೇಳಿದ್ದರು-</p>
<p class="Shlok">ವಿಪ್ರಾದ್ ದ್ವಿಷಡ್ ಗುಣಯುತಾದರವಿಂದನಾಭ-</p>
<p class="Shlok">ಪಾದಾರವಿಂದವಿಮುಖಾಚ್ಛ್ವಪಚಂ ವರಿಷ್ಠಮ್ ।</p>
<p class="Shlok">ಮನ್ಯೇ ತದರ್ಪಿತಮನೋವಚನೇಹಿತಾರ್ಥ-</p>
<p class="Shlok">ಪ್ರಾಣಂ ಪುನಾತಿ ಸ ಕುಲಂ ನ ತು ಭೂರಿಮಾನಃ ॥</p>
<p class="TXT-Right">				 (ಶ್ರೀಮದ್ಭಾಗವತ 7/9/10)</p>
<p class="Text">ಧರ್ಮ, ಸತ್ಯ, ದಮ, ತಪ, ಅದ್ವೇಷ, ಲಜ್ಜಾ, ತಿತಿಕ್ಷಾ, ಅಹಿಂಸಾ, ಯಜ್ಞ, ದಾನ, ಧೃತಿ ಮತ್ತು ವೇದಾಧ್ಯಯನ ಈ ಹನ್ನೆರಡು ಗುಣಗಳಿಂದ ವಿಭೂಷಿತನಾದ ಬ್ರಾಹ್ಮಣನಾದರೂ ಒಂದು ವೇಳೆ ಭಗವಾನ್ ಪದ್ಮನಾಭನ ಪಾದಾರವಿಂದಗಳಿಂದ ವಿಮುಖನಾದರೆ, ಮನ, ಧನ, ವಚನ ಮತ್ತು ಕರ್ಮಗಳು ಭಗವಂತನಿಗೆ ಸಮರ್ಪಿತವಾಗಿದ್ದ ಚಾಂಡಾಲನನ್ನು ನಾನು ಆ ಬ್ರಾಹ್ಮಣನಿಗಿಂತ ಶ್ರೇಷ್ಠನೆಂದು ತಿಳಿಯುತ್ತೇನೆ, ಏಕೆಂದರೆ ಆ ಹರಿಭಕ್ತ ಚಾಂಡಾಲನು ಕುಲವನ್ನೇ ಪವಿತ್ರ ಮಾಡಬಲ್ಲನು ಆದರೆ ಆ ದೊಡ್ಡ ಅಭಿಮಾನಿಯಾದ ಬ್ರಾಹ್ಮಣನು ತನ್ನನ್ನೂ ಕೂಡ ಪವಿತ್ರನಾಗಿಸಲಾರನು.’ ಈ ಎರಡು ಶ್ಲೋಕಗಳನ್ನು ಹೇಳಿ ಮಹಾಪ್ರಭುಗಳು ಹೇಳಿದರು-</p>
<p class="Text">ಸನಾತನ! ನೀನು ಹರಿಭಕ್ತನಾಗಿರುವೆ. ನಿನ್ನನ್ನು ನೋಡುವುದರಿಂದ, ಸ್ಪರ್ಶಿಸುವುದರಿಂದ ಮತ್ತು ನಿನ್ನ ಗುಣಗಾನದಿಂದ ಶರೀರ ಪವಿತ್ರವಾಗುತ್ತದೆ-</p>
<p class="Shlok">ಅಕ್ಷ್ಣೋಃ ಫಲಂ ತ್ವಾದೃಶದರ್ಶನಂ ಹಿ ತನ್ವಾ ಫಲಂ ತ್ಪಾದೃಶಗಾತ್ರಸಂಗಃ ।</p>
<p class="Shlok">ಜಿಹ್ವಾಫಲಂ ತ್ವಾದೃಶಕೀರ್ತನಂ ಹಿ ಸುದುರ್ಲಭಾ ಭಾಗವತಾ ಹಿ ಲೋಕೇ ॥</p>
<p class="TXT-Right">(ಹರಿಭಕ್ತಿಸುಧೋದಯ 13/2)</p>
<p class="Text">ನಿನ್ನಂತಹ ಭಕ್ತರ ದರ್ಶನದಲ್ಲೇ ಕಣ್ಣುಗಳ ಸಫಲತೆ ಇದೆ, ನಿನ್ನಂತಹ ಭಕ್ತರ ಅಂಗಸ್ಪರ್ಶದಿಂದಲೇ ಶರೀರದ ಸಫಲತೆ ಇದೆ ಮತ್ತು ನಿನ್ನಂತಹ ಭಕ್ತರ ಗುಣಗಾನದಲ್ಲಿಯೇ ನಾಲಿಗೆಯ ಸಫಲತೆ ಇದೆ. ಜಗತ್ತಿನಲ್ಲಿ ಭಾಗವತರ ದರ್ಶನವು ಅತ್ಯಂತ ದುರ್ಲಭವಾಗಿದೆ.’</p>
<p class="Text">ಹೀಗೆ ಹೇಳಿ ಮಹಾಪ್ರಭುಗಳು ಸನಾತನನ ಭಾಗ್ಯವನ್ನು ತುಂಬಾ ಪ್ರಶಂಸೆ ಗೈದು ಹೇಳಿದರು- ಶ್ರೀಕೃಷ್ಣ-ಪ್ರೇಮ ಉಂಟಾದಾಗ ವಾಸ್ತವವಾಗಿ ಇಂತಹುದೇ ದೈನ್ಯ ಉಂಟಾಗುತ್ತದೆ. ಇದಾದನಂತರ ಮಹಾಪ್ರಭುಗಳು ಸನಾತನನಲ್ಲಿ ಅವನ ಬಂಧನ ಬಿಡುಗಡೆಯ ಕುರಿತು ಕೇಳಿದರು. ಸನಾತನನು ಸಂಕ್ಷೇಪವಾಗಿ ಎಲ್ಲ ಕಥೆಯನ್ನು ಹೇಳಿದನು.</p>
<p class="Text">ಮಹಾಪ್ರಭುಗಳು ಚಂದ್ರಶೇಖರನಲ್ಲಿ ಹೇಳಿದರು- ‘ಸನಾತನನ ತಲೆಯನ್ನು ಮುಂಡನಗೈಸಿ, ಇವನಿಗೆ ಸ್ನಾನಮಾಡಿಸಿ ಹೊಸ ಬಟ್ಟೆಗಳನ್ನು ತೊಡಿಸು.’ ಸ್ನಾನವಾದ ಬಳಿಕ ತಪನಮಿಶ್ರ ಹೆಸರಿನ ಓರ್ವ ಭಕ್ತರು ಸನಾತನರಿಗೆ ಹೊಸ ಧೋತಿಯನ್ನು ಕೊಡಲು ಆಗ ಸನಾತನನು ಹೇಳಿದನು - ಒಂದು ವೇಳೆ ನೀನು ನನಗೆ ವಸಕೊಡಲು ಬಯಸುವುದಾದರೆ ಯಾವುದಾದರು ಹರಿದಿರುವ ಹಳೆಬಟ್ಟೆಯನ್ನು ಕೊಡಿರಿ, ನನಗೆ ಹೊಸಬಟ್ಟೆಯಿಂದ ಪ್ರಯೋಜನವೇನಿದೆ?’ ಸನಾತನರ ಆಗ್ರಹವನ್ನು ನೋಡಿ ಮಿಶ್ರರು ಒಂದು ಹಳೆಯ ಧೋತಿಯನ್ನು ಕೊಟ್ಟರು. ಸನಾತನನು ಅದನ್ನು ಹರಿದು ಅದರ ಎರಡು ಲಂಗೋಟಿಮಾಡಿಕೊಂಡರು. ಸನಾತನನ ಈ ವೈರಾಗ್ಯವನ್ನು ಕಂಡು ಮಹಾಪ್ರಭುಗಳು ಮನಸ್ಸಿನಲ್ಲಿಯೇ ತುಂಬಾ ಪ್ರಸನ್ನರಾದರು, ಆದರೆ ಶ್ರೀಕಾಂತನು ಕೊಟ್ಟ ಕಂಬಳಿ ಸನಾತನರ ಹೆಗಲಮೇಲೆ ಈಗಲೂ ಬಿದ್ದು ಕೊಂಡಿದೆ. ಮಹಾಪ್ರಭುಗಳು ನಾಲ್ಕಾರುಬಾರಿ ಅದರಕಡೇ ನೋಡಿದರು. ಆಗ ಸನಾತನರು ನಾನು ಇಷ್ಟರವರೆಗೆ ಈ ಸುಂದರವಾದ ಕಂಬಳಿಯನ್ನು ನನ್ನ ಬಳಿಯಲ್ಲೆ ಇಟ್ಟುಕೊಂಡಿರುವೆನು, ನನ್ನ ವಿಷಯವಾಸನೆ ದೂರವಾಗಲಿಲ್ಲ, ಇದರಿಂದ ಪ್ರಭುವು ಆಗಾಗ ಇದರ ಕಡೆ ನೋಡುತ್ತಾ ನನ್ನನ್ನು ಎಚ್ಚರಿಸುತ್ತಿದ್ದಾರೆ ಎಂದು ತಿಳಿದನು. ಸನಾತನನು ಗಂಗಾತಟಕ್ಕೆ ಹೋಗಿ ಆ ಕಂಬಳಿಯನ್ನು ಓರ್ವ ಬಡವನಿಗೆ ಕೊಟ್ಟು ಅದರ ಬದಲಿಗೆ ಅವನಿಂದ ಹರಿದ ಗೋದಡಿಯನ್ನು ಪಡೆದು ಹೊದ್ದು ಕೊಂಡರು. ಮಹಾಪ್ರಭುಗಳು ಸನಾತನನು ಗೋದಡಿಯನ್ನು ಹೊದ್ದಿ ರುವುದನ್ನು ನೋಡಿ ತುಂಬಾ ಪ್ರಸನ್ನರಾದರು ಮತ್ತು ಹೇಳಿದರು- ‘ಸನಾತನ! ಶ್ರೀಕೃಷ್ಣನು ನಿನ್ನ ವಿಷಯ-ರೋಗವನ್ನು ಇಂದು ಸಮೂಲವಾಗಿ ನಾಶಮಾಡಿ ಬಿಟ್ಟನು. ಉತ್ತಮನಾದ ವೈದ್ಯನು ರೋಗದ ಶೇಷವನ್ನು ಸ್ವಲ್ಪವಾದರೂ ಏಕೆ ಉಳಿಯಗೊಡುತ್ತಾನೆ?</p>
<p class="Text">ಚೈತನ್ಯ ಮಹಾಪ್ರಭುಗಳು ಸನಾತನನನ್ನು ಸತತ ಎರಡು ತಿಂಗಳ ಕಾಲ ಭಕ್ತಿತತ್ತ್ವದ ಪರಮೋತ್ತಮ ಶಿಕ್ಷಣವನ್ನು ಕೊಟ್ಟು ಅವನಿಗೆ ವೃಂದಾವನಕ್ಕೆ ಹೋಗಲು ಹೇಳಿದರು ಮತ್ತು ಅಲ್ಲಿ ರೂಪ ಅನುಪಮರೊಂದಿಗೆ ಸೇರಿ ಶ್ರೀಕೃಷ್ಣನ ಕಾರ್ಯವನ್ನು ಮಾಡುವುದಕ್ಕಾಗಿ ಆದೇಶವನ್ನಿತ್ತರು.</p>
<p class="Text">ಮಹಾಪ್ರಭುಗಳಾದರೋ ನೀಲಾಚಲಕ್ಕೆ ಹೊರಟುಹೋದರು ಮತ್ತು ಅವರ ಆಜ್ಞೆಯನ್ನು ಪಡೆದು ಸನಾತನರು ವೃಂದಾವವಕ್ಕೆ ಬಂದರು. ವೃಂದಾವನಕ್ಕೆ ಬಂದಾಗ ಅವರ ತಮ್ಮಂದಿರು ರೂಪ ಮತ್ತು ಅನುಪಮರು ಬೇರೆ ಮಾರ್ಗದಿಂದ ಕಾಶಿಯ ಮೇಲೆ ತಮ್ಮ ದೇಶಕ್ಕೆ ಹೊರಟುಹೋದರು ಎಂಬ ಸುಳಿವುಸಿಕ್ಕಿತು. ಸನಾತನರು ಸುಬುದ್ಧಿರಾಯನ ಮನೆಯಲ್ಲಿ ಉಳಕೊಂಡರು. ರಾಜನು ತುಂಬಾ ಆದರದಿಂದ ಅವರನ್ನು ತನ್ನ ಬಳಿಯಲ್ಲೇ ಇರಿಸಿಕೊಂಡನು. ಆದರೆ ಅಲ್ಲಿ ಅವರ ಮನಸ್ಸು ನಿಲ್ಲಲಿಲ್ಲ. ಸ್ವಲ್ಪವಾದರೂ ಭೋಗಸಾಮಗ್ರಿಗಳ ಬಳಿಯಲ್ಲಿ ವಾಸಮಾಡುವುದು ಅವರಿಗೆ ಅಸಹ್ಯವಾಗಿತ್ತು, ಸನಾತನನು ಮನೆಯನ್ನು ಬಿಟ್ಟು ಕಾಡಿನಲ್ಲಿ ಒಂದು ಮರದ ಕಳೆಗೆ ಇರ ಹತ್ತಿದನು. ಪ್ರತಿದಿನವು ಕಟ್ಟಿಗೆಗಳನ್ನು ತಂದು ಪೇಟೆಯಲ್ಲಿ ಮಾರಿ ಅದರಿಂದ ತಮ್ಮ ನಿರ್ವಾಹ ಮಾಡಿಕೊಳ್ಳುತ್ತಿದ್ದರು, ಏನಾದರು ಉಳಿದರೆ ಅದನ್ನು ದೀನ-ದಃಖಿಗಳಿಗೆ ಹಂಚಿ ಬಿಡುತ್ತಿದ್ದರು. ಒಂದು ದಿನ ಬಂಗಾಳದ ಹರ್ತಾ-ಕರ್ತಾ ಆಗಿದ್ದವನೇ ಇಂದು ಅವರು ಹರಿಪ್ರೇಮದ ಮಾದಕತೆಯ ಪ್ರಭಾವದಿಂದ ಹೀಗೆ ದೀನರಾಗಿದ್ದಾನೆ.</p>
<p class="Text">ಸನಾತನರು ಪ್ರತಿದಿನ ಯಮುನಾ ಸ್ನಾನಕ್ಕಾಗಿ ಹೋಗುತ್ತಿದ್ದರು. ಒಂದು ದಿನ ಯಮುನೆಯ ದಡದಲ್ಲಿ ಅವರಿಗೆ ಒಂದು ವಜ್ರ ಬಿದ್ದಿರುವುದು ಕಂಡರು, ಅವರು ಇದನ್ನು ಯಾರಾದರು ಬಡವನಿಗೆ ಕೊಟ್ಟಬಿಡುವುದೆಂದು ಯೋಚಿಸಿದರು. ಸ್ವಲ್ಪ ಹೊತ್ತು ದಡದಲ್ಲೇ ಕುಳಿತರು. ಯಾವಾಗ ಯಾರೂ ಬರಲಿಲ್ಲವೋ ವಜ್ರದ ಮೇಲೆ ಮಣ್ಣುಹಾಕಿ ಯಮುನೆಯಲ್ಲಿ ಸ್ನಾನಮಾಡತೊಡಗಿದರು. ಅಷ್ಟರಲ್ಲಿ ಓರ್ವ ಬ್ರಾಹ್ಮಣನು ಬಂದು ಅವರಲ್ಲಿ ಹೇಳಿದನು-‘ನಾನು ಇಂದು ಸ್ಪಪ್ನದಲ್ಲಿ-ನೀವು ನನಗೆ ತುಂಬಾ ಧನವನ್ನು ಕೊಟ್ಟು ಪರಮ ಐಶ್ವರ್ಯವಂತನಾಗಿಸಿದಿರಿ ಎಂದು ನೋಡಿದೆ. ಅದಕ್ಕಾಗಿ ನಾನು ನಿಮ್ಮ ಬಳಿಗೆ ಓಡಿ ಬಂದಿರುವೆನು.’ ಬ್ರಾಹ್ಮಣನ ಮಾತನ್ನು ಕೇಳಿ ಸನಾತನರು ಹೇಳಿದರು-ಸ್ವಾಮಿ! ನಾನಾದರೋ ಅಕಿಂಚನನಾಗಿದ್ದೇನೆ. ಆದರೆ ಒಂದು ವಜ್ರ ಇಲ್ಲಿ ಧೂಳಿನಲ್ಲಿ ಬಿದ್ದಿದೆ; ಶ್ರೀಕೃಷ್ಣನೇ ಅದನ್ನು ನಿಮಗಾಗಿಯೇ ಕಳಿಸಿರಬಹುದು, ನೀವು ಬಯಸು ವುದಾದರೆ ಅದನ್ನು ಕೊಂಡುಹೋಗಬಹುದು. ಬ್ರಾಹ್ಮಣನು ಹುಡುಕಿದರೂ ವಜ್ರವು ಸಿಗದಿದ್ದಾಗ ಸನಾತನರು ಯಮುನೆಯಿಂದ ಹೊರ ಬಂದು ಅವರಿಗೆ ವಜ್ರವಿರುವ ಜಾಗವನ್ನು ತೋರಿಸಿ ಹೇಳಿದರು-ವಿಪ್ರೋತ್ತಮರೇ! ನಾನು ಸ್ನಾನಮಾಡಿದ್ದೇನೆ, ಅದಕ್ಕಾಗಿ ವಜ್ರವನ್ನು ಮುಟ್ಟಲಾರೆ, ನೀವು ಇದನ್ನು ಕೊಂಡುಹೋಗಿರಿ. ಬ್ರಾಹ್ಮಣರು ಅಮೂಲ್ಯವಾದ ರತ್ನವನ್ನು ಪಡೆದು ತುಂಬಾ ಪ್ರಸನ್ನರಾಗಿ, ಅದನ್ನು ಎತ್ತಿಕೊಂಡು ತನ್ನ ಮನೆಗೆಹೋದನು. ಹೋಗುತ್ತಿರುವಾಗ ಅವರು ತನ್ನ ಮನಸ್ಸಿನಲ್ಲಿ ಯೋಚಿಸಿದರು- ಯಾವ ವಜ್ರವನ್ನು ತೆಗೆದುಕೊಂಡು ನಾನು ಇಷ್ಟು ಪ್ರಸನ್ನನಾಗಿದ್ದೆನೋ ಅದನ್ನು ಸನಾತನರು ಮುಟ್ಟಲೂ ಇಲ್ಲ. ಕಾರಣವೇನಿರಬಹುದು? ಸನಾತನರಿಗೆ ಇದಕ್ಕಿಂತ ಎಷ್ಟೋ ಮೂಲ್ಯವುಳ್ಳ ಪದಾರ್ಥವೇನಾದರೂ ಪ್ರಾಪ್ತವಾಗಿದೆಯೇ, ಅದರ ಇದಿರು ಅವರು ಇಂತಹ ವಜ್ರವನ್ನೂ ಕೂಡ ತುಚ್ಛವಾಗಿ ತಿಳಿಯುತ್ತಿದ್ದಾರೆ. ಅಂತಹ ಮಾತಾಗಿದ್ದರೆ ನಾನೂ ಕೂಡ ಅದೇ ಪದಾರ್ಥಕ್ಕಾಗಿ ಪ್ರಾಣಗಳನ್ನು ಏಕೆ ಪಣವಾಗಿಡಬಾರದು? ಬ್ರಾಹ್ಮಣರು ಹೀಗೆ ವಿಚಾರಗೈದು ವಜ್ರದ ಮೋಹವನ್ನು ಬಿಟ್ಟು ಸನಾತನರ ಬಳಿಗೆ ಬಂದು ಅವರಿಂದ ಭಕ್ತಿಯ ತತ್ತ್ವವನ್ನು ತಿಳಿದುಕೊಂಡು ಹೊಸ ಜೀವನ ಪ್ರಾರಂಭಿಸಿದರು. ನಿಜವಾದ ಸಾಧುವಿನ ಪವಿತ್ರ ಮತ್ತು ವೈರಾಗ್ಯಪೂರ್ಣ ಸಂಗದ ಪ್ರಭಾವ ಇದೇ ಆಗಿದೆ.</p>
<p class="Text">ಕೆಲ ಸಮಯದತನಕ ವೃಂದಾವನದಲ್ಲಿ ನಿವಾಸಗೈದು ಸನಾತನರು ಮಹಾ ಪ್ರಭುಗಳನ್ನು ಭೇಟಿಯಾಗಲು ನೀಲಾಚಲದತ್ತ ನಡೆದರು. ದಾರಿಯಲ್ಲಿ ಅವರಿಗೆ ಚರ್ಮರೋಗವುಂಟಾಯಿತು. ಕವಿರಾಜ ಗೋಸ್ವಾಮಿಯವರು ಬರೆದಿದ್ದಾರೆ- ಝಾರ ಖಂಡದ ದೂಷಿತ ಜಲಪಾನದಿಂದ ಅವರಿಗೆ ಈ ರೋಗ ಉಂಟಾಗಿತ್ತು. ಏನೇ ಆಗಲಿ ಸನಾತನರು ರೋಗಾಕ್ರಾಂತರಾಗಿ ನೀಲಾಚಲ ತಲುಪಿದರು, ಹಾಗೂ ತನ್ನನ್ನು ದೀನ, ಹೀನ, ಪತಿತನೆಂದು ತಿಳಿದು ಶ್ರೀಹರಿದಾಸಜೀಯವರಲ್ಲಿ ತಂಗಿದರು. ಅವರಿಗೆ ರೋಗದ ಚಿಂತೆ ಇರಲಿಲ್ಲ, ಇದರಿಂದ ಅವರಿಗೆ ಆನಂದವೇ ಆಗುತ್ತಿತ್ತು; ಅವರು ಈ ರೋಗದ ನೆಪದಿಂದ ನನ್ನ ಬಳಿಗೆ ಯಾರೂ ಬಾರದಿದ್ದರೆ ನಾನು ಭಜನೆಯನ್ನು ನಿಶ್ಚಿಂತ ರೂಪವಾಗಿ ಮಾಡಬಲ್ಲೆ ಎಂದು ತಿಳಿಯುತ್ತಿದ್ದರು. ಹಿಂದೆ ಮಾಡಿದ ಪಾಪದ ಲವನ್ನು ಎಷ್ಟು ಭೋಗಿಸಲಾಗುವುದೋ ಅಷ್ಟೇ ಪಾಪಗಳು ನಷ್ಟವಾದಾವು. ಇವೆಲ್ಲವನ್ನು ಯೋಚಿಸುತ್ತ ಸನಾತನರು ಸಂತುಷ್ಟರಾಗಿದ್ದರು, ಅವರಿಗೆ ಈ ಕುಷ್ಠದ ಯಾವ ಪರಿವೆಯೂ ಇರಲಿಲ್ಲ. ಶ್ರೀಹರಿದಾಸರಲ್ಲಿಗೆ ಮಹಾಪ್ರಭುಗಳು ಪ್ರತಿದಿನ ಬರುತ್ತಿದ್ದರು. ಅವರು ಬಂದು ಸನಾತನರನ್ನು ನೋಡಿದರು, ಸನಾತನರು ದೂರದಿಂದಲೇ ಚರಣಗಳಲ್ಲಿ ಪ್ರಣಾಮ ಗೈಯ್ದರು. ಮಹಾಪ್ರಭುಗಳು ಓಡಿಬಂದು ಅವನನ್ನು ಎದೆಗಪ್ಪಿಕೊಳ್ಳಬೇಕೆಂದು ಬಯಸಿದರು, ಆದರೆ ಸನಾತನರು ಹಿಂದೆ ಸರಿದರು ಹಾಗೂ ಹೇಳಿದರರು - ಪ್ರಭುವೇ! ನೀವು ನನ್ನನ್ನು ಸ್ಪರ್ಶಿಸಬೇಡಿರಿ, ನಾನು ಅತ್ಯಂತ ನೀಚನಾದರೋ ಆಗಿದ್ದೇನೆ, ಅದಲ್ಲದೆ ನನಗೆ ಕುಷ್ಠವಾಗಿದೆ, ಅದಕ್ಕಾಗಿ ಕ್ಷಮಿಸಿರಿ. ಮಹಾಪ್ರಭುಗಳು ಹೇಳಿದರು-‘ಸನಾತನ! ನಿನ್ನ ಶರೀರವು ನನಗಾಗಿ ತುಂಬಾ ಪವಿತ್ರವಾಗಿದೆ, ನೀನು ಶ್ರೀಕೃಷ್ಣನ ಭಕ್ತನಾಗಿದ್ದಿಯೆ, ನಿನ್ನನ್ನು ತಿರಸ್ಕರಿಸುವವರೇ ಅಸ್ಪೃಶ್ಯರಾಗಿದ್ದಾರೆ.’ ಹೀಗೆ ಹೇಳಿ ಮಹಾಪ್ರಭುಗಳು ಸನಾತನನನ್ನು ಒತ್ತಾಯವಾಗಿ ಎದೆಗಪ್ಪಿಕೊಂಡರು, ಸನಾತನನ ಕುಷ್ಠದ ಕೀವು ಮಹಾಪ್ರಭುಗಳ ಎಲ್ಲ ಶರೀರಕ್ಕೆ ಅಂಟಿಕೊಂಡಿತು. ಮಹಾಪ್ರಭುಗಳೆಂದರು-ಸನಾತನ! ನಿನ್ನ ಇಬ್ಬರೂ ಸಹೋದರರು ಇಲ್ಲಿ ಬಂದು ಹತ್ತು ತಿಂಗಳು ಇದ್ದರು, ನಂತರ ರೂಪನಾದರೋ ವೃಂದಾವನಕ್ಕೆ ಮರಳಿಹೋದನು ಮತ್ತು ಅನುಪಮನಿಗೆ ಇಲ್ಲೇ ಶ್ರೀಕೃಷ್ಣನ ಪ್ರಾಪ್ತಿ ಯಾಯಿತು. ತಮ್ಮನ ಮರಣವನ್ನು ಕೇಳಿ ಸನಾತವರಿಗೆ ದುಃಖವಾಯಿತು ಹಾಗೂ ಅವನ ಭಕ್ತಿ-ಭಾವವನ್ನು ನೆನೆಯುತ್ತ ಅಳತೊಡಗಿದರು. ಪ್ರಭುವು ಆಶ್ವಾಸನೆಯನ್ನಿತ್ತು ಸನಾತನನಲ್ಲಿ ಹೇಳಿದರು-ನೀನು ಇಲ್ಲೇ ಹರಿದಾಸಜೀಯವರ ಬಳಿಯಲ್ಲಿ ಇರು, ನಿಮ್ಮಿಬ್ಬರಿಗೂ ಶ್ರೀಕೃಷ್ಣನಲ್ಲಿ ತುಂಬಾ ಪ್ರೇಮವಿದೆ, ನಿಮ್ಮಗಳ ಮೇಲೆ ಶ್ರೀಕೃಷ್ಣನು ಬೇಗನೇ ಕೃಪೆ ಮಾಡುವನು.</p>
<p class="Text">ಹೀಗೆ ಹೇಳಿ ಮಹಾಪ್ರಭುಗಳು ಹೊರಟು ಹೋದರು. ಇದೇ ಪ್ರಕಾರ ಪ್ರತಿದಿನ ಅಲ್ಲಿಗೆ ಬಂದು ಸನಾತನರನ್ನು ಆಲಿಂಗಿಸತೊಡಗಿದರು. ಸನಾತನರ ಮನಸ್ಸಿನಲ್ಲಿ ಇದರಿಂದ ತುಂಬಾ ಕ್ಷೋಭೆ ಉಂಟಾಗುತಿತ್ತು. ತನ್ನ ಶರೀರದ ಕೀವು ಪ್ರಭುವಿನ ಶರೀರಕ್ಕೆ ತಗಲಿರುವುದನ್ನು ಕಂಡು ಅವರಿಗೆ ಮಾರ್ಮಿಕ ವೇದನೆ ಉಂಟಾಗುತ್ತಿತ್ತು, ಆದರೆ ಮಹಾಪ್ರಭುಗಳು ಯಾವರೀತಿಯಿಂದಲೂ ಒಪ್ಪಿಕೊಳ್ಳುವುದಿಲ್ಲ. ಆದುದರಿಂದ ಸನಾತನರು ಶ್ರೀಜಗನ್ನಾಥನ ರಥದ ಚಕ್ರದ ಕೆಳಗೆ ಬಿದ್ದು ಪ್ರಾಣತ್ಯಾಗ ಮಾಡುವ ವಿಚಾರ ಮಾಡಿದರು. ದಿವ್ಯಜ್ಞಾನದಿಂದ ಮಹಾಪ್ರಭುಗಳಿಗೆ ಈ ವಿಚಾರ ತಿಳಿದು ಹೋಯಿತು, ಅವರು ಸನಾತರನ್ನು ತಮ್ಮ ಬಳಿಗೆ ಕರೆಸಿ ಅವರಲ್ಲಿ ಹೇಳಿದರು-ಸನಾತನ! ನೀನು ಯಾವ ದೇಹತ್ಯಾಗದ ವಿಚಾರ ಮಾಡಿರುವೆಯೋ ಅದನ್ನು ಬಿಟ್ಟುಬಿಡು, ಇದರಿಂದ ಶ್ರೀಕೃಷ್ಣನು ದೊರೆಯಲಾರನು. ಶ್ರೀಕೃಷ್ಣನ ಪ್ರಾಪ್ತಿಯ ಉಪಾಯವು ಭಕ್ತಿ ಮತ್ತು ಭಜನೆಯಾಗಿದೆ, ನೀನಾದರೋ ಶ್ರೀಕೃಷ್ಣ ಅನುರಾಗೀ ಭಕ್ತನಾಗಿರುವೆ ನಿನ್ನ ಈ ಶರೀರವು ತಿರಸ್ಕಾರಕ್ಕೆ ಯೋಗ್ಯವಾಗಿದೆ ಎಂದು ನೀನು ತಿಳಿದಿರುವೆ, ಆದರೆ ನಾನು ಹಾಗೆ ತಿಳಿದಿರುವುದಿಲ್ಲ, ಸಂನ್ಯಾಸಿಯಾಗಿದ್ದೇನೆ. ಸಂನ್ಯಾಸಿಗಳಿಗೆ ವಿಷ್ಠಾ ಮತ್ತು ಚಂದನದಲ್ಲಿ ಸಮಾನ ಜ್ಞಾನವಿರಬೇಕು. ಆದುದರಿಂದ ನಾನು ನಿನ್ನ ಶರೀರದ ಕುರಿತು ಹೇಗೆ ತಿರಸ್ಕಾರ ಮಾಡಬಲ್ಲೆ? ನಾನೂ ತಿರಸ್ಕಾರ ಮಾಡಿದರೆ ನಾನು ಶ್ರೀಕೃಷ್ಣನ ಮುಂದೆ ಅಪರಾಧಿಯಾಗಬೇಕಾದೀತು. ಸನಾತನರು ಹೇಳಿದರು- ಪ್ರಭುವೇ! ನಿಮ್ಮ ಇಚ್ಛೆ ಏನಿದೆಯೋ ತಿಳಿಯದು, ನೀವು ದೀನದಯಾಳುಗಳಾಗಿದ್ದೀರಿ, ಅದಕ್ಕಾಗಿ ನನ್ನನ್ನು ತಿರಸ್ಕರಿಸುತ್ತಿಲ್ಲ, ನಿಮ್ಮ ಕಾರ್ಯವೇ ನನ್ನಂತಹ ಅಧಮರಲ್ಲಿ ಕೃಪೆ ಮಾಡುವುದೇ ಆಗಿದೆ. ನಿಮ್ಮ ಸ್ವಾಮಿತ್ವವು ನನ್ನಂತಹ ಪತಿತ ಪಾಮರ ಸೇವಕರಲ್ಲೇ ಇದೆ. ಮಹಾಪ್ರಭುಗಳೆಂದರು- ಸನಾತನ! ನಾನು ನಿಮ್ಮಗಳನ್ನು ಬಾಲಕರಿಗೆ ಸಮಾನವಾಗಿ ತಿಳಿಯುತ್ತೇನೆ, ನಾನು ನಿಮ್ಮ ತಾಯಿಯಾಗಿದ್ದೇನೆಂದು ತಿಳಿಯಿರಿ. ಏನು! ತಾಯಿಯು ಎಂದಾದರು ರೋಗಿಯಾದ ಮಗುವನ್ನು ತಿರಸ್ಕರಿಸುತ್ತಾಳೆಯೇ? ಬಾಲಕನ ಕೀವು ತಾಯಿಯ ಶರೀರದಲ್ಲೆಲ್ಲ ಅಂಟಿಕೊಳ್ಳುವುದಿಲ್ಲವೇನು? ಎಂದಾದರು ತಾಯಿಯು ತನ್ನ ಕೊಳೆಯಾದ-ಗಲೀಜಾದ ಮಗುವನ್ನು ತಿರಸ್ಕರಿಸುತ್ತಾಳೇನು?</p>
<p class="Text">ಮಹಾಪ್ರಭುಗಳ ಈ ಮಾತುಗಳನ್ನು ಕೇಳಿ ಹರಿದಾಸಜೀಯವರು ಸನಾತ ನರ ಜೊತೆಗೆ ಬಂದಿದ್ದ ಪ್ರಭುವಿನೊಂದಿಗೆ ಹೇಳಿದರು- ನೀವು ಯಾರ ಮೇಲೆ ಏಕೆ ಕೃಪೆ ಮಾಡುತ್ತಿರುವಿರಿ ಇದನ್ನು ತಿಳಿಯುವುದು ನಮ್ಮ ಬುದ್ಧಿಯ ಆಚೆಗಿರುವ ಮಾತಾಗಿದೆ. ಆ ದಿನ ವಾಸುದೇವ ನಿಮ್ಮ ಬಳಿಗೆ ಬಂದನು. ಅವನು ಖಂಡಿತವಾಗಿ ಅಪರಿಚಿತನಾಗಿದ್ದನು, ಅವನ ಭಯಾನಕವಾದ ಕುಷ್ಠವನ್ನು ನೀವು ತತ್ಕಾಲದಲ್ಲಿಯೇ ಇಲ್ಲವಾಗಿಸಿದಿರಿ ಮತ್ತು ಈ ನಿಮ್ಮ ಸನಾತನ.... ಇಷ್ಟು ಹೇಳುತ್ತ ಹರಿದಾಸರು ಮುಂದೆ ಏನೂ ಹೇಳದಾದರು.</p>
<p class="Text">ಹರಿದಾಸರ ಈ ಮಾತುಗಳಿಂದ ಸನಾತನರಿಗೆ ತುಂಬಾ ಸಂಕೋಚವಾಯಿತು, ಮಹಾಪ್ರಭುಗಳ ಶಕ್ತಿಯು ಸನಾತನರಿಂದ ಅಡಗಿರಲಿಲ್ಲ, ಆದರೂ ಸನಾತನರು ಸರ್ವಥಾ ನಿಷ್ಕಾಮ ಮತ್ತು ಶರೀರದ ಮಮತೆಯಿಂದ ಶೂನ್ಯರಾಗಿದ್ದರು, ಸನಾತನರು ಎಂದೂ ಸಂಕೇತದಿಂದಲೂ ಕೂಡ ಮಹಾಪ್ರಭುಗಳಲ್ಲಿ ರೋಗವನ್ನು ದೂರಮಾಡುವ ಮಾತನ್ನು ಹೇಳಿರಲಿಲ್ಲ.</p>
<p class="Text">ಮಹಾಪ್ರಭುಗಳು ಹೇಳಿದರು-ಹರಿದಾಸರೇ! ಸನಾತನರ ಶರೀರದಲ್ಲಿ ಈ ರೋಗ ಉಂಟಾದ್ದರಿಂದ ನನ್ನ ಪರೀಕ್ಷೆಯಾಯಿತು, ಒಂದು ವೇಳೆ ನಾನು ಈ ವ್ಯಾಧಿಯನ್ನು ಕಂಡು ತಿರಸ್ಕಾರ ಮಾಡುತ್ತಿದ್ದರೆ ಶ್ರೀಕೃಷ್ಣನ ಮುಂದೆ ಮಹಾನ್ ದೋಷಿ ಯಾಗುತಿದ್ದೆ. ಸನಾತನಾ! ನೀನು ದುಃಖಸಬೇಡ, ನಾನು ನಿನ್ನನ್ನು ಆಲಂಗಿಸುತ್ತೇನೆ. ಹೀಗೆ ಮಾಡುವುದರಿಂದ ನನಗೆ ಸುಖ ಸಿಗುತ್ತದೆ. ಈ ವರ್ಷ ನೀನು ನನ್ನ ಬಳಿಯಲ್ಲೇ ಇರು, ಮುಂದಿನ ವರ್ಷ ನೀನು ವೃಂದಾವನಕ್ಕೆ ಹೋಗಬೇಕಾದೀತು.</p>
<p class="Text">ಓದುಗರೇ! ವಿಚಾರ ಮಾಡಿರಿ, ಮಹಾಪ್ರಭುಗಳು ಸನಾತನನನ್ನು ಈ ತಿರಸ್ಕೃತ ರೋಗದಿಂದ ಏಕೆ ಮುಕ್ತವಾಗಿಸಲಿಲ್ಲ? ಪ್ರಭುಗಳು ಸನಾತನನ ಮೂಲಕ ನಮ್ಮಂತಹ ಜೀವರಿಗೆ ದೊಡ್ಡ ಪಾಠವನ್ನು ಕೊಡುತ್ತಿದ್ದಾರೆ. ಮೊದಲಿಗೆ ಕುಕರ್ಮದ ಭೋಗವನ್ನು ಭೋಗಿಸಲೇಬೇಕಾಗುತ್ತದೆ; ಎರಡನೆಯದಾಗಿ - ಭಕ್ತರು ಎಂದೂ ನೀಚರಾಗಲಾರರು. ಅವರು ಕಷ್ಠರೋಗಿಗಳಾದರೇನು ಮಹಾ! ಅವರಾದರೋ ಸದಾಕಾಲ ಪೂಜನೀಯರೇ ಆಗಿದ್ದಾರೆ. ಸನಾತನನಂತಹ ಕುಷ್ಠಿಯನ್ನು ಪ್ರಭುವು ಯಾವ ಪ್ರಕಾರ ಆಲಿಂಗಿಸುತ್ತಿದ್ದರೋ ಹಾಗೆ ನಾವು ಯಾವುದಾದರೂ ಭಕ್ತರಾದ ಕುಷ್ಠರೋಗಿಯನ್ನು ಆಲಿಂಗಿಸಬಲ್ಲೆವೇನು? ಮೂರನೆಯದಾಗಿ-ಭಕ್ತನು ಅತ್ಯಂತ ದೀನನಾಗಬೇಕು. ಪ್ರಭುವು ಸನಾತನರ ಅತ್ಯಂತ ಸಮ್ಮಾನ ಮಾಡುತ್ತಾರೆ ಆದರೂ ಇದರಿಂದ ಸನಾತನನಿಗೆ ಅಭಿಮಾನವಾಗುವುದಿಲ್ಲ, ಅಲ್ಲದೆ ಅವರ ದೈನ್ಯವು ದಿನೇ-ದಿನೇ ಹೆಚ್ಚುತ್ತಾ ಇದೆ. ನಾಲ್ಕನೇಯದು ಭಕ್ತರು ಭಗವಂತನಲ್ಲಿ ಏನನ್ನೂ ಬೇಡಬಾರದು. ಐದನೇಯದು-ದೀನ ದುಃಖೀ ಕುಷ್ಠರೋಗಿ ಮನುಷ್ಯನಾದರೋ ಪ್ರೇಮಪಾತ್ರನಾಗಿದ್ದಾನೆ. ದೀನ ಮತ್ತು ಪೀಡಿತರನ್ನು ಪ್ರೇಮಿಸು ವವನೇ ದೀನಬಂಧು ಭಗವಂತನ ಪ್ರೀತಿಗೆ ಪಾತ್ರನಾಗಿದ್ದಾನೆ.</p>
<p class="Text">ಭಗವಂತನು ಮಂಗಲಮಯ ಪರಮಪಿತಾ ಆಗಿದ್ದಾನೆ, ಅವನಾದರೋ ತನ್ನ ಸಂತಾನದ ಮೇಲೆ ಸದಾಕಾಲ ದಯಾಮಯನಾಗಿದ್ದಾನೆ. ಅವನಲ್ಲಿ ಏನಾದರೂ ಬೇಡುವುದು ಅವನ ದಯಾಳುತ್ವದಲ್ಲಿ ಅವಿಶ್ವಾಸ-ಮಾಡುವುದಾಗಿದೆ. ಸನಾತನನು ಕುಷ್ಠವನ್ನು ಹರ್ಷದಿಂದ ಸಹಿಸಿದರು, ಆದರೆ ಯಾವುದೇ ಸಮಯದಲ್ಲಿಯೂ ನಾನು ಪ್ರಭುವಿನಲ್ಲಿ ತನ್ನ ರೋಗದ ನಿವೃತ್ತಿಗಾಗಿ ಏನಾದರು ಪ್ರಾರ್ಥಿಸಲು ಅವರ ಮನಸ್ಸಿನಲ್ಲಿ ಈ ಸಂಕಲ್ಪವೇ ಉಂಟಾಗಲಿಲ್ಲ. ಇವೆಲ್ಲ ಮಾತುಗಳನ್ನು ತೋರಿಸುವುದಕ್ಕಾಗಿ ಸಮರ್ಥ ರಾಗಿದ್ದರೂ ಕೂಡ ಅವರು ಕೇವಲ ದರ್ಶನ ಮಾತ್ರದಿಂದ ಸನಾತನರ ರೋಗದ ನಾಶ ಮಾಡಲಿಲ್ಲ. ಜಗತ್ತು ಸನಾತರ ಅತುಲನೀಯ ನಿಷ್ಕಪಟ, ನಿಷ್ಕಾಮ ಪ್ರೇಮ ಮತ್ತು ಅವರ ಅನುಕರಣಿಯ ದೈನ್ಯದಿಂದ ಪರಿಚಿತವಾದಾಗಲೇ ಸನಾತನರು ರೋಗ ಮುಕ್ತರಾದರು. ಅನಂತರ ಮಹಾ ಪ್ರಭುಗಳು ಸನಾತನರನ್ನು ವೃಂದಾವನಕ್ಕೆ ಹೋಗಿ ಜೀವಿಗಳ ಉದ್ಧಾರ ಮಾಡಲು ಅನುಮತಿ ಕೊಟ್ಟರು. ಮಹಾಪ್ರಭುಗಳನ್ನು ಬಿಟ್ಟು ಹೋಗುವುದರಲ್ಲಿ ಸನಾತನರಿಗೆ ಅಸೀಮ ಕಷ್ಟವಾಗಿತ್ತಾದರೂ ಅವರ ಆಜ್ಞೆಯನ್ನು ಉಲ್ಲಂಘಿಸುವುದು ಅವರಿಗೆ ಅದರಿಂದಲೂ ಹೆಚ್ಚಾಗಿ ಕಷ್ಟಕರವಾಗಿ ಕಂಡು ಬಂತು. ಸನಾತನರು ವೃಂದಾವನಕ್ಕೆ ಹೊರಟು ಹೋದರು. ರೂಪನು ತಲುಪಿದನು. ಇಬ್ಬರೂ ಸೇರಿ ವೃಂದಾವನದ ಉದ್ಧಾರದ ಕಾರ್ಯವನ್ನು ಮಾಡಿದರು.</p>
<p class="Text">ಸನಾತನರು ‘ಬೃಹದ್ಭಾಗವತಾಮೃತ’ ‘ಹರಿಭಕ್ತಿವಿಲಾಸ’ ‘ಲೀಲಾಸ್ತವ’ ‘ಸ್ಮರಣೀಯ ಟೀಕಾ’ ‘ದಿಗ್ದರ್ಶಿನೀ ಟೀಕಾ’ ಮತ್ತು ಶ್ರೀಮದ್ಭಾಗವತದ ದಶಮ ಸ್ಕಂಧದ ಮೇಲೆ ‘ವೈಷ್ಣವತೋಷಿಣೀ’ ಹೆಸರಿನ ಟೀಕೆಯನ್ನು ರಚಿಸಿದರು. ರೂಪರವರು- ‘ಭಕ್ತಿರಸಾ ಮೃತಸಿಂಧು’ ‘ಮಥುರಾಮಾಹಾತ್ಯ್ಮ’ ‘ಪದಾವಲೀ’ ‘ಹಂಸದೂತ’ ‘ಉದ್ಧವಸಂದೇಶ’ ‘ಅಷ್ಟಾದಶಕಚ್ಛಂದ’ ‘ಸ್ತವಮಾಲಾ’ ‘ಉತ್ಕಲಿಕಾವಲೀ’ ‘ಪ್ರೇಮೇಂದುಸಾಗರ’ ‘ನಾಟಕಚಂದ್ರಿಕಾ’ ‘ಲಘುಭಾಗವತತೋಷಿಣೀ’ ‘ವಿದಗ್ಧಮಾಧವ’ ‘ಲಲಿತಮಾಧವ’ ‘ಉಜ್ಜ್ವಲನೀಲಮಣಿ’ ‘ದಾನಕೇಲಿಮಾನಿಕಾ ಮತ್ತು ಗೋವಿಂದ ಬಿರುದಾವಲೀ’ ಮೊದಲಾದ ಅನೇಕ ಅನುಪಮ ಗ್ರಂಥಗಳನ್ನು ರಚಿಸಿದರು. ‘ವಿದಗ್ಧಮಾಧವದ’ ರಚನೆಯು ವಿ-ಸಂವತ್ 1582ರಲ್ಲಿ ಆಗಿತ್ತು. ಇವೆಲ್ಲ ಗ್ರಂಥಗಳಲ್ಲಿ ಭಕ್ತ, ಭಕ್ತಿ ಮತ್ತು ಶ್ರೀಕೃಷ್ಣತತ್ತ್ವವೇ ಮೊದಲಾದವುಗಳ ತುಂಬಾ ವಿಶದವಾಗಿ ವರ್ಣನೆ ಇದೆ. ಅನುಪಮ ಪುತ್ರನಾದ ಜೀವನೂ ಕೂಡ ಮನೆ-ಮಠ ಬಿಟ್ಟು ವೃಂದಾವನಕ್ಕೆ ಹೊರಟುಹೋದರು. ಅವರೂ ಕೂಡ ಅನೇಕ ಉತ್ತಮೋತ್ತಮ ಗ್ರಂಥಗಳನ್ನು ರಚಿಸಿದರು.</p>
<p class="Text">ವೃಂದಾವನದಿಂದ ಯಾರಾದರೂ ಯಾತ್ರಿಗಳು ನೀಲಾಚಲಕ್ಕೆ ಹೋದರೆ ಮಹಾಪ್ರಭುಗಳು ಎಲ್ಲಕ್ಕಿಂತ ಮೊದಲು ತುಂಬಾ ಆಸಕ್ತಿಯಿಂದ ಅವರಲ್ಲಿ ಕೇಳುತ್ತಿದ್ದರು- ತಮ್ಮಾ! ನನ್ನ ರೂಪ ಮತ್ತು ಸನಾತನರ ಸ್ಥಿತಿ ಹೇಗಿದೆ? ಅವರು ಅಲ್ಲಿ ತಮ್ಮ ಜೀವನವನ್ನು ಹೇಗೆ ಕಳೆಯುತ್ತಿದ್ದಾರೆ? ಅವರು ಉತ್ತರ ಕೊಡುತ್ತಿದ್ದರು-ಇಬ್ಬರೂ ಸಹೋದರರು ಮರಗಳ ಕೆಳಗೆ ಮಲಗುತ್ತಾರೆ, ಭಿಕ್ಷೆ ಬೇಡಿ ತಿನ್ನುತ್ತಾರೆ, ಹರಿದ ಲಂಗೋಟಿಯನ್ನು ಉಡುತ್ತಾರೆ, ಗೋದಡಿಯನ್ನು ಜೊತೆಯಾಗಿಟ್ಟು ಕೊಳ್ಳುತ್ತಾರೆ. ಎಂಟು ಯಾಮಗಳಲ್ಲಿ ಕೇವಲ ನಾಲ್ಕುಗಳಿಗೆ ಮಲಗುತ್ತಾರೆ ಮತ್ತು ಉಳಿದ ಎಲ್ಲ ಸಮಯದಲ್ಲಿ ಶ್ರೀಕೃಷ್ಣನ ನಾಮ-ಜಪ-ಸಂಕೀರ್ತನೆ ಮತ್ತು ಶಾಸಗಳ ಅಧ್ಯಯನ ಮಾಡುತ್ತಾರೆ.</p>
<p class="Text">ಶ್ರೀರೂಪ ಮತ್ತು ಸನಾತನ ಇಬ್ಬರೂ ಶ್ರೀವೃಂದಾವನದಲ್ಲಿಯೇ ಗೋಲೋಕ ವಾಸಿಗಳಾದರು. ಒಂದು ಸಮಯದಲ್ಲಿ ಯಾವ ವಿದ್ಯೆ, ಅಕಾರ, ಐಶ್ವರ್ಯ ಮತ್ತು ಮಾನದಿಂದ ಮತ್ತರಾಗಿದ್ದವರೇ ಇಂದು ಭಗವತ್ಕೃಪೆಯಿಂದ ನಿರಭಿಮಾನೀ, ನಿರ್ಲೋಭೀ ವೈರಾಗ್ಯವಂತ ಮತ್ತು ಪರಮ ಪ್ರೇಮಿಕರಾದರು.</p>
<p class="ChapterEnd para-style-override-2">ಭಗವಂತನಿಗೆ ಮತ್ತು ಅವನ ಭಕ್ತರಿಗೆ ಜಯವಾಗಲೀ!<span></span></p>


<p class="Page-Break"> </p>
<p class="Chapter-Heading" id="toc_marker-7">5. ಯವನ ಭಕ್ತ ಹರಿದಾಸರು</p>
<p class="Text para-style-override-3">ಭಗವಂತನೇ! ನನ್ನನ್ನು ಹೊಡೆಯುತ್ತಿರುವ ಈ ಅಜ್ಞಾನೀ ಜೀವಿಗಳನ್ನು ಅಪರಾಧದಿಂದ ಮುಕ್ತವಾಗಿಸು, ಇವರನ್ನು ಕ್ಷಮಿಸು, ದಯೆ ಮಾಡು.’</p>
<p class="TXT-Right">(ಹರಿದಾಸ)</p>
<p class="Text">ಹರಿದಾಸರು ಯಶೋಹರ ಜಿಲ್ಲೆಯ ಬೂಡನ್ ಎಂಬ ಊರಿನಲ್ಲಿ ಒಂದು ಬಡ ಮುಸಲ್ಮಾನರ ಕುಟುಂಬದಲ್ಲಿ ಹುಟ್ಟಿದ್ದರು. ಹಿಂದಿನ ಸಂಸ್ಕಾರ ವಶದಿಂದ ಬಾಲ್ಯದಿಂದಲೇ ಹರಿದಾಸರಿಗೆ ಹರಿನಾಮದಲ್ಲಿ ಅನುರಾಗವಿತ್ತು. ಇವರು ಮನೆ-ಮಠ ಬಿಟ್ಟು ಬನಗ್ರಾಮದ ಬಳಿಯ ಬೇನಾಪೋಲದ ನಿರ್ಜನ ಕಾಡಿನಲ್ಲಿ ಗುಡಿಸಲು ಕಟ್ಟಿಕೊಂಡು ಇರತೊಡಗಿದರು. ಹರಿದಾಸರು ತುಂಬಾ ಕ್ಷಮಾಶೀಲರೂ, ಶಾಂತರೂ ನಿರ್ಭಯರೂ ಹಾಗೂ ಹರಿನಾಮದ ನಿಶ್ಚಲ ವಿಶ್ವಾಸೀ ಸಾಧುಗಳಿದ್ದರು. ಹರಿದಾಸರು ಪ್ರತಿದಿನ ಮೂರು ಲಕ್ಷ ಹರಿನಾಮದ ಜಪವನ್ನು ಗಟ್ಟಿಯಾಗಿ ಮಾಡುತ್ತಿದ್ದರೆಂದು ಹೇಳುತ್ತಾರೆ. ಗಟ್ಟಿಯಾಗಿ ಜಪಮಾಡುವ ಉದ್ದೇಶವು-ಹರಿನಾಮವು ತುಂಬಾ ವಿಲಕ್ಷಣ ಅಮೃತವಾಗಿದೆ, ಆ ಅಮೃತದ ರಸ ಎಲ್ಲ ಕೇಳುವವರಿಗೆಲ್ಲರಿಗೂ ಸಿಗುತ್ತದೆ ಎಂದೇ ಆಗಿತ್ತು. ಎಷ್ಟೋ ಭಕ್ತ ಜನರು ಪ್ರತಿದಿನ ಹರಿದಾಸರ ದರ್ಶನಕ್ಕಾಗಿ ಬರುತ್ತಿದ್ದರು ಮತ್ತು ಅವರ ಚರಣಗಳನ್ನು ಮುಟ್ಟಿ ಧನ್ಯರಾಗುತ್ತಿದ್ದರು. ಅವರೆಲ್ಲರಿಗೂ ಹರಿನಾಮವನ್ನು ಕೊಂಡಾಡಲು ಉಪದೇಶ ಮಾಡುತ್ತಿದ್ದರು ಮತ್ತು ಹೇಳುತ್ತಿದ್ದರು- ಹರಿನಾಮವಿಲ್ಲದೆ ಮನುಷ್ಯನ ಉದ್ಧಾರವಾಗಲಾರದು. ಶರೀರ ನಿರ್ವಾಹಕ್ಕಾಗಿ ಅವರು ಊರಿನಿಂದ ಭಿಕ್ಷೆಎತ್ತಿ ತರುತ್ತಿದ್ದರು. ಎಂದಾದರೂ ಏನಾದರು ಹೆಚ್ಚಾಗಿ ದೊರೆತರೆ ಅದನ್ನು ಮಕ್ಕಳಿಗೆ ಅಥವಾ ಬಡವರಿಗೆ ಹಂಚಿ ಬಿಡುತ್ತಿದ್ದರು. ಮರುದಿನಕ್ಕಾಗಿ ಸಂಗ್ರಹಿಸಿಡುತ್ತಿರಲಿಲ್ಲ. ಇವರ ಜೀವನದ ಎರಡು-ಮೂರು ಪ್ರಧಾನ ಘಟನೆಗಳನ್ನು ಓದಿರಿ-</p>
<p class="Text">ಒಮ್ಮೆ ಬನಗ್ರಾಮದ ರಾಮಚಂದ್ರಖಾನ್ ಹೆಸರಿನ ಓರ್ವ ದುಷ್ಟಹೃದಯಿ ಜಮೀನ್ದಾರನು ಹರಿದಾಸರ ಸಾಧನೆಯನ್ನು ನಾಶಗೊಳಿಸಲಿಕ್ಕಾಗಿ ಹಣದ ಆಶೆ ತೋರಿಸಿ ಓರ್ವ ಸುಂದರ ವೇಶ್ಯೆಯನ್ನು ಒಪ್ಪಿಸಿದನು. ವೇಶ್ಯೆಯು ಹರಿದಾಸರ ಗುಡಿಸಲಿಗೆ ತಲುಪಿದಳು, ಅವರು ಹರಿನಾಮ ಕೀರ್ತನೆಯಲ್ಲಿ ಮುಳುಗಿದ್ದರು. ಹರಿದಾಸರ ಮನೋಹರ ರೂಪವನ್ನು ನೋಡಿ ವೇಶ್ಯೆಯ ಮನಸ್ಸಿನಲ್ಲಿಯೂ ಕೂಡ ವಿಕಾರ ಉಂಟಾಯಿತು ಮತ್ತು ಅವಳು ನಿರ್ಲಜ್ಜೆಯಿಂದ ನಾನಾರೀತಿಯ ಕುಚೇಷ್ಟೆಗಳನ್ನು ಮಾಡತೊಡಗಿದಳು. ಹರಿದಾಸರು ರಾತ್ರಿಯಿಡೀ ಜಪಮಾಡುತ್ತಿದ್ದರು. ಏನೂ ಮಾತಾಡಲಿಲ್ಲ. ಪ್ರಾತಃಕಾಲದಲ್ಲಿ ಅವರು-ನಾಮಜಪವು ಪೂರ್ಣವಾಗದೇ ಇರುವುದರಿಂದ ನಾನು ನಿನ್ನಲ್ಲಿ ಮಾತಾಡಲಾಗಲಿಲ್ಲ, ಎಂದು ಹೇಳಿ ಸ್ನಾನಕ್ಕಾಗಿ ಹೊರಟು ಹೋದರು.</p>
<p class="Text">ವೇಶ್ಯೆಯು ಮೂರು ರಾತ್ರಿಗಳಲ್ಲಿ ಸತತವಾಗಿ ಹರಿದಾಸರ ಗುಡಿಸಲಿಗೆ ಬಂದು ಅನೇಕ ರೀತಿಯ ಚೇಷ್ಟೆಗಳನ್ನು ಗೈದು ಸೋತುಹೋದಳು. ಹರಿದಾಸರ ನಾಮಕೀರ್ತನೆಯು ಒಂದು ಕ್ಷಣವಾದರೂ ನಿಲ್ಲುತ್ತಿರಲಿಲ್ಲ. ನಾಲ್ಕನೇ ದಿನ ರಾತ್ರಿಯಲ್ಲಿ ಅವಳು ಹರಿದಾಸರ ಗುಡಿಸಲಿಗೆ ಬಂದು ನೋಡುತ್ತಾಳೆ ಹರಿದಾಸರು ತುಂಬಾ ಪ್ರೇಮದಿಂದ ನಾಮಕೀರ್ತನೆ ಮಾಡುತ್ತಿದ್ದಾರೆ, ಕಣ್ಣುಗಳಿಂದ ಆನಂದಾಶ್ರುಗಳು ಧಾರಾಕಾರವಾಗಿ ಹರಿದು ಅವರ ವಕ್ಷಸ್ಥಳ ತೋಯಿಸುತ್ತಿದೆ. ವೇಶ್ಯೆಯು ಮೂರು ರಾತ್ರಿ ಹರಿನಾಮವನ್ನು ಕೇಳಿದ್ದಳು, ಅವಳ ಅಂತಃಕರಣ ತುಂಬಾ ಶುದ್ಧವಾಗಿ ಹೋಗಿತ್ತು. ಅವಳು ಯೋಚಿಸಿದಳು - ‘ನನ್ನಂತಹ ಪರಮ ಸುಂದರಿಯ ಪ್ರಲೋಭನೆಯ ಯಾವ ಪರಿವೆಯನ್ನು ಮಾಡದೆ ಹರಿನಾಮದಲ್ಲಿ ಇಷ್ಟು ಉನ್ಮತ್ತನಾಗಿರುವವನು ಸಾಧಾರಣ ಮನುಷ್ಯನಲ್ಲ. ಅವಶ್ಯವಾಗಿ ಇವನಿಗೆ ಯಾವುದೋ ಅಂತಹ ಪರಮ ಸುಂದರ ಪದಾರ್ಥ ಪ್ರಾಪ್ತವಾಗಿದೆ, ಅದರ ಮುಂದೆ ಜಗತ್ತಿನ ಎಲ್ಲ ರೂಪಗಳು ತುಚ್ಛವಾಗಿವೆ.’ ವೇಶ್ಯೆಯ ಹೃದಯ ಪರಿವರ್ತಿಸಿತು, ಮೋಸಮಾಡಲು ಬಂದಿದ್ದಳು ಸ್ವತಃ ಮೋಸಹೋದಳು. ಸಾಧುಗಳ ಅವಜ್ಞತೆಯ ಅನುತಾಪದಿಂದ ಅಳುತ್ತ ಅವಳು ಹರಿದಾಸರ ಚರಣಗಳಲ್ಲಿಬಿದ್ದಳು ಮತ್ತು ಹೇಳಿದಳು- ಸ್ವಾಮೀ! ನಾನು ಮಹಾಪಾಪಿಯಾಗಿದ್ದೇನೆ, ನನ್ನ ಉದ್ಧಾರ ಮಾಡಿರಿ! ಹರಿದಾಸರು ಅವಳನ್ನು ಹರಿನಾಮ ದಾನದಿಂದ ಕೃತಾರ್ಥಳನ್ನಾಗಿಸಿ ಅಲ್ಲಿಂದ ಹೊರಟು ಹೋದರು. ವೇಶ್ಯೆಯು ತನ್ನ ಸರ್ವಸ್ವವನ್ನು ದೀನ-ದುಃಖಿಗಳಿಗೆ ದಾನಗೈದು ತಪಸ್ವಿನೀಯಾದಳು ಹಾಗೂ ಅದೇ ಕುಟೀರದಲ್ಲಿ ಇದ್ದು ಭಜನೆ ಮಾಡತೊಡಗಿದಳು. ಮುಂದೆ ಅವಳು ಮಹಾಭಕ್ತಳಾದಳು. ಇದು ಸಾಧುಗಳ ಸಂಗ ಮತ್ತು ಹರಿನಾಮ ಶ್ರವಣದ ಪರತ್ಯಕ್ಷ ಮಹಿಮೆಯಾಗಿದೆ.</p>
<p class="Text">ಈ ಪ್ರಕಾರ ವೇಶ್ಯೆಯ ಉದ್ಧಾರಗೈದು ಹರಿದಾಸರು ಶಾಂತಿಪುರಕ್ಕೆ ಹೋದರು. ಅದ್ವೈತಾಚಾರ್ಯರೆಂಬ ಓರ್ವ ಪ್ರಸಿದ್ಧ ವಿದ್ವಾನ್ ವೈಷ್ಣವರು ಅಲ್ಲಿ ಇರುತ್ತಿದ್ದರು. ಅವರು ಹರಿದಾಸರನ್ನು ಅತಿಪ್ರೇಮದಿಂದ ತಮ್ಮ ಮನೆಯಲ್ಲಿ ಇರಿಸಿಕೊಂಡರು. ಇಬ್ಬರಲ್ಲಿಯೂ ತುಂಬಾ ಪ್ರೇಮದಿಂದ ಹರಿಚರ್ಚೆ ನಡೆಯತೊಡಗಿತು. ಅದ್ವೈತಾಚಾರ್ಯರು ಭಾಗವತಾದಿ ಗ್ರಂಥಗಳನ್ನು ಓದಿ ಹರಿದಾಸರಿಗೆ ಹೇಳುತ್ತಿದ್ದರು. ಅವರು ತಮ್ಮ ಗ್ರಾಮದ ಸಮೀಪ ಹರಿದಾಸರಿಗಾಗಿ ಒಂದು ಗುಹೆಯನ್ನು ರಚಿಸಿದ್ದರು. ಹರಿದಾಸರು ಅದರಲ್ಲೇ ಹರಿಭಜನೆ ಮಾಡುತ್ತಾ ಇದ್ದರು. ಕೇವಲ ಮಧ್ಯಾಹ್ನ ಅದ್ವೈತಾಚಾರ್ಯರ ಮನೆಗೆ ಬಂದು ಭೋಜನ ಮಾಡಿ ಹೋಗುತ್ತಿದ್ದರು.</p>
<p class="Text">ಶಾಂತಿಪುರದ ಹತ್ತಿರವೇ ಫುಲಿಯಾ ಎಂಬ ಊರಿತ್ತು. ಇಲ್ಲಿ ಬ್ರಾಹ್ಮಣರ ವಸತಿಯೇ ಇತ್ತು. ಹರಿದಾಸರು ಯವನರಾಗಿದ್ದರೂ ಅವರು ಪ್ರೇಮ ಮತ್ತು ಭಕ್ತಿಯಿಂದ ಹರಿಯ ಸೇವೆ ಮಾಡುತ್ತಿದ್ದರು. ಆದರಿಂದ ಎಲ್ಲ ಜನರು ಅವರನ್ನು ತುಂಬಾ ಆದರಿಸುತ್ತಿದ್ದರು. ಅವರು ನಿತ್ಯವೂ ಗಂಗಾಸ್ನಾನ ಗೈದು ಹೆಚ್ಚಿನ ಪ್ರೇಮದಿಂದ ಹರಿನಾಮವನ್ನು ಕೊಂಡಾಡುತ್ತಿದ್ದರು.</p>
<p class="Text">ಆ ಸಮಯದಲ್ಲಿ ಮುಸಲ್ಮಾನರ ರಾಜ್ಯವಿತ್ತು. ಹಿಂದುಗಳಿಗೆ ತಮ್ಮ ಧರ್ಮ-ವಿಶ್ವಾಸಕ್ಕನುಕೂಲ ಆಚರಣೆ ಮಾಡುವುದು ಕಠಿಣವಾಗಿತ್ತು. ಇಂತಹ ಸಮಯದಲ್ಲಿ ಹರಿದಾಸರು ಮುಸಲ್ಮಾನರಾಗಿದ್ದರೂ ಹಿಂದೂ ಆಚರಣೆ ಮಾಡುವುದು ಅಧಿಕಾರಿಗಳಿಗೆ ತುಂಬಾ ಚುಚ್ಚಿತು. ಅದಕ್ಕಾಗಿ ಗೋರಾಯೀ ಕಾಜಿಯು ಆ ಪ್ರಾಂತ್ಯದ ಒಡೆಯನ ನ್ಯಾಯಾಲಯದಲ್ಲಿ ‘ಹರಿದಾಸರಿಗೆ ರಾಜದಂಡ ಸಿಗಲೇಬೇಕು’ ಎಂದು ದಾವೆಯನ್ನು ಹೂಡಿದನು. ಆದುದರಿಂದ ಪ್ರಾಂತ್ಯದ ಅಧಿಕಾರಿಯ ಆಜ್ಞಾನುಸಾರವಾಗಿ ಹರಿದಾಸರನ್ನು ಹಿಡಿದು ತರಲಾಯಿತು ಮತ್ತು ಕಾರಾಗೃಹದಲ್ಲಿ ಬಂಧಿಸಿಟ್ಟರು. ಅವರ ಬಂಧನದಿಂದ ಫುಲಿಯಾ ಊರಿನ ಜನರ ಹೃದಯಕ್ಕೆ ಹೆಚ್ಚಿನ ಆಘಾತವಾಯಿತು.</p>
<p class="Text">ಅಲ್ಲಿ ಜೈಲಿನಲ್ಲಿ ಕೈದಿಗಳಿಗೆ ಹರಿದಾಸರು ಭಕ್ತಿ ಭಾವದ ಪರಿಚಯವನ್ನು ನೀಡಿದರು. ಹರಿದಾಸರು ಹೇಳಿದರು-ಹೀಗೆ ಭಗವಂತನ ಭಕ್ತಿಯನ್ನು ನೀವು ಸದಾಕಾಲ ಮಾಡಿ ಭಗವಂತನಲ್ಲಿ ನೆಲೆಸುವಂತೆ ಮಾಡಿರಿ. ನೀವು ಎರಡು-ಮೂರು ದಿನಗಳಲ್ಲಿ ಬಿಡುಗಡೆ ಹೊಂದುವಿರಿ. ಅವರ ಮಾತು ಸತ್ಯವಾಯಿತು. ಅವರನ್ನು ಎರಡು-ಮೂರು ದಿನಗಳಲ್ಲಿ ಬಿಟ್ಟು ಬಿಡಲಾಯಿತು.</p>
<p class="Text">ಯಾವಾಗ ಹರಿದಾಸರ ದಾವೆಯು ಕೈಗೆತ್ತಿಕೊಂಡಾಗ ನ್ಯಾಯಾಲಯದಲ್ಲಿ ತುಂಬಾ ಜನ ಸಂದಣಿ ಸೇರಿತ್ತು. ನ್ಯಾಯಾಧೀಶರು ಹರಿದಾಸರ ಸಮ್ಮಾನಗೈದು ಅವರಿಗೆ ಕುಳಿತುಕೊಳ್ಳಲು ಒಳ್ಳೆಯ ಆಸನವನ್ನು ಕೊಟ್ಟರು. ನ್ಯಾಯಾಧೀಶರು ಹರಿದಾಸರಲ್ಲಿ ಮಧುರ ಶಬ್ದಗಳಿಂದ ಹೇಳಿದರು- ‘ನೀವು ತುಂಬಾ ಭಾಗ್ಯದಿಂದಲೇ ಮುಸಲ್ಮಾನರಾಗಿದ್ದೀರಿ, ಮತ್ತೆ ಕಾಫಿರರ ದೇವತೆಗಳ ಹೆಸರನ್ನು ಏಕೆ ಕೊಂಡಾಡುತ್ತೀರಿ ಮತ್ತು ಅವರಂತೆ ಏಕೆ ಆಚರಣೆ ಮಾಡುತ್ತಿರಿ? ನಾನಾದರೋ ಹಿಂದುಗಳ ಊಟವನ್ನು ಕೂಡ ಮಾಡುವುದಿಲ್ಲ. ಈ ಪಾಪದಿಂದ ಸತ್ತಮೇಲೆಯೂ ನಿಮ್ಮ ಉದ್ಧಾರವಾಗದು. ಈಗ ನೀವು ಕುರಾನನ್ನು ಓದಿದರೆ ನಿಮ್ಮ ರಕ್ಷಣೆ ಆದೀತು.’ ಹರಿದಾಸರು ವಿನಯ ಪೂರ್ವಕ ಉತ್ತರಕೊಟ್ಟರು- ಪೂಜ್ಯ ನ್ಯಾಯಾಧೀಶರೇ! ಈ ಜಗತ್ತಿನ ಒಡೆಯನು ಒಬ್ಬನೇ ಆಗಿದ್ದಾನೆ. ಹಿಂದೂ ಮತ್ತು ಮುಸಲ್ಮಾನರು ಅವನನ್ನು ಬೇರೆ-ಬೇರೆ ಹೆಸರುಗಳಿಂದ ಕರೆಯುತ್ತಾರೆ. ನನಗೆ ಯಾವ ರೀತಿಯ ರುಚಿಯಿದೆಯೋ ಹಾಗೆಯೇ ನಾನು ಈಶ್ವರನ ಸೇವೆ ಮಾಡುತ್ತೇನೆ. ಯಾರಾದರು ಹಿಂದೂ ಮುಸಲ್ಮಾನನಾದರೆ ಹಿಂದುಗಳು ಅವನ ಮೇಲೆ ಅತ್ಯಾಚಾರ ಮಾಡುವುದಿಲ್ಲ. ನನಗೆ ಇನ್ನು ಬೇರೆ ಏನೂ ಹೇಳುವುದು ಇಲ್ಲ.</p>
<p class="Text">ಹರಿದಾಸರ ವಿನಯಪೂರ್ಣ ಮತ್ತು ಸರಿಯಾದ ಮಾತುಗಳನ್ನು ಕೇಳಿ ಎಲ್ಲರೂ ಪ್ರಸನ್ನರಾದರು. ನ್ಯಾಯಾಧೀಶರು ಪ್ರಸನ್ನರಾದರು. ಆದರೆ ಗೋರಾಯಿ ಕಾಜಿಯು ಯಾವುದೇ ರೀತಿಯಿಂದ ಒಪ್ಪಿಕೊಳ್ಳುವ ಮನುಷ್ಯನಾಗಿರಲಿಲ್ಲ ಹಾಗೂ ಅವನ ಹೃದಯದಲ್ಲಿ ದಯೆಯು ಲೇಶಮಾತ್ರವೂ ಇರಲಿಲ್ಲ. ಅವನು ನ್ಯಾಯಾಧೀಶರಿಗೆ ಹೇಳಿದನು- ‘ಕಾನೂನಿನಂತೆ ಹರಿದಾಸರಿಗೆ ಕಠಿಣವಾದ ಶಿಕ್ಷೆ ಆಗಬೇಕು. ಇಲ್ಲವಾದರೆ ಇವರ ಅನುಕರಣ ಗೈದು ಇನ್ನೂ ಮುಸಲ್ಮಾನರು ಹಿಂದುಗಳಾದಾರು, ಹಾಗೂ ಇದರಿಂದ ಇಸ್ಲಾಮಿಗೆ ತುಂಬಾ ಅಹಿತವಾದೀತು.’ ನ್ಯಾಯಾಲಯವು ಹರಿದಾಸರಿಗೆ ಹೇಳಿತು- ಇಂತಹ ಸ್ಥಿತಿಯಲ್ಲಿ ಒಂದೋ ನೀವು ಹರಿನಾಮ ಜಪವನ್ನು ಬಿಡಬೇಕು; ಇಲ್ಲವಾದರೆ ನಿಮಗೆ ಕಠಿಣವಾದ ಶಿಕ್ಷೆ ಭೋಗಿಸಬೇಕಾದೀತು. ಹರಿದಾಸರು ಉತ್ತರಿಸಿದರು-</p>
<p class="Shlok">ಖಂಡ ಖಂಡ ಕರೇ ದೇಹ ಜದಿ ಜಾಯ ಪ್ರಾನ ।</p>
<p class="Shlok">ತಬೂ ಆಮಿ ಬದನೆ ನಾ ಛಾಡಿಬ ಹರಿನಾಮ ॥</p>
<p class="Text">ಅರ್ಥಾತ್- ‘ನನ್ನ ದೇಹವನ್ನು ತುಂಡು-ತುಂಡಾಗಿಸಿದರೂ, ಬೇಕಾದರೆ ಪ್ರಾಣಗಳೇ ಹೊರಟು ಹೋದರೂ ನಾನು ಹರಿನಾಮವನ್ನು ಹೇಳುವುದನ್ನು ಬಿಡಲಾರೆ.’</p>
<p class="Text">ಇದನ್ನು ಕೇಳಿ ನ್ಯಾಯಾಧೀಶರು ಕಾಜಿಯ ಸಲಹೆಯಂತೆ ಅವರಿಗೆ- ಇಪ್ಪತ್ತೆರಡು ಪೇಟೆಗಳಲ್ಲಿಯೂ ತಿರುಗಿಸಿ ಇವರ ಪ್ರಾಣಗಳೇ ಹೊರಟು ಹೋಗುವಂತೆ ಬೆನ್ನಿನ ಮೇಲೆ ಬೆತ್ತದಿಂದ ಹೊಡೆಯಲಾಗುವುದು ಎಂಬ ಶಿಕ್ಷೆಯನ್ನು ಕೊಟ್ಟರು. ಪಾಷಾಣ ಹೃದಯೀ ಸಿಪಾಯಿಗಳು ಹೃದಯ ವಿದ್ರಾವಕ ದುಷ್ಕರ್ಮವನ್ನು ಪ್ರಾರಂಭಿಸಿದರು, ಆದರೆ ಹರಿದಾಸರ ಮುಖದಿಂದ ಅಯ್ಯೋ! ಹಾ! ಎಂಬುದು ದೂರವುಳಿಯಿತು. ಅವರು ತುಂಬಾ ಪ್ರಸನ್ನತೆಯಿಂದ ಹರಿನಾಮ ಕೀರ್ತನೆ ಮಾಡತೊಡಗಿದರು. ಸಿಪಾಯಿಗಳು ಹೊಡೆಯುತ್ತ ‘ಹರಿನಾಮ’ವನ್ನು ಬಿಡಲು ಹೇಳುತ್ತಿದ್ದರು. ಹರಿದಾಸರು ಹೇಳುತ್ತಿದ್ದರು-ಇನ್ನೊಮ್ಮೆ ಹರಿನಾಮ ಹೇಳಿ ಮತ್ತೆ ನನ್ನನ್ನು ಹೊಡೆಯಿರಿ. ಕೊನೆಗೆ ಸಿಪಾಯಿಗಳ ಸ್ಥಿತಿಯ ಕುರಿತು ದಯೆಗೈದು ಹರಿದಾಸರು ಅಶ್ರುಪೂರ್ಣ ನೇತ್ರಗಳಿಂದ ಭಗವಂತನಲ್ಲಿ ಪ್ರಾರ್ಥಿಸ ತೊಡಗಿದರು. ‘ಹೇ ಭಗವಂತನೇ! ನನ್ನನ್ನು ಈ ಜನರು ಅಜ್ಞಾನದಿಂದ ಹೊಡೆಯುತ್ತಿದ್ದಾರೆ, ಇಂತಹ ಜೀವಿಗಳನ್ನು ಈ ಅಪರಾಧದಿಂದ ಮುಕ್ತವಾಗಿಸು. ಇವರನ್ನು ಕ್ಷಮಿಸು, ಕೃಪೆಮಾಡು!’ ಹೀಗೆ ಹೇಳುತ್ತ-ಹೇಳುತ್ತ ಹರಿದಾಸರು ಮೂರ್ಛಿತರಾದರು. ಇವರು ಸತ್ತನೆಂದು ತಿಳಿದು ಸಿಪಾಯಿಗಳು ಕಾಫಿರನಿಗೆ ಸಮಾಧಿ ಮಾಡುವುದು ಸರಿಯಲ್ಲವೆಂದು ತಿಳಿದು ಗಂಗೆಯಲ್ಲಿ ಹರಿಬಿಟ್ಟರು. ಸ್ವಲ್ಪ ಸಮಯದ ನಂತರ ಹರಿದಾಸರು ಸಚೇತನರಾಗಿ ದಡ ತಲುಪಿದರು. ಈ ಘಟನೆಯಿಂದ ನ್ಯಾಯಾಧೀಶ ಪ್ರಾಂತದ ಅಧಿಕಾರಿಗೆ ಮತ್ತು ಕಾಜಿ ಇಬ್ಬರ ಮೇಲೆಯೂ ತುಂಬಾ ಪ್ರಭಾವಬಿತ್ತು. ಅವರೂ ಕೂಡ ಹರಿದಾಸರ ಚರಣಗಳಲ್ಲಿ ಬಿದ್ದು ಅವರ ಅನುಯಾಯಿಗಳಾದರು ಮತ್ತು ಹರಿನಾಮವನ್ನು ಕೊಂಡಾಡ ತೊಡಗಿದರು. ಅವರಿಗೆ ನಿಜವಾದ ಶುದ್ಧಿಯಾಯಿತು.</p>
<p class="Text">ಒಮ್ಮೆ ಹರಿದಾಸರು ಸಪ್ತಗ್ರಾಮದಲ್ಲಿ ಹಿರಣ್ಯ ಮಜೂಮದಾರ್ ಹೆಸರಿನ ಜಮೀನ್ದಾರ್ನ ಸಭೆಯಲ್ಲಿ ಹರಿನಾಮದ ಮಹಾತ್ಮ್ಯವನ್ನು ವರ್ಣಿಸುತ್ತ ಹೇಳುತ್ತಿದ್ದರು- ‘ಭಕ್ತಿ ಪೂರ್ವಕ ಹರಿನಾಮ ಕೊಂಡಾಡುವುದರಿಂದ ಜೀವಿಯ ಹೃದಯದಲ್ಲಿ ಭಕ್ತಿ ಪ್ರೇಮದ ಸಂಚಾರವಾಗುತ್ತದೆ, ಇದೇ ಹರಿನಾಮ ಕೊಂಡಾಡುವ ಫಲವಾಗಿದೆ.’ ‘ಇದೇ ಮಾತುಕತೆಯಲ್ಲಿ ಜಮಿನ್ದಾರನ ಕರ್ಮಚಾರಿ ಗೋಪಾಲ ಚಕ್ರವರ್ತಿ ಎಂಬುವನು ಹರಿನಾಮದ ನಿಂದೆಯನ್ನು ಮಾಡುತ್ತ ಹೇಳಿದನು ‘ಇದೆಲ್ಲ ಭಾವುಕತೆಯ ಮಾತುಗಳಾಗಿವೆ- ಹರಿನಾಮದಿಂದಲೇ ಮನುಷ್ಯನ ನೀಚತೆಯು ಹೋಗುವುದಾದರೆ ನಾನು ನನ್ನ ಮೂಗನ್ನು ಕತ್ತರಿಸಿ ಬಿಡುತ್ತೇನೆ.’ ಹರಿದಾಸರು ತುಂಬಾ ದೃಢತೆಯಿಂದ ಹೇಳಿದರು- ತಮ್ಮಾ! ಹರಿನಾಮಸ್ಮರಣೆ ಮತ್ತು ಜಪದಿಂದ ಮನುಷ್ಯನಿಗೆ ಮುಕ್ತಿ ಸಿಗಲಿಲ್ಲವಾದರೆ ನಾನೂ ಕೂಡ ನನ್ನ ಮೂಗನ್ನು ಕತ್ತರಿಸಿ ಬಿಡುತ್ತೇನೆ. ಎರಡು- ಮೂರು ತಿಂಗಳುಗಳು ಕಳೆಯುವುದರಲ್ಲೇ ಗೋಪಾಲನ ಮೂಗು ಕುಷ್ಠರೋಗದಿಂದ ಕೊಳೆತು ಬಿದ್ದು ಹೋಯಿತು ಎಂದು ಹೇಳುತ್ತಾರೆ. ಹರಿನಾಮ ಸ್ಮರಣೆಯ ನಿಂದೆಯ ಫಲವಾದರೋ ಇದರಿಂದಲೂ ಕೂಡ ಕೆಟ್ಟದಾಗಬೇಕು.</p>
<p class="Text">ಇದೇ ಸಮಯದಲ್ಲಿ ಚೈತನ್ಯ ಮಹಾಪ್ರಭುಗಳು ನವದ್ವೀಪದಲ್ಲಿ ಹರಿನಾಮಾಮೃತವನ್ನು ಹರಿಸುತ್ತಿದ್ದರು. ಹರಿದಾಸರೂ ಅಲ್ಲಿಗೆ ಬಂದು ಹರಿನಾಮ ಕೀರ್ತನೆಯ ಆನಂದವನ್ನು ಸೂರೆಗೈದು ಇರತೊಡಗಿದರು. ಚೈತನ್ಯ ದೇವರ ಆಜ್ಞೆಯಂತೆ ಹರಿನಾಮದಿಂದ ಉತ್ಮತ್ತರಾದ ಹರಿದಾಸರು ಮತ್ತು ಶ್ರೀನಿತ್ಯಾನಂದರು ಇಬ್ಬರೂ ನಾಮ ಕೀರ್ತನೆ ಮತ್ತು ನೃತ್ಯ ಮಾಡುತ್ತ ನಗರದಲ್ಲಿ ನಾಲ್ಕೂ ಕಡೆಗಳಲ್ಲಿ ತಿರುಗಾಡುತ್ತ ದಿನವಿಡೀ ನರ-ನಾರಿಯರಿಗೆ ಹರಿನಾಮವನ್ನು ವಿತರಿಸುತ್ತಿದ್ದರು.</p>
<p class="Text">ಕೊನೆಯಲ್ಲಿ ಶ್ರೀಚೈತನ್ಯರು ಸಂನ್ಯಾಸಿಗಳಾದ ಮೇಲೆ ಹರಿದಾಸರು ಪುರಿಗೆ ಬಂದು ಶ್ರೀಚೈತನ್ಯರ ಆಜ್ಞೆಯಂತೆ ಕಾಶೀಮಿಶ್ರನ ಉದ್ಯಾನದಲ್ಲಿ ಕುಟೀರವನ್ನು ರಚಿಸಿಕೊಂಡು ಇರಹತ್ತಿದರು. ಅಲ್ಲೇ ಇವರ ಮೃತ್ಯುವಾಯಿತು. ಮೃತ್ಯುವಿನ ಸಮಯ ಶ್ರೀಚೈತನ್ಯ ಮಹಾಪ್ರಭುಗಳು ತಮ್ಮ ಭಕ್ತ ಮಂಡಳೀ ಸಹಿತ ಹರಿದಾಸರ ಬಳಿಯಲ್ಲಿದ್ದರು. ಹರಿದಾಸರ ಮೃತ ಶರೀರವನ್ನು ಎತ್ತಿಕೊಂಡು ಶ್ರೀಚೈತನ್ಯರು ಕುಣಿಯತೊಡಗಿದರು. ಕೊನೆಗೆ ಮೃತಶರೀರವನ್ನು ಒಂದು ರಥದಲ್ಲಿ ಇರಿಸಲಾಯಿತು. ಶ್ರೀಚೈತನ್ಯರು ಸ್ವತಃ ಕೀರ್ತನೆ ಮಾಡುತ್ತ ಮುಂದೆ-ಮುಂದೆ ನಡೆದರು. ಶ್ರೀಚೈತನ್ಯರು ಹರಿನಾಮದ ಧ್ವನಿಯಿಂದ ನಭೋಮಂಡಲವನ್ನು ಪ್ರತಿಧ್ವನಿಸುತ್ತ ತಮ್ಮ ಕೈಗಳಿಂದಲೇ ಹರಿದಾಸರ ಶವವನ್ನು ಸಮಾಧಿಗೊಳಿಸಿದರು.</p>
<p class="ChapterEnd para-style-override-2">ಭಗವಂತನಿಗೆ ಮತ್ತು ಅವನ ಭಕ್ತರಿಗೆ ಜಯವಾಗಲಿ !<span></span></p>


<p class="Page-Break"> </p>
<p class="Chapter-Heading" id="toc_marker-8">6. ಭಕ್ತ ರಘುನಾಥದಾಸರು </p>
<p class="Text">ತ್ಯಾಗದ ಪಾಠವನ್ನು ಅನೇಕರು ಕಲಿಯುತ್ತಾರೆ, ಆದರೆ ಅವರಲ್ಲಿ ತ್ಯಾಗಿಗಳು ಎಷ್ಟು ಜನರಾಗುತ್ತಾರೆ? ಎಲ್ಲರೂ ತಿಳಿದಿದ್ದಾರೆ-ಸಂಸಾರ ಅಸಾರವಾಗಿದೆ, ಸಾರವಸ್ತು ಏಕಮಾತ್ರ ಪರಮಾತ್ಮನಾಗಿದ್ದಾನೆ; ಆದರೂ ಇನ್ನೂ ಕೂಡ ಪ್ರಾಯಶಃ ಇದರ ವಿಪರೀತವಾಗಿಯೇ ನೋಡಲಾಗುತ್ತದೆ. ಜನರು ಅಸಾರ ಸಂಸಾರವನ್ನೇ ಸಾರವೆಂದು ತಿಳಿದುಕೊಂಡು ಅಂಟಿಕೊಂಡಿದ್ದಾರೆ ಮತ್ತು ಏಕಮಾತ್ರ ಭಗವಂತನನ್ನು ಮರೆತಿದ್ದಾರೆ. ಯಾರಿಗೆ ಭಗವಂತನ ದಯೆಯಿಂದ ಸದ್ಬುದ್ಧಿ ಪ್ರಾಪ್ತವಾಗಿ ಎಲ್ಲವನ್ನು ತ್ಯಾಗಗೈದ ಭಾಗ್ಯವಂತ ರಾಜ ಮಹಾಪುರುಷರು ವಿರಳರೇ ಆಗಿರುತ್ತಾರೆ. ಭಕ್ತ ರಘುನಾಥ ದಾಸರೂ ಕೂಡ ಓರ್ವ ಇಂತಹ ಭಾಗ್ಯವಂತ ಪುರುಷರಾಗಿದ್ದರು. ಇವರ ಜನ್ಮವು ಒಂದು ಮಹಾಸಮೃದ್ಧಶಾಲೀ ಮನೆತನದಲ್ಲಿ ಆಗಿತ್ತು. ಆದರೆ ಇದೆಲ್ಲ ಸುಳ್ಳು ಸುಖ-ವೈಭವವೆಂದು ಅರ್ಥೈಸಿಕೊಂಡು ನಿಜಸುಖವನ್ನು ಅರಸುವವರಾದರು.</p>
<p class="Text">ಬಂಗಾಳದಲ್ಲಿ ‘ತೀಸಬಿಘಾ’ ಎಂಬ ಒಂದು ರೈಲ್ವೆ ಸ್ಟೇಷನ್ ಇದೆ. ಈ ತೀಸಬಿಘಾ ಹತ್ತಿರದಲ್ಲೇ ಮೊದಲು ಒಂದು ಸಪ್ತಗ್ರಾಮ ಎಂಬ ಸಮೃದ್ಧಶಾಲೀ ಪ್ರಸಿದ್ಧ ನಗರವಿತ್ತು. ಈ ನಗರದಲ್ಲಿ ಹಿರಣ್ಯದಾಸ ಮತ್ತು ಗೋವರ್ಧನದಾಸ ಎಂಬ ಪ್ರಸಿದ್ಧ ಶ್ರೀಮಂತ ಸಾಹುಕಾರ ಅಣ್ಣ-ತಮ್ಮಂದಿರು ವಾಸಿಸುತ್ತಿದ್ದರು. ಇವರು ಗೌಡದೇಶದ ಆಗಿನ ಅಪತಿ ಸೈಯದ ಹುಸೇನಶಾಹನ ಗುತ್ತಿಗೆಯ ಮೇಲೆ ಕಂದಾಯ ವಸೂಲಿ ಮಾಡುತ್ತಿದ್ದರು. ಹೀಗೇ ಮಾಡುವುದರಿಂದ ಹನ್ನೆರಡು ಲಕ್ಷ ರೂಪಾಯಿಗಳು ಸರಕಾರಿ ಖಜಾನೆಯಲ್ಲಿ ತುಂಬಿದ ಮೇಲೆಯೂ ಎಂಟು ಲಕ್ಷ ರೂಪಾಯಿಗಳು ಇವರಲ್ಲಿ ಉಳಿಯುತ್ತಿದ್ದುವು. ಎಂಟು ಲಕ್ಷ ವಾರ್ಷಿಕ ಆದಾಯ ಕಡಿಮೆಯೇನಲ್ಲ, ಅದೂ ಆ ಕಾಲದಲ್ಲಿ! ಅಂದಿನ ಎಂಟು ಲಕ್ಷಗಳು ಇಂದು ಎಂಭತ್ತು ಲಕ್ಷಗಳಿಗೂ ಮೀರುತ್ತಿತ್ತು. ಇರಲಿ ಹೇಳುವ ಉದ್ದೇಶ ಇಂತಹ ಸಂಪನ್ನ ಮನೆಯಲ್ಲಿ ರಘನಾಥನ ಜನ್ಮವಾಗಿತ್ತು ಎಂಬುದೇ ಆಗಿದೆ. ಇದಲ್ಲದೆ ಹಿರಣ್ಯದಾಸನು ಸಂತಾನ ಹೀನನಾಗಿದ್ದನು ಮತ್ತು ಗೋವರ್ಧನ ದಾಸನಿಗೂ ರಘುನಾಥನನ್ನು ಬಿಟ್ಟು ಬೇರೆ ಯಾವುದೇ ಸಂತಾನವಿರಲಿಲ್ಲ. ಈ ಪ್ರಕಾರ ಆ ಇಬ್ಬರೂ ಸಹೋದರರ ಆಶಾಕಿರಣ ಏಕಮಾತ್ರ ರಘುನಾಥನಾಗಿದ್ದನು.</p>
<p class="Text">ತಿಂದರೂ ಸ್ವಲ್ಪವೇ, ಕುಡಿದರೂ ಸ್ವಲ್ಪವೇ, ಚೆಲ್ಲಿದರೂ ಸ್ವಲ್ಪವೇ ಈ ರೀತಿ ತುಂಬಾ ಮುದ್ದಿನಿಂದ ಬಾಲಕ ರಘುನಾಥನ ಪಾಲನೆ-ಪೋಷಣೆಯಾಯಿತು. ಒಳ್ಳೆ-ಒಳ್ಳೆಯ ವಿದ್ವಾಂಸರನ್ನು ಓದಿಸಲು ಇರಿಸಲಾಯಿತು. ಬಾಲಕ ರಘುನಾಥನು ತುಂಬಾ ಆಸಕ್ತಿಯಿಂದ ಸಂಸ್ಕೃತವನ್ನು ಕಲಿತನು ಹಾಗೂ ಕೆಲವೇ ದಿನಗಳಲ್ಲಿ ಅವನು ಪೂರ್ಣ ಪಾಂಡಿತ್ಯವನ್ನು ಪಡೆದನು. ಇಷ್ಟೇ ಅಲ್ಲ ಭಾಷೆಯ ಶಿಕ್ಷಣದ ಜೊತೆ-ಜೊತೆಗೆ ರಘುನಾಥನಿಗೆ ಯಾವುದರ ಸಂಯೋಗದಿಂದ ವಿದ್ಯೆಯು ವಾಸ್ತವಿಕ ವಿದ್ಯೆಯಾಗುತ್ತದೋ ಅಂತಹ ಸಂಜಿವಿನೀ ಮೂಲಿಕೆಯ ರುಚಿಯು ದೊರೆಯಿತು. ಆ ಸಂಜಿವಿನೀ ಮೂಲಿಕೆಯು ಭಗವಂತನ ಭಕ್ತಿಯೇ ಆಗಿದೆ. ಕುಲಪುರೋಹಿತ ಶ್ರೀಬಲರಾಮ ಆಚಾರ್ಯರಲ್ಲಿ ಬಾಲಕ ರಘುನಾಥನು ವಿದ್ಯಾಭ್ಯಾಸಕ್ಕಾಗಿ ಹೋಗುತ್ತಿದ್ದನು. ಅವರಲ್ಲಿ ಆ ದಿನಗಳಲ್ಲಿ ಶ್ರೀಚೈತನ್ಯ ಮಹಾಪ್ರಭುಗಳ ಪರಮ ಶಿಷ್ಯರಾದ ಶ್ರೀಹರಿದಾಸರು ಇರುತ್ತಿದ್ದರು. ಆಯಸ್ಕಾಂತವು ಕಬ್ಬಿಣವನ್ನು ಸೆಳೆದುಕೊಳ್ಳುವಂತೆಯೇ ಸಾಧುಗಳಲ್ಲಿಯೂ ಜನರನ್ನು ತನ್ನತ್ತ ಸೆಳೆದುಕೊಳ್ಳುವ ಶಕ್ತಿ ಇರುತ್ತದೆ. ಅವರ ದರ್ಶನೀಯ ಸೌಮ್ಯ ಆಕೃತಿ, ನಿರ್ಮಲ ಭಗವನ್ನಿಷ್ಠೆ ಮೊದಲಾದವುಗಳು ರಘುನಾಥನ ಹೃದಯದಲ್ಲಿ ಮನೆಮಾಡಿಕೊಂಡವು. ಅವರ ಸತ್ಸಂಗದಿಂದ ಹರಿಭಕ್ತಿಯ ಕಿರಿದಾದ ಪ್ರವಾಹವು ಅವನ ಹೃದಯಲ್ಲಿ ಹರಿಯತೊಡಗಿತು.</p>
<p class="Text">ಅದೇ ದಿನಗಳಲ್ಲಿ ಶ್ರೀಚೈತನ್ಯದೇವರು ಶಾಂತಿಪುರಕ್ಕೆ ಆಗಮಿಸಿದ್ದಾರೆಂಬ ಸುದ್ದಿ ಸಿಕ್ಕಿತು. ಶ್ರೀಚೈತನ್ಯದೇವರ ಹೆಸರು ಆ ಪ್ರಾಂತ್ಯದಲ್ಲಿ ಮನೆ-ಮನೆಯಲ್ಲಿ ಹರಡಿತ್ತು. ತನ್ನ ಎಲ್ಲ ಸಮಯವನ್ನು ನಿಶ್ಚಿಂತನಾಗಿ ಭಗವನ್ನಾಮ ಪ್ರಚಾರದಲ್ಲಿ ತೊಡಗಿಸಲಿಕ್ಕಾಗಿ ಅವರ ಏಕಮಾತ್ರ ಅವಲಂಬನರಾಗಿದ್ದ ತನ್ನ ಕರುಣಾಮಯಿ ವೃದ್ಧಳಾದ ತಾಯಿ ಮತ್ತು ಆಜ್ಞಾಕಾರಿಣೀ ಅಲ್ಪವಯಸ್ಕಳಾದ ಪತ್ನಿಯನ್ನು ಭಗವಂತನ ಭರವಸೆಯ ಮೇಲೆ ಬಿಟ್ಟು ಸಂನ್ಯಾಸಿಗಳಾದಂದಿನಿಂದ ಇವರ ಭಗವತ್ ಪ್ರೇಮದ ಸತ್ಯತೆಯ ಪ್ರಮಾಣ ಪಡೆದ ಜನರು ಇವರತ್ತ ವಿಶೇಷರೂಪದಿಂದ ಆಕೃಷ್ಟರಾದರು. ಎಲ್ಲಿಗಾದರೂ ಗೌರಾಂಗ ಮಹಾಪ್ರಭು ಹೋಗುತ್ತಾರೆಂದರೆ ಅಲ್ಲಿ ದರ್ಶನಾರ್ಥಿಗಳ ಜನಸಂದಣಿ ಸೇರುತಿತ್ತು. ಅದಕ್ಕಾಗಿ ಶ್ರೀಮಹಾಪ್ರಭುಗಳು ಶಾಂತಿಪುರದಲ್ಲಿ ಶ್ರೀ ಅದ್ವೈತಾಚಾರ್ಯರದಲ್ಲಿ ತಂಗಿರುವರು ಎಂಬ ಸಮಾಚಾರ ಸಿಗುತ್ತಲೇ ಸುತ್ತ ಮುತ್ತಲಿನ ಭಕ್ತರ ಹೃದಯ ಅರಳಿನಿಂತಿತು. ರಘುನಾಥನಾದರೋ ಸುದ್ದಿ ಸಿಗುತ್ತಲೇ ದರ್ಶನಕ್ಕಾಗಿ ತಳಮಳಿಸಿದನು. ಅವನು ಶಾಂತಿಪುರಕ್ಕೆ ಹೋಗಲು ತಂದೆಯ ಬಳಿ ಆಜ್ಞೆಯನ್ನು ಕೇಳಿದನು. ತಂದೆಗೆ ಇದು ಒಂದು ಅನಾವಶ್ಯಕ ಪ್ರಸ್ತಾಪದಂತೆ ಇತ್ತು; ಆದರೆ ಯಾವಾಗ ರಘುನಾಥನ ಮುಖದಲ್ಲಿ ಅಸಮಾಧಾನ ಇರುವುದನ್ನು ಕಂಡು ಅವನನ್ನು ತಡೆಯುವುದು ಸರಿಯಲ್ಲವೆಂದು ತಿಳಿದು ಅವರು ಓರ್ವ ರಾಜಕುಮಾರನಂತೆ ಭಾರೀ ಪಲ್ಲಕ್ಕಿಯಲ್ಲಿ ಕುಳ್ಳಿರಿಸಿ ಆಳು-ಕಾಳುಗಳ ಪಂಗಡದೊಂದಿಗೆ ಶಾಂತಿಪುರಕ್ಕೆ ಕಳಿಸಿದರು.</p>
<p class="Text">ಶಾಂತಿಪುರದಲ್ಲಿ ರಘುನಾಥದಾಸನು ನೇರವಾಗಿ ಶ್ರೀಅದ್ವೈತಾಚಾರ್ಯರ ಮನೆಗೆ ತಲುಪಿದನು. ಹೋಗಿ ಭೆಟ್ಟಿಯ ವಸ್ತುಗಳೊಂದಿಗೆ ಗೌರಾಂಗ ಪ್ರಭುಗಳ ಚರಣಗಳಲ್ಲಿ ಹೊರಳಾಡಿದನು. ಗೌರಾಂಗರು ಇವನನ್ನು ನೋಡುತ್ತಲೆ ಇವನ ಭವಿಷ್ಯವೇನು? ಎಂದು ತಿಳಿದುಕೊಂಡರು. ಆದರೂ ಕೂಡ ಅವರು ‘ಅನಾಸಕ್ತ ಭಾವದಿಂದ ಮನೆ-ಸಂಸಾರದಲ್ಲಿ ಇರುತ್ತಲೇ ಭಗವತ್ ಪ್ರಾಪ್ತಿಯು ಮಾಡಿಕೊಳ್ಳಬಹುದು, ಮೊದಲಾದ ಉಪದೇಶ ಗೈದು ಆಶೀರ್ವಾದ ಸಹಿತ ಮನೆಗೆ ಹಿಂದಕ್ಕೆ ಕಳಿಸಿದರು. ರಘುನಾಥನು ಮನೆಗೆ ಮರಳುತ್ತಿದ್ದನು, ಆದರೆ ನದಿಯ ಪ್ರವಾಹಕ್ಕೆ ವಿರುದ್ಧವಾಗಿ ಈಜಿದಂತೆ ಅವನಿಗೆ ಇದು ಕಷ್ಟಕರವಾಗಿ ಕಾಣುತಿತ್ತು. ಈ ಆಳುಗಳು ತನ್ನನ್ನು ಒತ್ತಾಯವಾಗಿ ಮನೆಗೆ ಕೊಂಡು ಹೋಗುವಂತೆ ಅವನಿಗೆ ಅನ್ನಿಸುತಿತ್ತು. ಅವನ ಚಿತ್ತವು ಇದಕ್ಕಾಗಿ ರಾಜಿ ಆಗುತ್ತಿರಲಿಲ್ಲ. ಅವನು ಮನಸ್ಸಿನಲ್ಲಿಯೇ ನನಗೆ ರೆಕ್ಕೆಗಳಿರುತ್ತಿದ್ದರೆ ನಾನು ಭುರ್ರನೇ ಹಾರಿ ಪುನಃ ಶ್ರೀಗೌರಾಂಗರ ಚರಣಗಳಲ್ಲಿ ಹೋಗಿ ತಲುಪುತ್ತಿದ್ದೆನಲ್ಲ ಎಂಬ ಬೇಸರವು ಅವನ ಆಕೃತಿಯಲ್ಲಿ ಆವರಿಸಿತ್ತು.</p>
<p class="Text">ಇರಲಿ! ಯಾವುದೇ ರೀತಿಯಿಂದ ಹೃದಯದ ವಿಪ್ಲವದೊಂದಿಗೆ ಅವನು ಮನೆ ಸೇರಿದನು ಮತ್ತು ತಂದೆ-ತಾಯಿ ಹಾಗೂ ದೊಡ್ಡಪ್ಪ ಇವರ ಚರಣಗಳಿಗೆ ಪ್ರಣಾಮಗೈದನು; ಆದರೆ ಅವರೆಲ್ಲರೂ ನೋಡಿದಾಗ ಮುಖದ ಬಣ್ಣವೇ ಬದಲಾಗಿದೆ. ಅವರು ನೋಡಿದರು ‘ರಘುನಾಥನು ಈಗ ನಿಮ್ಮೆಲ್ಲರಿಗೆ ಯಾವುದೇ ಸಂಬಂಧಿ ಆಗಿ ಉಳಿಯಲಿಲ್ಲ, ಎಂದು ಅವನ ಮುಖದಲ್ಲಿ ಬರೆದಿತ್ತು’. ಅವನಾದರೋ ಈಗ ಯಾರೋ ಬೇರೆಯವನಾಗಿದ್ದಾನೆ, ಇದರ ಕುರಿತು ಅವರೆಲ್ಲರೂ ಯಾವುದೇ ವಿಶೇಷ ಲಕ್ಷ್ಯಕೊಟ್ಟಿಲ್ಲ. ಆದರೆ ಈಗಲಾದರೋ ಅವರಿಗೆ ಲಕ್ಷ್ಯಕೊಡಬೇಕಾಯಿತು. ರಘುನಾಥನು ದಿನೇ-ದಿನೇ ಉದಾಸೀನದ ಮೂರ್ತಿ ಆಗುತ್ತಿದ್ದಾನೆ ಎಂದು ನೋಡಿದಾಗ ಅವನನ್ನು ಕೇಳಿದರೂ ಇದರ ಕಾರಣವನ್ನು ತಿಳಿಸುವುದಿಲ್ಲ. ಇವನಿಗೆ ಯಾವುದೋ ಬೇರೆ ಗುಂಗುಹತ್ತಿದೆ. ಈಗ ಇವನು ಯಾವುದೇ ಪ್ರಕಾರದಿಂದ ಹೇಳದೆ ಕೇಳದೆ ಮನೆಯಿಂದ ಹೊರಬೀಳುವ ಸಂಚು ಯೋಚಿಸುತ್ತಿದ್ದಾನೆ ಎಂಬುದು ಅವರಿಗೆ ನಿಶ್ಚಯವಾಯಿತು. ಮನೆಯವರಿಗೆ ಇದರಿಂದ ತುಂಬಾ ಚಿಂತೆ ಇಟ್ಟು ಕೊಂಡಿತು. ಇವನನ್ನು ಗೌರಾಂಗರ ಬಳಿಗೆ ಏಕೆ ಹೋಗಗೋಟ್ಟೆವೋ ಎಂಬ ಪಶ್ಚಾತ್ತಾಪವೂ ಉಂಟಾಯಿತು. ಇರಲಿ! ಏನಾಯಿತೋ ಅದಾಯಿತು, ಇನ್ನು ಇಂತಹ ತಪ್ಪು ಮಾಡಬಾರದು ಎಂದು ನಿಶ್ಚಯಿಸಿ ಅವರು ತಮ್ಮ ಮಗನ ಮೇಲೆ ಕಾವಲಿರಿಸಿದರು. ಪ್ರಪಂಚದಲ್ಲಿ ಎಲ್ಲಕ್ಕಿಂತ ಹೆಚ್ಚು ಆಕರ್ಷಕ ವಸ್ತುವು ಸ್ತ್ರೀ ಎಂಬುದು ತಿಳಿಯಲಾಗಿದೆ. ದೊಡ್ಡ-ದೊಡ್ಡ ಪ್ರಬಲ ಪರಾಕ್ರಮೀ ಶೂರ-ವೀರರು, ವಿದ್ವಾಂಸರು, ರಾಜ-ಮಹಾರಾಜರು ಮತ್ತು ಧನ ಕುಬೇರರೂ ಕೂಡ ಈ ಸ್ತ್ರೀಯ ಕಾಲ್ಬುಡದಲ್ಲಿ ತನ್ನ ಸರ್ವಸ್ವವನ್ನೂ ನಿವಾಳಿಸಿ ಬಿಟ್ಟಿರುವುದು ಕೇಳಿ - ನೋಡಲಾಗಿದೆ. ‘ಬಹುಶಃ ವಿವಾಹವಾದರೆ ನಮ್ಮ ಮಗನ ಮನೋಸ್ಥಿತಿ ಸ್ಥಿರವಾಗಬಹುದು’, ಈ ವಿಚಾರದಿಂದ ಶ್ರೀಗೋವರ್ಧನದಾಸ ಮುಜೂಮದಾರರು ಅವಸರ ಅವಸರವಾಗಿ ವ್ಯವಸ್ಥೆಗೈದು ಒಬ್ಬ ಅತ್ಯಂತ ರೂಪವತೀ ಬಾಲಿಕೆಯ ಜೊತೆಗೆ ರಘುನಾಥನ ವಿವಾಹ ಮಾಡಿ ಬಿಟ್ಟರು. ಆದರೆ ಹಿಂದಿನಿಂದ ಅವರ ಈ ವಿಚಾರ ತಪ್ಪೆಂದು ಸಾಬೀತಾಯಿತು. ಸಮಸ್ತ ಬಂಧನಗಳನ್ನು ಹುಲ್ಲು ಕಡ್ಡಿಯಂತೆ ಹರಿದೊಗೆಯಲು ಸಾಮರ್ಥ್ಯವನ್ನು ಪಡೆದು ಕುಳಿತಿರುವವನನ್ನು ಏನುಮಹಾ! ವಿವಾಹ ಬಂಧನವು ಬಿಗಿಯಾಗಿ ಬಂಸಿಧಿಡಬಲ್ಲದು? ಕಾಮಿನೀ ಮತ್ತು ಕಾಂಚನವಾದರೋ ಸಂಸಾರದ ಸಾರ ಪದಾರ್ಥವೆಂದು ಒಪ್ಪಿಕೊಂಡು ಕುಳಿತಿರುವ ಆ ವಿಷಯೀ ಜನರನ್ನೇ ಮೋಸ ಮಾಡಬಲ್ಲವು. ಆದರೆ ಸಂಸಾರದಲ್ಲಿ ಯಾವುದೇ ಸಾರ ಪದಾರ್ಥಗಳು ಕಂಡು ಬರದಿರುವ ಮಹಾಪುರುಷರ ಚಿತ್ತವು ಇವುಗಳಲ್ಲಿ ಅಥವಾ ಇವುಗಳ ಮೋಹಕ ಪದಾರ್ಥಗಳಲ್ಲಿ ಹೇಗೆ ರಮಿಸಬಲ್ಲುದು? ಇದೇ ರೀತಿ ವಿವಾಹ ಬಂಧನವೂ ರಘುನಾಥನಿಗಾಗಿ ಒಂದು ದೈನಿಕ ಜೀವನದ ನಗಣ್ಯ ಘಟನೆಯು ಹೆಚ್ಚಿನ ಮಹತ್ವ ಪಡೆಯದೆ ಹೋಯಿತು. ಅವನು ಪದೇ-ಪದೇ ಮನೆಯಿಂದ ಹೊರಬಿದ್ದು ಓಡಿಹೋಗುವ ಪ್ರಯತ್ನ ಮಾಡುತ್ತಾನೆ ಹಾಗೂ ಕಾವಲಿದ್ದವರು ಹಿಡಿದು ಹಿಂತಿರುಗಿಸುತ್ತಾರೆ. ದಿನಗಳೆದಂತೆ ಸ್ವಜನರ ಸಲಹೆಯಂತೆ ತಂದೆ-ತಾಯಂದಿರು ರಘುನಾಥನನ್ನು ಹುಚ್ಚರಂತೆ ಹಗ್ಗದಿಂದ ಬಿಗಿದಿಡುವವರೆಗೆ ಈ ಪ್ರಕರಣ ಬೆಳೆಯಿತು. ಆದರೆ ವಿವೇಕವು ತಿಳಿಸಿತು-ತುಂಬಾ ಬಿಗಿಯಾಗಿ ಬಿಗಿಯಲ್ಪಟ್ಟ ಬಂಧನವು ಕಡಿದುಹೋಗಿ ಸಹಜವಾಗಿಯೇ ಅದು ನುಚ್ಚುನೂರಾಗಿ ಹೋಗುತ್ತದೆ. ಇದರಿಂದ ರಘುನಾಥನನ್ನು ಹುಚ್ಚರಂತೆ ಕಟ್ಟುವ ಹುಚ್ಚುತನವನ್ನು ಅವರು ತ್ಯಜಿಸಿದರು. ಆದರೆ ಗೃಹ ಬಂಧನವನ್ನು ಹಿಂದಿನಂತೆ ಜಾರಿಯಲ್ಲಿಟ್ಟರು.</p>
<p class="Text">ಆ ದಿನಗಳಲ್ಲಿ ಆ ದೇಶದಲ್ಲಿ ಗೌರಾಂಗರ ಬಳಿಕ ಯಾವುದಾದರು ಮಹಾ ಪುರಷರ ಹೆಸರಿನ ಖ್ಯಾತಿ ಇದ್ದಿದ್ದರೆ ಅದು ಶ್ರೀ ನಿತ್ಯಾನಂದರ ಹೆಸರಿನವಾಗಿತ್ತು. ಸಂನ್ಯಾಸಿಯಾಗಿ ಅನೇಕ ದೇಶ-ದೇಶಾಂತರದಲ್ಲಿ ಪರಿಭ್ರಮಣ ಮಾಡಿದ ನಂತರ ಶ್ರೀನಿತ್ಯಾನಂದ ಮಹರಾಜ್ರವರು ಶ್ರೀಗೌರಾಂಗರಲ್ಲಿ ಶರಣಾಪನ್ನರಾಗಿದ್ದರು. ಮತ್ತು ಅವರ ಆಜ್ಞೆಯಂತೆಯೇ ಅವರು ಗೌಡ ದೇಶದಲ್ಲಿ ಹರಿನಾಮ ಪ್ರಚಾರ ಮಾಡುತ್ತಿದ್ದರು. ಅವರು ಪಾನೀಹಾಟೀ ಗ್ರಾಮವನ್ನು ಹರಿನಾಮ ಪ್ರಚಾರದ ಪ್ರಧಾನ ಕೇಂದ್ರವಾಗಿಸಿಕೊಂಡಿದ್ದರು. ರಘುನಾಥದಾಸರಿಗೂ ಈ ಆನಂದವನ್ನು ಸೂರೆಗೊಳ್ಳುವ ಇಚ್ಛೆ ಇತ್ತು. ತಂದೆಯೂ-ಕೂಡ ತಡೆ ಹಾಕಲಿಲ್ಲ. ಅವರೂ ಕೂಡ ಈ ‘ಸಡಿಲಹಗ್ಗ’ ನೀತಿಯಿಂದ ಕೆಲಸ ಮಾಡಿಕೊಳ್ಳಲು ಪ್ರಾರಂಭಿಸಿದ್ದರು. ಅಂದರೆ ಸೊಕ್ಕಿದ ಕುದುರೆಯ ಹಗ್ಗವನ್ನು ಕೇವಲ ತುದಿಯನ್ನು ಗಟ್ಟಿಯಾಗಿ ಹಿಡಿದಿಟ್ಟು ‘ಹೋದರೆ ಎಲ್ಲಿಗೆ ಹೋದೀತು?’ ಹಗ್ಗದ ತುದಿಯಾದರೋ ಕೈಯಲ್ಲಿದೆ, ಹೀಗೆ ಯೋಚಿಸಿ ಹಗ್ಗವನ್ನು ಪೂರ್ಣವಾಗಿ ಸಡಿಲಗೈದು ಮನಃಪೂರ್ತಿ ಹಾರಿ-ಕುಪ್ಪಳಿಸಲು ಅದಕ್ಕೆ ಸ್ವತಂತ್ರ ಮಾಡಲಾಗುವಂತೆ ಹಾಗೆಯೇ ಗೋವರ್ಧನದಾಸರು ರಘುನಾಥ ದಾಸನ ಮೇಲೆ ನಿಗಾ ಇಡುವವರಿಗೆ ಇನ್ನೂ ಹೆಚ್ಚು ಎಚ್ಚರವಾಗಿ ಕೆಲಸ ಮಾಡಲು ಆದೇಶವನ್ನು ಕೊಟ್ಟಿದ್ದನು; ಅದರಿಂದ ಮೇಲಿಂದ ಮೇಲೆ ಸ್ವಷ್ಟವಾಗಿ ಕಾಣುವಂತಹ ಬಂಧನವನ್ನು ತೊಡೆದು ಹಾಕಿತ್ತು. ಅದಕ್ಕಾಗಿ ತುಂಬಾ ಸಂತೋಷದೊಂದಿಗೆ ರಘುನಾಥದಾಸರಿಗೆ ಪಾನೀಹಾಟೀಗೆ ಹೋಗುವ ಅನುಮತಿ ಲಭಿಸಿತು. ಅವಶ್ಯವಾದ ನಿಯಮಕ್ಕನುಸಾರವಾಗಿ ಅವರೊಂದಿಗೆ ಸೇವಕರೆಂಬ ನಾಮಧಾರೀ ಸಿಪಾಹಿಗಳ ಪಂಗಡವನ್ನೇ ನೇಮಿಸಿದರು. ರಘುನಾಥದಾಸರು ಪಾನೀಹಾಟೀಗೆ ಹೋದರು. ಶ್ರೀನಿತ್ಯಾನಂದರ ದರ್ಶನದಿಂದ ತನ್ನ ಕಣ್ಣುಗಳಿಗೆ ಸುಖವುಣಿಸಿದನು ಮತ್ತು ಹರಿನಾಮ ಸಂಕೀರ್ತನ ಧ್ವನಿಯಿಂದ ತನ್ನ ಕರ್ಣ ಬಿಲಗಳನ್ನು ಪಾವನ ಗೊಳಿಸಿದರು; ಇಷ್ಟೇ ಅಲ್ಲ ಶ್ರೀನಿತ್ಯಾನಂದರ ದಯೆಯಿಂದ ಇವರೊಂದಿಗೆ ಅಸಂಖ್ಯ ವೈಷ್ಣವಜನರಿಗೆ ಮೊಸರು-ಅವಲಕ್ಕಿ ಮಹಾಪ್ರಸಾದ ಹಂಚುವ ಅವಸರವೂ ಪ್ರಾಪ್ತವಾಯಿತು. ಮರುದಿನ ತುಂಬಾ ದಾನಗೈದು ಶ್ರೀನಿತ್ಯಾನಂದರಿಂದ ಆಜ್ಞೆ ಪಡೆದು ಮನೆಗೆ ಬಂದರು.</p>
<p class="Text">ಶರೀರದಿಂದ ಮನೆಗೆ ಬಂದರು ಆದರೆ ಮನಸ್ಸಿನಿಂದಲ್ಲ. ಈ ಕೀರ್ತನ ಮಹೋತ್ಸವದಲ್ಲಿ ಸಮ್ಮಿಳಿತನಾದ ಮೇಲೆ ಈಗ ಅವನು ಸಂಪೂರ್ಣನಾಗಿ ವಿವಶನಾದನು. ಇತ್ತ ಅವರು ಗೌಡ ದೇಶದ ನೂರಾರು ಭಕ್ತರು ಚಾತುರ್ಮಾಸ್ಯವಿಡೀ ಶ್ರೀಚೈತನ್ಯ ಚರಣಗಳಲ್ಲಿ ವಾಸಮಾಡಲು ನೀಲಾಚಲಕ್ಕೆ ಹೋಗುತ್ತಾರೆ ಎಂಬುದನ್ನು ಕೇಳಿದ್ದರು. ಇದಕ್ಕಾಗಿ ಈ ಸ್ವರ್ಣಸಂಯೋಗವನ್ನು ಅವರು ಯಾವ ಪ್ರಕಾರದಿಂದಲೂ ಕೈಬಿಡಲು ಬಯಸುತ್ತಿರಲಿಲ್ಲ. ಮನೆಯವರು ಮೇಲೆ ನೋಡುವುದಕ್ಕೆ ಎಲ್ಲ ಬಂಧನಗಳನ್ನು ಸಡಿಲಾಗಿಸಿದ್ದರು, ಆದರೆ ಕಾವಲಿನೊಳಗೆ ನೀಲಾಚಲಕ್ಕೆ ಹೋಗಲು ಮತ್ತು ಅಲ್ಲಿ ನಾಲ್ಕು ತಿಂಗಳು ನಿರಂತರ ವಾಸಮಾಡಲು ಅನುಮತಿ ಸಿಗುವುದು ಖಂಡಿತವಾಗಿ ದುರ್ಲಭವಾಗಿತ್ತು. ಮತ್ತು ಸಿಕ್ಕಿದರೂ ಈ ಪ್ರಕಾರ ಎಲ್ಲಿಯವರೆಗೆ ನಡೆದೀತು? ಪ್ರೇಮೀ ಮತ್ತು ಪ್ರೇಮಾಸ್ಪದರ ನಡುವೆ ಹುಲ್ಲುಕಡ್ಡಿಯಷ್ಟು ಅಂತರವೂ ಎಲ್ಲಿದೆ? ಅದಕ್ಕಾಗಿ ಒಬ್ಬಂಟಿಗನಾಗಿ ಸ್ವತಂತ್ರನಾಗುವ ಆವಶ್ಯಕತೆ ಇತ್ತು ಮತ್ತು ಇದರದ್ದೆ ಚಿಂತೆ ಅವರಿಗಿತ್ತು ಚಿಂತೆಯಾದರೋ ಅವರಿಗೆ ಅನೇಕ ದಿನಗಳಿಂದ ಇತ್ತು, ಆದರೆ ಯಾವುದೇ ಕಾರ್ಯವು ಯಾವಾಗ ಅದರ ಸಂಯೋಗವಾಗುತ್ತದೋ ಆಗ ಆಗುತ್ತದೆ; ಮತ್ತು ತೀವ್ರವಾದ ಮಹತ್ವಾಕಾಂಕ್ಷೆ ಉಂಟಾದಾಗ ಭಗವಂತನು ಸಂಯೋಗವನ್ನು ಒದಗಿಸಿ ಕೊಡುತ್ತಾನೆ. ರಘುನಾಥದಾಸರು ಓಡಿಹೋಗಲು ಎಷ್ಟೋ ಪ್ರಯತ್ನಗಳನ್ನು ಮಾಡಿ ಬಿಟ್ಟಿದ್ದರು. ಆದರೆ ಅವರು ಒಂದು ಬಾರಿಯೂ ಸಲರಾಗಲಿಲ್ಲ. ಈಗ ಅವರ ಮನೋರಥವು ಸಲವಾಗುವ ಸಮಯ ಬಂದಿತ್ತು, ಅದಕ್ಕಾಗಿ ಒಂದು ದಿನ ಭಗವತ್ ಪ್ರೇರಿತ ಮಹಾಮಾಯೆಯು ಒಂದೇ ಬಾರಿಗೆ ಎಲ್ಲ ಕಾವಲುಗಾರರನ್ನು ನಿದ್ರೆಯಲ್ಲಿ ಕೆಡವಿದಳು ಮತ್ತು ಬೆಳಗಾಗುವುದೊಳಗೆ ರಘುನಾಥದಾಸರು ಅರಮನೆಯ ನಾಲ್ಕುಗೋಡೆಗಳ ಕಾರಾಗೃಹದಿಂದ ಪರಾರಿಯಾದರು.</p>
<p class="Text">ಇತ್ತ ರಘುನಾಥನು ಇಲ್ಲವೆಂದು ತಿಳಿಯುತ್ತಲೇ ಮನೆಯಲ್ಲೆಲ್ಲ ಶೂನ್ಯವೇ ಆವರಿಸಿತು. ನಾಲ್ಕೂ ಕಡೆಗೆ ಜನರು ಓಡಿದರು; ಆದರೆ ಅಲ್ಲಿ ಈಗ ರಘುನಾಥನ ನೆರಳೂ ಇರಲಿಲ್ಲ. ಜನರು ನಾಲ್ಕಾರು ಗಾವುದ ಹೋಗಿ ಸುಳಿವುಸಿಗದೆ ಹಿಂದಕ್ಕೆ ಬಂದರು. ಎಲ್ಲಾದರು ಪುರಿಗೆ ಹೋಗಿರಬಹದೇ? ಎಂದು ಅನುಮಾನಪಟ್ಟರು. ರಥಯಾತ್ರೆಯ ಸಮಯವಾಗಿದೆ, ಎಲ್ಲಿಗೂ ಹೋಗದೆ ಜಗನ್ನಾಥಪುರಿಗೇ ಹೋಗಿದ್ದಾನೆ ಎಂದು ಗೋವರ್ಧನದಾಸರು ಅಂದುಕೊಂಡರು. ಅದಕ್ಕಾಗಿ ಪುರಿಯ ರಸ್ತೆಯಲ್ಲಿ ಓಡುವುದೇ ಸರಿಯಾದೀತು. ಒಳ್ಳೆಯದು! ಶಿವಾನಂದ ಸೇನ್ ಅವರ ಸಂರಕ್ಷಣಿಯಲ್ಲಿ ನೂರಾರು ಯಾತ್ರಿಗಳು ಹೋಗುತ್ತಿರುತ್ತಾರೆ, ಅವರು ಖಂಡಿತವಾಗಿ ನಮ್ಮವರೇ ಆಗಿದ್ದಾರೆ. ಅವರಿಗೆ ಪತ್ರ ಬರೆದು ಕೊಡುತ್ತೇನೆ. ರಘುನಾಥನು ಆ ಜನರೊಂದಿಗೆ ಇದ್ದರೆ ಒಂದೋ ಅವರು ಎಲ್ಲ ವಿಷಯವನ್ನು ತಿಳಿಸಿ ಹೇಳಿ ಮನೆಗೆ ಕಳಿಸಬಹುದು, ಇಲ್ಲವಾದರೆ ಪುರಿಗೆ ಹೋಗಿ ತನ್ನ ಜೊತೆಯಲ್ಲಿ ಕರಕೊಂಡು ಬರಬಹುದು. ಏನು ತೊಂದರೆ ಇದೆ? ನಮ್ಮ ಜನರು ಜೊತೆಯಲ್ಲೇ ಇರುವರು.</p>
<p class="Text">ಈ ಪ್ರಕಾರ ನಿಶ್ಚಯಗೈದು ಅವರು ಒಂದು ಪತ್ರದ ಜೊತೆಗೆ ನಾಲ್ಕಾರು ಕುದುರೆ ಸವಾರರನ್ನು ಪುರಿಯ ದಾರಿಯಲ್ಲಿ ಓಡಿಸಿದರು; ಆದರೆ ರಘುನಾಥದಾಸರು ಅಲ್ಲಿ ಎಲ್ಲಿದ್ದರು? ಭಗವಂತನೇ ಅವರಿಗೆ ಬುದ್ಧಿಕೊಟ್ಟನು-ಸರಿಯಾದ ರಸ್ತೆಯಿಂದ ಹೋಗುವುದು ಸರಿಯಲ್ಲ! ಅನೇಕ ಯಾತ್ರಿಗಳ ಭೇಟಿಯಾಗಬಹುದು? ಯಾರು ನೀನು, ಎಲ್ಲಿಂದ ಬಂದೆ? ಎಂದು ಕೇಳಿಯಾರು, ಅವರಿಗೇನು ಉತ್ತರಿಸಲಿ.</p>
<p class="Text">ಹೇಳುವುದರಿಂದ ರಹಸ್ಯ ಬಯಲಾದೀತು ಹಾಗೂ ಆ ಯಾತ್ರಿಕರಲ್ಲಿ ಯಾರಾದರು ಪರಿಚಯದವರು ಇದ್ದರೆ ಏನು! ಅಲ್ಲದೆ ನನಗಾಗಿ ಗೂಢಚಾರಿ ಸಿಪಾಯಿಯೇ ಆಗಿದ್ದರೆ! ಅದರಿಂದ ಸಂಬಂಧವಿಲ್ಲದ ಕಾಡಿನ ಮಾರ್ಗವಾಗಿ ಹೋಗುವುದೇ ಒಳ್ಳೆಯದು ಎಂದೆಣಿಸಿ ಅವರು ಕಾಲುದಾರಿಯಿಂದ ಹೊರಟರು. ರಾತ್ರಿಯಾಗುತ್ತಿ ರುವಂತೆ ಪ್ರಾಯಶಃ ಮೂವತ್ತು ಮೈಲುಗಳವರೆಗೆ ತಲುಪಿದರು. ಇತ್ತ ಗೋವರ್ಧನದಾಸರ ಜನರಿಗೆ ಶಿವಾನಂದರಿಂದ ರಘುನಾಥದಾಸರು ನಮ್ಮ ಜೊತೆಗಿಲ್ಲವೆಂದು ತಿಳಿದು ಹತಾಶರಾಗಿ ಅವರು ಹಿಂದಕ್ಕೆ ಬಂದರು. ಎಲ್ಲ ಹುಡುಕಾಟ ವ್ಯರ್ಥವಾಯಿತು. ಇದರ ಸೂಚನೆ ಅಶ್ವಾರೋಹಿಗಳಿಂದ ತಿಳಿಯುತ್ತಲೇ ಮನೆಯಲ್ಲಿ ಅರಚಾಟ-ಕಿರಚಾಟ ಪ್ರಾರಂಭವಾಯಿತು. ರಘುನಾಥನ ಶರೀರದ ಮೇಲೆ ಆವಶ್ಯಕ ಬಟ್ಟೆಗಳಿಲ್ಲ, ಜೇಬಿನಲ್ಲಿ ಹಣವಿಲ್ಲ, ಎಲ್ಲಿಗೆ ಹೋದಾನು, ಏನು ತಿಂದು-ಕುಡಿದು ಜೀವಿಸಿರುವನೋ ಎಂದು ವೃದ್ಧರಾದಿಯಾಗಿ ಎಲ್ಲರಿಗೂ ತುಂಬಾ ದುಃಖವಾಯಿತು. ಹಿತ-ಮಿತ್ರರೆಲ್ಲರು ಕಣ್ಣೀರ ಸುರಿಸಿ ಸಮಾನ ವೇದನೆಯನ್ನು ಪ್ರಕಟಪಡಿಸಿ, ಎಲ್ಲರ ರಕ್ಷಕನು ಏಕಮಾತ್ರ ದೇವರಿದ್ದಾನೆ ಚಿಂತಿಸಬೇಡಿರೆಂದು ಸಮಜಾಯಿಸಿ ಹೊರಟು ಹೋಗುತ್ತಿದ್ದರು, ಆದರೆ ಅವರಿಗೆ ಧೈರ್ಯವಿರಲಿಲ್ಲ.</p>
<p class="Text">ಇರಲಿ! ಈಗ ಶೋಕಪರ್ವದ ಈ ಅಧ್ಯಾಯವನ್ನು ಇಲ್ಲಿಗೆ ಸಮಾಪ್ತಿ ಗೊಳಿಸಿ ನಾವು ನಮ್ಮ ಅಜ್ಞಾತ ಪಥದ ಪಥಿಕ ರಘುನಾಥದಾಸರನ್ನು ಹುಡುಕಲು ಹೊರಡುತ್ತೇವೆ. ಮೊದಲನೇ ದಿನವೇ ರಘುನಾಥದಾಸರು ಮೂವತ್ತು ಮೈಲಿ ದಾರಿಯನ್ನು ಸಾಗಿದ್ದರು ಎಂದು ನಾವು ಆಗಲೇ ಹೇಳಿದ್ದೇವೆ. ಓದುಗರೇ! ಸ್ವಲ್ಪ ವಿಚಾರ ಮಾಡಿ ನೋಡಿರಿ, ಓರ್ವ ರಾಜಕುಮಾರನು ಎಂದೂ ಒಂದು ಹೆಜ್ಜೆಯೂ ಸವಾರಿಯಿಲ್ಲದೆ ನಡೆಯುತ್ತಿರಲಿಲ್ಲ. ಅವನು ಇಂದು ದೊಡ್ಡ-ದೊಡ್ಡ ವಿಕಟ ಪಥಿಕರನ್ನೂ ಕೂಡ ಸೋಲಿಸಿದನು. ದೃಢತೆ ಇದಕ್ಕೆ ಹೇಳುತ್ತಾರೆ ಧನ್ಯ! ಧನ್ಯ! ಯಾವುದಾದರು ವಸ್ತುವಿನಲ್ಲಿ ಪ್ರೇಮ ಉಂಟಾದಾಗ ಚದುರಿಹೋದ ಶಕ್ತಿಯು ಒಂದು ಕಡೆ ಕೇಂದ್ರೀಕೃತವಾಗಿ ಪ್ರಕಟವಾಗುತ್ತದೆ. ಪ್ರೇಮವೂ ಕೂಡ ಎಲ್ಲ ಪ್ರಚಂಚವೇ ತುಚ್ಛವೆಂದು ತಿಳಿದು ಭಗವತ್ ಪ್ರಾಪ್ತಿಗಾಗಿ ಉಂಟಾದಾಗ ಅವನಿಗೆ ಶಕ್ತಿಯ ಕೊರತೆ ಹೇಗೆ ಉಂಟಾಗುತ್ತದೆ ? ಮನುಷ್ಯನು ಆ ಶಕ್ತಿಗಳ ಆಶ್ರಯದಿಂದ ವಿಮುಖನಾದಾಗ ಕೊರತೆ ಇರುತ್ತದೆ. ಇರಲಿ!, ಉತ್ಕಟ ವೈರಾಗೀ ರಘುನಾಥದಾಸರು ಮೊದಲ ದಿನದ ಯಾತ್ರೆಯನ್ನು ಪೂರೈಸಿದ ನಂತರ ಓರ್ವ ಗೊಲ್ಲನ ಮನೆಯಲ್ಲಿ ತಂಗಲು ಸ್ಥಳ ದೊರೆಯಿತು ಮತ್ತು ಅವನು ಇತ್ತ ಸ್ವಲ್ಪ ಹಾಲನ್ನು ಕುಡಿದು ವಿಶ್ರಮಿಸಿದರು. ಮರುದಿನ ನಸುಕಿನಲ್ಲೇ ಇವರು ಪುನಃ ಹೊರಟುಬಿಟ್ಟರು. ಈ ರೀತಿ ದೀರ್ಘವಾಗಿ ನಡಿಗೆಯಿಂದ ಸಾಧಾರಣ ಒಂದು ತಿಂಗಳ ದಾರಿಯನ್ನು ಇವರು ಕೇವಲ ಹನ್ನೆರಡು ದಿನಗಳಲ್ಲಿ ಮುಗಿಸಿದರು. ಹಾಗೂ ಈ ಹನ್ನೆರಡು ದಿನಗಳಲ್ಲಿ ಇವರು ಒಟ್ಟಿಗೆ ಮೂರು ಸಲ ಅಡಿಗೆ ಮಾಡಿಕೊಂಡು ತನ್ನ ಉದರಕುಂಡದಲ್ಲಿ ಆಹುತಿಯನ್ನು ಕೊಟ್ಟಿರಬಹುದು.</p>
<p class="Text">ಈ ಪ್ರಕಾರ ಪ್ರಭುಸೇವಿತ ನೀಲಾಚಲದ ದರ್ಶನವಾಗುತ್ತಲೇ ಇವರು ಅದಕ್ಕೆ ನಮಸ್ಕಾರ ಮಾಡಿದರು ಹಾಗೂ ಶ್ರೀಚರಣಗಳತ್ತ ಅಗ್ರೇಸರನಾದನು. ಪುರಿಯ ಪ್ರತಿಯೊಂದು ಮನೆಯ ಇಟ್ಟಿಗೆಗಳಲ್ಲಿ ಗೌರಾಂಗರ ದರ್ಶನವಾಗುತಿತ್ತು. ಪ್ರತಿಯೊಬ್ಬ ಮನುಷ್ಯನನ್ನು ನೋಡುತ್ತಲೇ ಮಹಾಪ್ರಭುವೇ ವೇಷಬದಲಿಸಿ ಬಂದಂತೆ ಕಾಣುತಿತ್ತು. ಮರಗಳಿಂದ ಪಕ್ಷಿಗಳ ಕೂಜನವನ್ನು ಕೇಳಿ ಇವೆಲ್ಲವೂ ಗೌರಾಂಗರ ಗುಣಗಳ ಗಾನ ಮಾಡುತ್ತವೋ ಎಂಬಂತೆ ಇವರ ಕಿವಿಗೆ ಕೇಳಿಸುತಿತ್ತು. ಇವರ ಹೃದಯದಲ್ಲಿ ಏನೇನು ತರಂಗಗಳೇಳುತ್ತಿದ್ದವೋ ಯಾರು ಬಲ್ಲರು! ಈ ಪ್ರಕಾರ ಭಾವುಕತೆಯ ಪ್ರವಾಹದಲ್ಲಿ ಅಲೌಕಿಕ ಆನಂದದ ಲಾಭವನ್ನು ಪಡೆಯುತ್ತ ಇವರು ನಿಶ್ಚಿತ ಸ್ಥಾನದ ಸನಿಹಕ್ಕೆ ಬಂದು ತಲುಪಿದರು. ದೂರದಿಂದಲೇ ಇವರು ನೋಡಿದರು - ಭಕ್ತಜನರಿಂದ ಸುತ್ತುವರಿದ ಶ್ರೀಚೈತನ್ಯದೇವರು ಪ್ರಮುಖ ಆಸನದಮೇಲೆ ವಿರಾಜಮಾನರಾಗಿದ್ದಾರೆ ಮತ್ತು ಎಲ್ಲರಿಗೂ ಏನೋ ಉಪದೇಶ ಮಾಡುತ್ತಿದ್ದಾರೆ. ಎಲ್ಲರ ದೃಷ್ಟಿಯು ಅವರ ಮುಖಮಂಡಲದಲ್ಲಿ ನೆಟ್ಟಿದೆ. ಆ ಸುಂದರ, ಸ್ವರ್ಣವರ್ಣ ಗಾತ್ರ, ವಿಶಾಲ ವಿಸಾಂತ ನೇತ್ರಗಳು, ದುಂಡಾಗಿರುವ ಗಲ್ಲಗಳು, ಸ್ವಾಭಾವಿಕ ಕೆಂಬಣ್ಣದಿಂದ ಕೂಡಿದ ಅಧರಗಳು, ಹೊಳೆಯುತ್ತಿರುವ ಅಗಲವಾದ ಹಣೆ ಹಾಗೂ ಸಹಜವಾಗಿಯೆ ವೈರಾಗ್ಯವನ್ನುಂಟು ಮಾಡುವ ಕಾವೀಯವಸನ! ಅದ್ಭುತ ಶೋಭೆಯಿತ್ತು. ಭಕ್ತರ ದಟ್ಟವಾದ ಸಂದಣಿಯಿಂದ ಗೌರಾಂಗರ ಮುಖಮಂಡಲವನ್ನು ನೋಡಿದಾಗ, ದಟ್ಟವಾದ ಮೇಘಮಾಲೆಗಳಿಂದ ಕೂಡಿದ ಆಕಾಶದಲ್ಲಿ ಚಂದ್ರನು ಇಣಿಕಿನೋಡುತ್ತಾನೋ ಏನೋ ಎಂದು ತಿಳಿದು ಬರುತಿತ್ತು. ಪ್ರಸಂಗವಶ ಮಧ್ಯ- ಮಧ್ಯದಲ್ಲಿ ಯಾವಾಗಲಾದರು ಅವರು ಕಿಂಚಿತ್ ಮುಗುಳ್ನಗುತ್ತಿದ್ದರೆ ಅಮೃತದ ಸ್ರೋತಸ್ಸೇ ಹೊರಟಿದೆಯೋ ಎಂಬಂತೆ ಕಂಡು ಬರುತಿತ್ತು. ಈ ಪ್ರಕಾರ ಈ ಅಲೌಕಿಕ ಶೋಭೆಯಿಂದ ಕೂಡಿದ ಮೂರ್ತಿಯ ದರ್ಶನ ಮಾಡುತ್ತಲೇ ರಘುನಾಥರ ರೋಮ-ರೋಮಗಳು ನಿಮಿರಿನಿಂತವು, ಹರ್ಷಾತಿರೇಕ ದಿಂದ ಅವರಿಗೆ ದೇಹ ಪ್ರಜ್ಞೆಯೂ ಉಳಿಯಲಿಲ್ಲ. ಪ್ರಭುವಿನ ದರ್ಶನವನ್ನು ಅವರು ಹಿಂದೆ ಒಮ್ಮೆ ಮಾಡಿದ್ದರು ಆದರೆ ಆ ಸಲದ ದರ್ಶನದಲ್ಲಿ ಮತ್ತು ಈ ಬಾರಿಯ ದರ್ಶನದಲ್ಲಿ ತುಂಬಾ ಅಂತರವಿತ್ತು. ಆಗ ಅವರು ಒಳಗಿಂದ ಗೌರಾಂಗನವರಾಗಿದ್ದರೂ ಹೊರಗಿನಿಂದ ಬೇರೆಯಾರದೋ ಆಗಿ ಬಳಿಗೆ ಹೋಗಿದ್ದರು; ಆದರೆ ಇಂದು ನೂರಕ್ಕೆನೂರು ಅವರದ್ದೇ ಆಗಿ ಅವರ ಸೇವೆಯಲ್ಲಿ ಬಂದಿದ್ದರು. ಇರಲಿ!</p>
<p class="Text">ರಘುನಾಥದಾಸರು ಶ್ರೀಚರಣಗಳ ಬಳಿಗೆ ತಲುಪಿದರು. ಎಲ್ಲರಿಗಿಂತ ಮೊದಲು ಮುಕುಂದದತ್ತರ ಲಕ್ಷ್ಯ ಇವರತ್ತ ಹೋಯಿತು. ನೋಡುತ್ತಲೇ ಅವರು ಹೇಳಿದರು-ಚೆನ್ನಾಯಿತು, ರಘುನಾಥದಾಸರು ಬಂದುಬಿಟ್ಟರು,’ ತತ್ಕ್ಷಣ ಗೌರಾಂಗರ ಲಕ್ಷ್ಯವೂ ಹೋಯಿತು, ಅವರು ಪ್ರಸನ್ನತೆಯಿಂದ ಶೋಭಿಸಿದರು. ‘ಒಳ್ಳೆಯದು’ ವತ್ಸ ರಘುನಾಥನು ಬಂದು ಬಿಟ್ಟ.’ ಎಂದು ಹೇಳಿ ಸ್ವಾಗತ ಮಾಡಿದರು ಮತ್ತು ಅವನು ನಮಸ್ಕರಿಸುವಂತೆ ತತ್ಕ್ಷಣ ಅತ್ಯಂತ ಪ್ರೇಮದಿಂದ ಅವನನ್ನು ಎತ್ತಿ ಆಲಿಂಗಿಸಿಕೊಂಡರು. ಬಳಿಯಲ್ಲಿ ಕುಳ್ಳಿರಿಸಿಕೊಂಡು ತಲೆಯ ಮೇಲೆ ಕೈಯಾಡಿಸಲು ತೊಡಗಿದರು. ರಘುನಾಥರಿಗೆ ದಾರಿಯ ಎಲ್ಲ ಬಳಲಿಕೆಯು ಹಾರಿಹೋದಂತೆ ಕಂಡಿತು. ಮಹಾಪ್ರಭುಗಳ ಕರುಣಾಶೀಲತೆಯನ್ನು ಕಂಡು ಅವರ ಕಣ್ಣುಗಳಿಂದ ಶ್ರದ್ಧೆ ಮತ್ತು ಪ್ರೇಮದ ಕಣ್ಣೀರು ಸುರಿದುವು. ಅವನ್ನು ಕೂಡ ಗೌರರು ನಿಜಕರ ಕಮಲಗಳಿಂದ ಒರೆಸಿದರು. ಇದಾದ ನಂತರ ರಘುನಾಥರ ಮೂಲಕ ಬೇರೆ ಭಕ್ತ ಮಂಡಳಿಯ ಅಭಿವಾದನವಾದ ಮೇಲೆ ಗೌರಾಂಗರು ಎಲ್ಲರಿಗೆ ರಘುನಾಥರ ಪರಿಚಯ ಮಾಡಿಸಿದರು. ಎಂತಹ ಮನೆಯ ಹುಡುಗನಾಗಿದ್ದವನು ಯಾವ ರೂಪದಲ್ಲಿ ಇಲ್ಲಿ ಉಪಸ್ಥಿತನಾಗಿದ್ದಾನೆ ಎಂದು ತಿಳಿಸಿದರು. ಅವರು ಹೇಳಿದರು - ಭಂಗಾರದ ಕೊಳಗಳು ಕಬ್ಬಿಣದ ಕೊಳಗಳಿಗಿಂತಲೂ ಭಯಂಕರ ವಾಗಿರುತ್ತವೆ. ಜಗತ್ತಿನಲ್ಲಿ ಯಾರು ಲಕ್ಷ್ಮೀಪುತ್ರರು ಮತ್ತು ಭೂಪತಿಗಳು ಎಂದು ಕರೆಸಿಕೊಳ್ಳತ್ತಾರೋ ಹಾಗೂ ಭಾಗ್ಯವಂತರು ಎಂದು ತಿಳಿಯಲಾಗುತ್ತದೋ ವಾಸ್ತವವಾಗಿ ನೋಡಿದರೆ ಅವರಿಗಿಂತ ಹೆಚ್ಚಾದ ಭಾಗ್ಯಹೀನರು ವಿರಳರೇ ಇರಬಹುದು. ಹಗಲು-ರಾತ್ರಿ ವಿಷಯ ಭೋಗಗಳಲ್ಲಿ ಮೋಸಹೋದ ಕಾರಣ ಅವರು ಭಗವಂತನಿಂದ ಸರ್ವಥಾ ವಿಮುಖರಂತೆ ಇರುತ್ತಾರೆ. ರಘುನಾಥನಂತಹ ಯಾವುದೇ ವ್ಯಕ್ತಿಯ ಒಳಗೆ ವೈರಾಗ್ಯವನ್ನು ಜಾಗ್ರತಗೊಳಿಸಿ ಅವರನ್ನು ಆ ಮಾಯೆಯ ಬಂಧನದಿಂದ ಮುಕ್ತವಾಗಿಸಿಕೊಳ್ಳುವು ದಾದರೋ ಆ ಕರುಣಾಮಯ ಸ್ವಾಮಿಯ ಮಹಿಮೆಯಾಗಿದೆ.</p>
<p class="Text">ಇದಾದ ನಂತರ ಚೈತನ್ಯದೇವರು ಸ್ವರೂಪದಾಮೋದರನಿಗೆ ತನ್ನ ಬಳಿಗೆ ಕರೆದು ಹೇಳಿದರು-‘ನೋಡು! ನಾನು ಈ ರಘುನಾಥನನ್ನು ನಿನಗೆ ಒಪ್ಪಿಸುತ್ತಿದ್ದೇನೆ. ಊಟ-ತಿಂಡಿಯಿಂದ ಹಿಡಿದು ಸಾಧನೆ-ಭಜನೆಯವರೆಗಿನ ಎಲ್ಲ ವ್ಯವಸ್ಥೆಯ ಹೊಣೆ ನಿನ್ನ ಮೇಲಿದೆ. ಏನು ಮಹಾ! ತುಂಬಾ ಒಳ್ಳೆಯದೆ! ಎಂದು ಹೇಳಿ ಸ್ವರೂಪನು ಪ್ರಭುವಿನ ಆಜ್ಞೆಯನ್ನು ಶಿರಸಾವಹಿಸಿಕೊಂಡು ರಘುನಾಥನನ್ನು ತನ್ನ ಕುಟೀರಕ್ಕೆ ಕರಕೊಂಡು ಹೋದರು. ಅವರು ಸಮುದ್ರ ಸ್ನಾನ ಮಾಡಿ ಹಿಂದಕ್ಕೆ ಬಂದಾಗ ಅವರಿಗೆ ಜಗನ್ನಾಥನ ಅನೇಕ ಪ್ರಕಾರದ ಪ್ರಸಾದ ಮತ್ತು ಮಹಾಪ್ರಸಾದವನ್ನು ತಂದು ಕೊಟ್ಟರು. ರಘುನಾಥರು ಅದನ್ನು ತುಂಬಾ ಪ್ರೇಮದಿಂದ ಸ್ವೀಕರಿಸಿದರು. ಆದರೆ ಯಾವಾಗ ಇದು ನಿತ್ಯದ ಪದ್ಧತಿಯಾಗಿದೆ ಎಂದು ನೋಡಿದಾಗ ಅವರ ಮನಸ್ಸಿನಲ್ಲಿ ಪ್ರತಿದಿನ ಈ ಒಳ್ಳೊಳ್ಳೆಯ ವಸ್ತುಗಳನ್ನು ತಿನ್ನುವುದರಿಂದ ವೈರಾಗ್ಯ ಹೇಗೆ ಸಾಸೀತು? ಎಂಬ ವಿಚಾರ ಉತ್ಪನ್ನವಾಯಿತು. ಕೊನೆಗೆ ನಾಲ್ಕೈದು ದಿನಗಳಲ್ಲೇ ಅವರು ಈ ವ್ಯವಸ್ಥೆಯನ್ನು ಬದಲಿಸಿದರು. ನಾನು ಓರ್ವ ರಾಜಕುಮಾರನ ದರ್ಜೆಯ ಮನುಷ್ಯನಾಗಿದ್ದೇನೆ ಎಂಬ ಈ ಪ್ರಕಾರದ ಇರುವಿಕೆಯ ಭಾವವನ್ನು ಮರೆಸಿ ಅವರು ಸಾಧಾರಣ ಭಿಕ್ಷುಕರಂತೆ ಜಗನ್ನಾಥನ ಸಿಂಹದ್ವಾರದಲ್ಲಿ ನಿಂತು ಭಿಕ್ಷಾವೃತ್ತಿ ಮಾಡತೊಡಗಿ ತುಂಬಾ ಆನಂದದಿಂದ ದಿನ ಕಳೆಯುತ್ತಿದ್ದರು. ಆದರೆ ಮಾಯೆಯು ತುಂಬಾ ಮೋಸಗಾರಳಾಗಿದ್ದಾಳೆ. ಯಾರು ಇವಳನ್ನು ಬಯಸುತ್ತಾರೋ ಅವರಿಗೆ ಕಣ್ಮರೆಯಾಗಿರುತ್ತಾಳೆ ಮತ್ತು ಯಾರು ತ್ಯಾಗಮಾಡುತ್ತಾರೋ ಅವರ ಬೆನ್ನುಹತ್ತುವಳು. ನಮ್ಮ ಸರ್ವಸ್ವತ್ಯಾಗಿ ರಘುನಾಥದಾಸರ ಮಾರ್ಗದಲ್ಲಿ ಅವಳು ಇಲ್ಲಿಯೂ ಬಂದು ನಿಂತಳು. ಯಾವಾಗ ಜನರಿಗೆ-ಇವರು ದೊಡ್ಡ ಮನೆತನದವರಾಗಿದ್ದು ಈ ಅವಸ್ಥೆಯಲ್ಲಿ ಬಂದಿರುವರು ಎಂದು ತಿಳಿಯಿತೊ ಆಗ ಅವರಿಗೆ ಹೆಚ್ಚು ಹೆಚ್ಚಾದ ಪ್ರಮಾಣದಲ್ಲಿ ವಿವಿಧ ಪದಾರ್ಥಗಳನ್ನು ಕೊಡಲು ಪ್ರಾರಂಭಿಸಿದರು. ಕೊನೆಗೆ ಗಾಬರಿಯಾಗಿ ರಘುನಾಥದಾಸರು ಈ ಕ್ರಮವನ್ನು ಬಿಡಬೇಕಾಯಿತು. ಈಗ ಅವರು ಮೌನವಾಗಿ ಬಂದು ಅನ್ನಕ್ಷೇತ್ರಕ್ಕೆ ಹೋಗಿ ಅಲ್ಲಿಂದ ಒಣ ಭಿಕ್ಷೆಯನ್ನು ತರುತ್ತಿದ್ದರು. ರಘುನಾಥನ ಗತಿ-ವಿಧಿ ಎಲ್ಲಿಂದ-ಎಲ್ಲಿಗೆ ಮುಟ್ಟಿದೆ ಎಂಬುದು ಗೌರಾಂಗದೇವರಿಗೆ ಪೂರ್ಣವಾಗಿ ಸುಳಿವು ಸಿಗುತಿತ್ತು. ದಿನೇ-ದಿನೇ ಹೆಚ್ಚುತ್ತಿರುವ ಅವರ ವೈರಾಗ್ಯವನ್ನು ಕಂಡು ಅವರಿಗೆ ತುಂಬಾ ಸುಖವಾಗುತ್ತಿತ್ತು. ಶ್ರೀಗೌರಾಂಗರ ಬಳಿ ಎರಡು ವಸ್ತುಗಳಿದ್ದುವು, ಅವನ್ನು ಅವರು ಅತಿಪ್ರಿಯ ವಸ್ತುಗಳೆಂದು ತಿಳಿಯುತ್ತಿದ್ದರು ಒಂದು ಗೋವರ್ಧನ ಶಿಲೆ, ಮತ್ತು ಎರಡನೆಯದು ಗುಂಜಾಮಾಲಾ. ಇವೆರಡೂಪ್ರಿಯ ಪದಾರ್ಥಗಳು ಶ್ರೀಶಂಕರಾನಂದ ಸರಸ್ವತಿಯವರು ವೃಂದಾವನದಿಂದ ತಂದು ಕೊಟ್ಟಿದ್ದರು. ಇವನ್ನು ಅವರು ಶ್ರೀರಾಧಾಕೃಷ್ಣರ ಸ್ಮೃತಿ ಜಾಗ್ರತವಾಗಿಡಲು ಚಿಹ್ನಸ್ವರೂಪವೆಂದು ತುಂಬಾ ಆದರದೊಂದಿಗೆ ತಮ್ಮ ಬಳಿಯಲ್ಲಿ ಇರಿಸಿದ್ದರು. ಶ್ರೀರಘುನಾಥನ ಕುರಿತು ಇವರಿಗೆ ಎಷ್ಟು ಹೆಚ್ಚಾದ ಅನುರಾಗ ಬೆಳೆದಿತ್ತೆಂದರೆ ಅವರು ಆ ತನ್ನ ಪರಮಪ್ರಿಯ ವಸ್ತುಗಳನ್ನು ಕೂಡ ಅವನಿಗೆ ಒಪ್ಪಿಸಿದರು. ರಘುನಾಥ ದಾಸರಿಗೆ-ನಾನು ಒಂದು ಅಲೌಕಿಕ ನಿಯನ್ನೇ ಪಡೆದಿರುವೆನೋ ಎಂದು ಕಂಡು ಬಂತು. ಅವರು ಹೆಚ್ಚಾದ ಶ್ರದ್ಧೆ-ಭಕ್ತಿಗಳಿಂದ ನಿಯಮ ಪೂರ್ವಕ ಎರಡೂ ವಸ್ತುಗಳನ್ನು ಪೂಜೆ ಮಾಡತೊಡಗಿದರು. ರಘುನಾಥನ ಉತ್ಕಟ ಜಿಜ್ಞಾಸೆಯನ್ನು ಕಂಡು ಶ್ರೀಮಹಾಪ್ರಭುಗಳು ಒಂದು ದಿನ ಅವನಿಗೆ ಸಾಧನ ಸಂಬಂಧೀ ಕೆಲವು ಉಪದೇಶ ನೀಡಿದರು. ನಾನು ನಿನ್ನನ್ನು ಸ್ವರೂಪಜೀರವರಿಗೆ ಒಪ್ಪಿಸಿ ಬಿಟ್ಟಿದ್ದೇನೆ. ನಿಜವಾದ ನಿನ್ನ ಗುರುಗಳು ಅವರೇ ಆಗಿದ್ದಾರೆ. ಆದರೆ ನಿಮ್ಮಿಬ್ಬರಲ್ಲಿಯೂ ನಾನೇ ಏನಾದರು ಹೇಳಬೇಕೆಂಬ ಇಚ್ಛೆ ಇದೆ ಆದ್ದರಿಂದ ನಾನು ನಿಮಗೆ ಎಲ್ಲ ಶಾಸ್ತ್ರಗಳ ಸಾರವನ್ನು ಹೀಗೆ ಹೇಳುತ್ತೇನೆ-ಶ್ರೀಕೃಷ್ಣನ ನಾಮದ ಸ್ಮರಣೆ ಮತ್ತು ಕೀರ್ತನವೇ ಪ್ರಪಂಚದಲ್ಲಿ ಶ್ರೇಯಸ್ಸಿನ ಪ್ರಾಪ್ತಿಯ ಸರ್ವಶ್ರೇಷ್ಠ ಸಾಧನೆಯಾಗಿದೆ. ಆದರೆ ಈ ಸಾಧನೆಯ ಪಾತ್ರತೆಯನ್ನು ಪ್ರಾಪ್ತಮಾಡಿಕೊಳ್ಳುವುದಕ್ಕಾಗಿ, ನಿರಂತರ ಸಾಧುಸಂಗ ಮಾಡಬೇಕು, ಸಾಂಸಾರಿಕ ಚರ್ಚೆಗಳಿಂದ ದೂರ ವುಳಿಯಬೇಕು, ಪರನಿಂದೆಯಿಂದ ಗಾವುದ ದೂರ ಇರಬೇಕು, ಸ್ವತಃ ಅಮಾನಿಯಾಗಿ ಬೇರೆಯವರಿಗೆ ಮಾನಕೊಡಬೇಕು. ಯಾರ ಹೃದಯವನ್ನೂ ನೋಯಿಸಬಾರದು, ಬೇರೆಯವರು ದುಃಖಕೊಟ್ಟರೂ ದುಃಖಿಗಳಾಗ ಬೇಡಿ, ಆತ್ಮಪ್ರತಿಷ್ಠೆಯನ್ನು ವಿಷ್ಠೆಯಂತೆ ತಿಳಿಯಿರಿ, ಸರಳ ಮತ್ತು ಸಚ್ಚರಿತ್ರರಾಗಿ ಜೀವನ ಕಳೆಯಿರಿ ಇತ್ಯಾದಿ ಇತ್ಯಾದಿ.</p>
<p class="Text">ಓದುಗರೆ ಬನ್ನಿ! ಈಗ ಸ್ವಲ್ಪ ಶೋಕಿಸುತ್ತಿರುವ ರಘುನಾಥರ ಪರಿವಾರವನ್ನು ಸ್ಮರಿಸುವಾ! ಪೂರ್ಣ ನಾಲ್ಕು ತಿಂಗಳ ನಂತರ ಗೌಡದೇಶದ ಭಕ್ತ ಜನರು ತಮ್ಮ-ತಮ್ಮ ಸ್ಥಾನಗಳಿಗೆ ಹಿಂತಿರುಗಿದಾಗ ಶಿವಾನಂದರ ಬಳಿಗೆ ಜನ ಕಳಿಸಿದಾಗ ಶ್ರೀಗೋವರ್ಧನ ದಾಸ ಮುಜುಮದಾರರಿಗೆ-ತಮ್ಮ ಗೃಹತ್ಯಾಗಿ ಮುದ್ದಿನ ಮಗನು ಪುರಿಯಲ್ಲಿ ಇದ್ದಾನೆ ಹಾಗೂ ಉದರ ಜ್ವಾಲೆಯನ್ನು ಶಾಂತಗೊಳಿಸಲು ಮುಷ್ಟಿ ಅನ್ನಕ್ಕಾಗಿ ದೀನ-ಹೀನ ದರಿದ್ರರಂತೆ ಸಿಂಹದ್ವಾರದಲ್ಲಿ ನಿಂತಿರುತ್ತಾನೆ ಎಂಬ ಸುಳಿವುಸಿಕ್ಕಿತು. ತಂದೆ-ತಾಯಿ ಯವರ ಹೃದಯ ನುಚ್ಚು ನೂರಾಯಿತು. ಅಯ್ಯೋ! ಇಂದು ತನ್ನ ಉದಾರತೆಯ ಕಾರಣದಿಂದ ಅಸಂಖ್ಯ ಜನರ ಅನ್ನದಾತಾ ಆಗಿದ್ದವರ ಮಗನ ಈ ದೆಸೆಯೇ! ಆದರೆ ಎದೆ ಬಡಿದುಕೊಂಡು ಕುಳಿತಿರುವುದಕ್ಕಿಂತ ಬೇರೆ ಉಪಾಯವೇನಿದೆ; ಯಾರ ಒಳಗೆ ಇಂತಹ ತೀವ್ರವೈರಾಗ್ಯವಿದೆಯೋ ಅವನು ಈಗ ಮನೆಗೆ ಹಿಂದಕ್ಕೆ ಬರುವುದು ಅಷ್ಟರಲ್ಲೇ ಇದೆ. ಹೌದು! ಒಂದು ಉಪಾಯವು ಅವಶ್ಯವಾಗಿದೆ. ಪುತ್ರನು ಒಪ್ಪಿ ಕೊಂಡರೆ ಪುರಿಯಲ್ಲೇ ಅವನು ರಾಜಕುಮಾರನಂತೆ ತನ್ನ ಜೀವನ ಕಳೆಯುವಂತೆ ವ್ಯವಸ್ಥೆ ಮಾಡಬಹುದಾಗಿದೆ. ಆದರೆ ಅವನು ಈ ಪ್ರಸ್ತಾಪವನ್ನು ಸ್ವೀಕರಿಸುವನು ಎಂದು ಆಶಿಸುವುದು ತಪ್ಪಾಗಿದೆ. ಯಾರು ಪರಮಾರ್ಥ ಪಥದ ಪಥಿಕನಾಗಿದ್ದಾನೋ ಅವನಿಗಾಗಿ ಊಟ-ತಿಂಡಿಯ ಮಹತ್ವವು ಎಷ್ಟಿರುತ್ತದೆ?</p>
<p class="Text">ಈ ಪ್ರಕಾರ ಎಲ್ಲ ಬುದ್ಧಿವಂತಿಕೆ ಉಪಯೋಗಿಸಿಯೂ ಗೋವರ್ಧನ ದಾಸರು ಯಾವ ದಾರಿಯನ್ನು ಹುಡುಕದಾದರು. ಆದರೆ ಮೋಹವು ತುಂಬಾ ವಿಚಿತ್ರವಾಗಿದೆ. ಮನುಷ್ಯನ ವಿವೇಕ ಹೇಳುತ್ತದೆ, ಇದು ಆಗಲಾರದು; ಆದರೆ ಪ್ರಾಯಶಃ ಆಗಿಹೋದೀತು ಎಂಬ ಆಶಂಕೆ ಉಂಟುಮಾಡಿ ಮೋಹವು ತನ್ನ ಮಾತನ್ನು ಒಪ್ಪಿಕೊಳ್ಳುವಂತೆ ವಿವಶಮಾಡಿ ಬಿಡುತ್ತದೆ. ಗೋವರ್ಧನ ದಾಸರಿಗೆ ತನ್ನ ಪುತ್ರನ ಮನೋಸ್ಥಿತಿಯ ಪೂರ್ಣ ಜ್ಞಾನವಿತ್ತು, ಆದರೂ ಪುತ್ರ ಸ್ನೇಹದಿಂದ ಅವರಿಗೆ ಏನಾದರೂ ಮಾಡದೆ ಇರಲಾಗಲಿಲ್ಲ. ಅವರು ಹೆದರುತ್ತ-ಹೆದರುತ್ತ ನಾಲ್ಕುನೂರು ರೂಪಾಯಿಗಳನ್ನು ಮತ್ತು ಬೇರೆ ಆವಶ್ಯಕ ಸಾಮಗ್ರಿಗಳನ್ನು ಪುರಿಗೆ ಕಳಿಸಿಯೇ ಕೊಟ್ಟರು.</p>
<p class="Text">ಗೋವರ್ಧನದಾಸರ ಜನ ಎಲ್ಲ ಸಾಮಾನನ್ನು ಎತ್ತಿಕೊಂಡು ರಘುನಾಥರ ಬಳಿಗೆ ತಲುಪಿದನು, ಆದರೆ ಅವರು ಇದನ್ನು ತೆಗೆದುಕೊಂಡು ಏನು ಮಾಡುವುದು? ಯಾವ ಕೆಲಸಕ್ಕೆ? ತ್ಯಾಗ ಮಾಡಿದ ವಸ್ತುವನ್ನು ಪುನಃ ಸ್ವೀಕರಿಸುವುದೆಂತು? ಆದರೆ ಹಿಂದಕ್ಕೆ ಮಾಡಲು ಆಗುವುದಿಲ್ಲ. ಹೀಗೆ ಮಾಡುವುದರಿಂದ ಸತ್ತವನನ್ನು ಕೊಲ್ಲುವುದಾಗುತ್ತದೆ. ತನಗಾಗಿ ಅಲ್ಲ ಆದರೆ ದುಃಖಿತ ಪ್ರಾಣಿಗಳ ಸಂತೋಷಕ್ಕಾಗಿ ಯಾದರೂ ಆ ವಸ್ತುಗಳನ್ನು ತೆಗೆದುಕೊಂಡರೆ ಏನು ತೊಂದರೆ ಇದೆ? ಯಾರು ಜಗನ್ನಾಥನ ಸಿಂಹದ್ವಾರದಲ್ಲಿ ಜನರು ಒಳ್ಳೊಳ್ಳೆಯ ಪದಾರ್ಥಗಳನ್ನು ತಯಾರಿಸಿ ಕೊಡಲು ಶುರು ಮಾಡಿದ ಕಾರಣದಿಂದ ಆ ಭಿಕ್ಷೆಯನ್ನೂ ಕೂಡ ತ್ಯಾಗಮಾಡಿ ಬಿಡುತ್ತಾರೋ ಅವರು ಈ ಪರಿಗ್ರಹವನ್ನು ಯಾವುದಕ್ಕಾಗಿ ಮಾಡಿಯಾರು? ಆದರೆ ತನ್ನ ವೈರಾಗ್ಯದಲ್ಲಿಯೂ ಕೊರತೆ ಬರದಂತೆ ಹಾಗೂ ದುಃಖಿರಾದ ತಂದೆ ತಾಯಂದಿರಿಗೆ ಸಂತೋಷವಾಗಲಿ ಎಂದು ಇಂತಹ ಮಧ್ಯದ ಮಾರ್ಗವನ್ನು ಕಂಡು ಹಿಡಿದರೆ ಅತ್ಯುತ್ತಮವಾದೀತು. ತುಂಬಾ ವಿಚಾರಮಾಡಿದನ ನಂತರ ರಘುನಾಥನು ಈ ದ್ರವ್ಯವನ್ನು ಇರಿಸಿಕೊಳ್ಳುವುದು ಮತ್ತು ಗೌರಾಂಗದೇವ ಸೇವೆಯಲ್ಲಿ ಇದನ್ನು ಖರ್ಚುಮಾಡುವುದು ಎಂದು ನಿಶ್ಚಯಿಸಿದರು. ಅವರು ಹಣ ಮತ್ತು ವಸ್ತುಗಳನ್ನು ತೆಗೆದುಕೊಂಡು ನೌಕರರನ್ನು ಹಿಂದಕ್ಕೆ ಕಳಿಸಿಕೊಟ್ಟು ತಿಂಗಳಲ್ಲಿ ಎರಡು ಸಲ ಶ್ರೀಗೌರ ಚರಣಗಳಿಗೆ ಆಮಂತ್ರಣ ಮಾಡುವ ವ್ಯವಸ್ಥೆ ಮಾಡಿದರು. ಮಹಾಪ್ರಭುಗಳು ಅವರಿಗೆ ಸಂತೋಷಪಡಿಸಲಿಕ್ಕಾಗಿ ಅವರ ಕುಟೀರಕ್ಕೆ ಪ್ರಸಾದಕ್ಕಾಗಿ ಬರುತ್ತಾರೆ; ಆದರೆ ಇದಲ್ಲಿ ಖರ್ಚಾದರು ಎಷ್ಟಿತ್ತು. ಆ ದಿನಗಳಲ್ಲಿ ಎಲ್ಲ ಸಾಮಾನು ಅತಿ ಕಡಿಮೆ ಬೆಲೆಯಲ್ಲಿ ಸಿಗುತಿತ್ತು, ಅದಕ್ಕಾಗಿ ಶ್ರೀಗೌರಾಂಗರ ಆಮಂತ್ರಣಕ್ಕಾಗಿ ತಿಂಗಳಲ್ಲಿ ಕಷ್ಟದಿಂದ ಎಂಟಾಣೆ ಖರ್ಚಾಗುತ್ತಿತ್ತು ಹಾಗೂ ಈ ಕ್ರಮವೂ ಕೂಡ ಮುಂದೆ ನಿಂತು ಹೋಯಿತು. ರಘುನಾಥನ ಮಸ್ಸಿಗೆ ಬಂತು-ಯಾರಿಗೆ ಗೊತ್ತು ಹೇಗೆ-ಹೇಗೆ ಹಣ ಒಟ್ಟಾಗಿದೆಯೋ, ಇದು ಶ್ರೀಪ್ರಭು ಚರಣಗಳಸೇವೆಯಲ್ಲಿ ಯೋಗ್ಯವಲ್ಲ. ಅವರ ಮುಖದಲ್ಲಾದರೋ ಪವಿತ್ರದಲ್ಲಿ ಪವಿತ್ರವಾದ ಗಳಿಕೆಯ ಅನ್ನ ಹೋಗಬೇಕು. ಇಂತಹ ವಿಚಾರವು ಮನಸ್ಸಿನಲ್ಲಿ ಬರುತ್ತಲೇ ಅವರು ಆ ವ್ಯವಸ್ಥೆಯನ್ನು ನಿಲ್ಲಿಸಿ ಬಿಟ್ಟರು. ಗೌರಾಂಗರಿಗೆ ಇದರ ರಹಸ್ಯ ತಿಳಿದಾಗ ಅವರಿಗೂ ಇದರಿಂದ ತುಂಬಾ ಪ್ರಸನ್ನತೆ ಉಂಟಾಯಿತು. ಅವರಾದರೋ ಕೇವಲ ರಘುನಾಥರ ಸಂತೋಷಕ್ಕಾಗಿ ಅವನ ಪ್ರಸ್ತಾಪವನ್ನು ಸ್ವೀಕರಿಸಿದ್ದರು.</p>
<p class="Text">ಎಲ್ಲ ಅನರ್ಥಗಳ ಮೂಲ ಮನಸ್ಸೆಂದು ಹೇಳಲಾಗುತ್ತದೆ. ಅದು ಸ್ವತಂತ್ರವಾಗಿ ಕುಳಿತಿದೆ - ಯಾರಿಗೂ ಇದರ ಮೇಲೆ ನಿಯಂತ್ರಣ ಉಳಿಯಲಿಲ್ಲ ಮತ್ತು ಸ್ವಚ್ಛಂದತೆ ಪ್ರಾಪ್ತವಾದಾಗ ಅನರ್ಥವನ್ನು ಮಾಡದೇ ಯಾರು ಇರುವನು? ಮನಸ್ಸಿನ ಯಾವುದೇ ದೋಷವಿಲ್ಲ-ಎಲ್ಲ ದೋಷವು ಮನಸ್ಸಿನ ಯಜಮಾನನದ್ದಾಗಿದೆ. ಒಡೆಯನು ಒಂದು ವೇಳೆ ಇದನ್ನು ತನ್ನ ವಶದಲ್ಲಿ ಮಾಡಿಕೊಂಡರೆ ಮತ್ತೆ ಇದು ಅವನ ಆಣತಿಯಂತೆ ಕುಣಿದೀತು. ಮನಸ್ಸಿನ ಕೆಲಸವು ಯಾವುದಾದರು ಗುಂಗಿನಲ್ಲಿ ತೊಡಗಿರುವುದೇ ಆಗಿದೆ. ಇಂದು ವಿಷಯ ಭೋಗಗಳಲ್ಲಿ ಸಿಲುಕಿ ಕೊಂಡಿರುವ ಮನಸ್ಸನ್ನು ವಶಮಾಡಿಕೊಂಡು ಪರಮಾರ್ಥದಲ್ಲಿ ತೊಡಗಿಸಬೇಕು. ಅದು ತೊಡಗಿದರೆ ವಿಷಯಗಳತ್ತ ನೋಡಲು ಕೂಡ ಬಯಸಲಾರದಷ್ಟು ತೊಡಗುತ್ತದೆ. ಕಠಿಣತೆ ಎಲ್ಲಿಯವರೆಗೆಂದರೆ-ಮನರೂಪೀ ದೋಣಿಯು ನೀರಿನ ಸುಳಿಯಲ್ಲಿ ಸಿಲುಕಿದೆ, ಅಲ್ಲಿಂದ ಅದನ್ನು ಹೊರತೆಗೆದು ಭಗವದಭಿಮುಖಿ ಪ್ರವಾಹದತ್ತ ಮಾಡಿದರೆ ಮತ್ತೆ ಅದು ವೇಗವಾಗಿ ಓಡೀತು. ರಘುನಾಥದಾಸರು ಅನಿಚ್ಛೆಯಿಂದ ಇಲ್ಲಿಯವರೆಗೆ ರಾಜಕುಮಾರರಾಗಿದ್ದರು. ಈಗ ಅವರು ವೈರಾಗಿಗಳಾಗಿ ಅವರ ವೈರಾಗ್ಯ ದಿನೇ-ದಿನೇ ವೇಗವಾಗಿ ಬೆಳೆಯುತ್ತಾ ಇದೆ. ಮೊದಲು ಅವರು ಅನ್ನ ಕ್ಷೇತ್ರದಲ್ಲಿ ಹೋಗಿ ಭಿಕ್ಷೆ ತರುತ್ತಿದ್ದರು, ಆದರೆ ಈಗ ಅದನ್ನು ನಿಲ್ಲಿಸಿಬಿಟ್ಟರು. ಕಾರಣ, ಅಡಿಗೆ ಮನೆಯ ಮೇಲ್ವಿಚಾರಕರಿಗೆ ಹೇಗೋ ಇವರ ವಂಶ ಮೊದಲಾದ ಪರಿಚಯ ಸಿಕ್ಕಿತು, ಅದರಿಂದ ಭಿಕ್ಷೆಯಲ್ಲಿ ವಿಶೇಷತೆ ಉಂಟಾಯಿತು. ಅದಕ್ಕಾಗಿ ಇವರಿಗೆ ಈ ವ್ಯವಸ್ಥೆಯನ್ನು ಬಿಟ್ಟು ಹೊಸ ವ್ಯವಸ್ಥೆ ಮಾಡಬೇಕಾಯಿತು. ಜಗನ್ನಾಥಪುರಿಯ ಅಂಗಡಿಗಳಲ್ಲಿ ಭಗವಂತನ ಪ್ರಸಾದದ ಅನ್ನ-ತೊವ್ವೆ ಮೊದಲಾದುವನ್ನು ಮಾರುತ್ತಿದ್ದರು. ಈ ಪ್ರಸಾದವು ಮಾರಿ ಉಳಿದಿರುವುದು ಕೊಳೆತುಹೋಗುತ್ತಿತ್ತು. ಕೊಳೆತುದರಿಂದ ಮಾರಲು ಯೋಗ್ಯವಾಗದಿದ್ದಾಗ ಅದನ್ನು ರಸ್ತೆಯಲ್ಲಿ ಎಸೆದು ಬಿಡುತ್ತಿದ್ದರು, ಅದನ್ನು ಹಸುಗಳು ಬಂದು ತಿನ್ನುತ್ತಿದ್ದವು. ರಘುನಾಥದಾಸರು ಆ ಎಸೆದ ಪ್ರಸಾದದಲ್ಲಿ ಸ್ವಲ್ಪ ಬಾಚಿ ಕೊಂಡು ಬಂದು ಅದನ್ನು ನೀರಿನಿಂದ ಚೆನ್ನಾಗಿ ತೊಳೆದು ಅದರಿಂದ ಸ್ವಲ್ಪ ತಿನ್ನಲು ಯೋಗ್ಯವಾದ ಒಳ್ಳೆಯ ಅನ್ನವನ್ನು ತೆಗೆದಿಟ್ಟು, ಉಪ್ಪು ಬೆರೆಸಿ ಅದರಿಂದಲೇ ತನ್ನ ಉದರ ಜ್ವಾಲೆಯನ್ನು ಶಾಂತಗೊಳಿಸುತ್ತಿದ್ದರು. ಒಂದು ದಿನ ಸ್ವರೂಪ ಗೋಸ್ವಾಮಿಯರು ಈ ಅನ್ನವನ್ನು ತಿನ್ನುತ್ತಿರುವಾಗ ನೋಡಿದರು. ಅವರು ನಗುತ್ತ ಕೇಳಿದರು-ರಘುನಾಥ! ಒಬ್ಬನೇ ಹೀಗೆ, ಯಾರಿಗೂ ಕೇಳುವುದು ಇಲ್ಲವೆ! ಒಂದು ದಿನ ನನಗೂ ಈ ಪ್ರಸಾದದ ರುಚಿ ಸವಿಯುವ ಅವಕಾಶ ಕೊಡುತ್ತಿಯಾ?</p>
<p class="Text">ಸ್ವರೂಪಗೋಸ್ವಾಮಿಯರು ಇಷ್ಟೇ ಹೇಳಿ ಸುಮ್ಮನಾದರು; ಆದರೆ ಯಾವಾಗ ಗೌರಾಂಗದೇವರಿಗೆ ಇವರ ಈ ಪ್ರಸಾದದ ಸುಳಿವು ಹತ್ತುತ್ತಲೇ ಅವರು ಒಂದು ದಿನ ಸಾಯಂಕಾಲ ಬರಿಕಾಲಿನಿಂದ ರಘುನಾಥನ ಬಳಿಗೆ ತಲುಪಿದರು. ಅವರು ರಘುನಾಥನು ಪ್ರಸಾದ ಸ್ವೀಕರಿಸುವುದನ್ನು ನೋಡಿದರೋ ಮೆಲ್ಲನೆ ಮುಂದರಿದು ಒಮ್ಮಿಂದೊಮ್ಮೆಗೆ ಕೋತಿಯಂತೆ ನೆಗೆದು ಆಕ್ರಮಿಸಿ ಸಟ್ಟನೆ ಒಂದು ಮುಷ್ಟಿತುಂಬಿ, ಆಹಾ! ಮಗನೇ! ನನಗೆ ನಿಮಂತ್ರಣವಿಲ್ಲದೆ ಈಗ ಒಬ್ಬನೇ ಇದೆಲ್ಲ ಪದಾರ್ಥಗಳನ್ನು ಕಬಳಿಸುತ್ತಿರುವೆಯಾ? ಎಂದು ಹೇಳುತ್ತ ಬಾಯಿಗೆ ಹಾಕಿಕೊಂಡರು. ಈ ಕಡೆ ಲಕ್ಷ್ಯ ಹೋಗುತ್ತಲೇ ಓಹೋ ಪ್ರಭೋ! ಇದೇನಿದು? ಈ ಪಾಪದಿಂದ ನಾನು ಹೇಗೆ ಪಾರಾಗಲಿ ಎಂದು ಹೇಳುತ್ತ ಸಟ್ಟನೆ ರಘುನಾಥನು ಮಹಾಪ್ರಭುಗಳು ಪುನಃ ಹೀಗೆ ಮಾಡದಿರಲಿ ಎಂದು ಎರಡು ಕೈಗಳಿಂದ ಊಟದೆಲೆಯನ್ನು ಎತ್ತಿಕೊಂಡರು. ಲಜ್ಜೆ ಮತ್ತು ಸಂಕೋಚದಿಂದ ಅವರ ಮುಖ ಬಾಡಿತು ಹಾಗೂ ಕಣ್ಣುಗಳಲ್ಲಿ ಜಲ ಬಿಂದುಗಳು ಒಸರಿದವು. ಮಹಾಪ್ರಭುಗಳು ಮುಖದಲ್ಲಿ ಹಾಕಿಕೊಂಡ ತುತ್ತನ್ನು ಅಗಿಯುತ್ತ-ಅಗಿಯುತ್ತ ರಘುನಾಥನನೆಡೆಗೆ ಕರುಣೆ ತುಂಬಿದ ದೃಷ್ಟಿಯಿಂದ ನೋಡುತ್ತ ಪುನಃ ಕೈ ಚಾಚಿದಾಗ ರಘುನಾಥನೆಂದ ಹೇ ಪ್ರಭೋ! ಈಗಲಾದರೋ ಕ್ಷಮಿಸಿ ಎಂದು ಹೇಳುತ್ತ ಎಲೆಯನ್ನು ಎತ್ತಿಕೊಂಡು ಓಡಿದರು. ಅಲ್ಲಿಯವರೆಗೆ ಈ ಗುಲ್ಲುನ್ನು ಕೇಳಿ ಸ್ವರೂಪಗೋಸ್ವಾಮಿಯವರೂ ಬಂದು ತಲುಪಿದರು ಹಾಗೂ ಶ್ರೀಗೌರಾಂಗರು ಒತ್ತಾಯವಾಗಿ ರಘುನಾಥನ ಉಚ್ಛಿಷ್ಟವನ್ನು ತಿನ್ನುವ ಪ್ರಯತ್ನ ಮಾಡುತ್ತಿದ್ದಾರೆಂದು ನೋಡಿದರೋ ಕೈ ಜೋಡಿಸಿ ಅವರಲ್ಲಿ ಪ್ರಾರ್ಥಿಸಿದರು-ಪ್ರಭುವೇ! ದಯಮಾಡಿ ಇದೆಲ್ಲವನ್ನು ಮಾಡಬೇಡಿರಿ. ಇದರಲ್ಲಿ ಬೇರೆಯವರ ಜನ್ಮ-ಕರ್ಮ ಕೆಟ್ಟುಹೋಗುತ್ತವೆ.</p>
<p class="Text">ಚೈತನ್ಯದೇವರು ಬಾಯಲ್ಲಿದ್ದ ತುತ್ತನ್ನು ಅಗಿಯುತ್ತ-ಅಗಿಯುತ್ತಲೇ ಹೇಳಿದರು ಸ್ವರೂಪ! ನಿನ್ನಲ್ಲಿ ನಿಜ ಹೇಳುತ್ತೇನೆ, ಇಂತಹ ರುಚಿಕರ ಅನ್ನವನ್ನು ನಾನು ಇಂದಿನವರೆಗೆ ತಿನ್ನಲಿಲ್ಲ.</p>
<p class="Text">ಈ ಪ್ರಕಾರ ಶ್ರೀಗೌರಾಂಗ ದೇವರ ಕೃಪಾದೃಷ್ಟಿಯಿಂದ ಪ್ರೋತ್ಸಾಹಿತನಾಗುತ್ತ ರಘುನಾಥ ಅಲ್ಲೇ ಪುರಿಯಲ್ಲಿ ಹನ್ನೇರಡು ವರ್ಷ ಕಳೆದರು. ಶ್ರೀಚೈತನ್ಯರು ಆಹರ್ನಿಶಿ ಪ್ರೇಮೋನ್ಮಾದದಲ್ಲಿ ಇರತೊಡಗಿದಾಗ ಅವರ ದೇಹ ರಕ್ಷಣೆಗಾಗಿ ಇವರು ಸದಾಕಾಲ ಅವರೊಂದಿಗೆ ಇರತೊಡಗಿದರು. ಅವರು ಮಹಾಪ್ರಭುಗಳ ಸೇವೆ ಶ್ರದ್ಧೆಯಿಂದೊಡ ಗೂಡಿ ಮಾಡುತ್ತ ಅವರ ಮುಖದಿಂದ ಹೊರಟ ವಚನಾಮೃತವನ್ನು ಪಾನ ಮಾಡುತ್ತಿದ್ದರು. ಮುಂದೆ ಶ್ರೀಗೌರಾಂಗರ ತಿರೋಭಾವವಾಯಿತು ಅದರಿಂದ ರಘುನಾಥರ ಶೋಕದ ಅಂತವೇ ಇರಲಿಲ್ಲ ಪ್ರಭುವಿನ ನಂತರ ಶ್ರೀಸ್ವರೂಪರೂ ಅಗಲಿದರೋ ಆಗಲಾದರೋ ಅವರ ಪುರೀವಾಸವು ಬಿಟ್ಟುಹೋಯಿತು. ಅವರು ವೃಂದಾವನಕ್ಕೆ ಹೋದರು, ಇದಾದ ನಂತರ ಅವರು ವೃಂದಾವನದಲ್ಲಿ ರಾಧಾಕುಂಡದ ತೀರದಲ್ಲಿ ಡೇರೆಯನ್ನು ಹಾಕಿಕೊಂಡು ಕಠಿಣ ಸಾಧನೆಯಲ್ಲಿ ತೊಡಗಿದರು. ಅವರು ಕೇವಲ ಮಜ್ಜಿಗೆ ಕುಡಿದು ಜೀವನಯಾಪನೆ ಮಾಡುತ್ತಿದ್ದರು. ರಾತ್ರಿಯಲ್ಲಿ ಕೇವಲ ಗಂಟೆ-ಎರಡು ಗಂಟೆ ಮಲಗುತ್ತಿದ್ದರು, ಉಳಿದ ಎಲ್ಲ ಸಮಯದಲ್ಲಿ ಭಜನೆಯಲ್ಲಿ ಕಳೆಯುತ್ತಿದ್ದರು. ಪ್ರತಿದಿನ ಒಂದು ಲಕ್ಷ ನಾಮಜಪದ ನಿಮಯ ಅವರದಾಗಿತ್ತು. ಶ್ರೀಚೈತನ್ಯಚರಿತಾಮೃತಕಾರರು ರಘುನಾಥದಾಸರಲ್ಲಿ ಅನಂತ ಗುಣಗಳಿದ್ದುವು, ಅದನ್ನು ಯಾರೂ ಎಣಿಸಲಾರರು ಎಂದು ಹೇಳುತ್ತಾರೆ. ಅವರ ನಿಯಮಗಳು ಶಿಲಾ ರೇಖೆಯಂತಿದ್ದುವು. ನಾಲ್ಕೇ ಗಳಿಗೆಯಲ್ಲಿ ಅವರ ಊಟ-ತಿಂಡಿ, ನಿದ್ದೆ ಎಲ್ಲವೂ ಪೂರೈಸುತಿತ್ತು. ಉಳಿದ ಎಲ್ಲ ಸಮಯವು ಸಾಧನೆಯಲ್ಲಿ ಕಳೆಯುತಿತ್ತು. ವೈರಾಗ್ಯ ಮೂರ್ತಿಯೇ ಅವರಾಗಿದ್ದರು. ನಾಲಿಗೆಯಿಂದ ರುಚಿನೋಡುವುದು ಅವರು ತಿಳಿದೇ ಇರಲಿಲ್ಲ. ವಸ್ತ್ರಗಳು ಕೂಡ ಹರಿದ ಹಳೆಯ ಕೇವಲ ಲಜ್ಜಾ ಮತ್ತು ಥಂಡಿಯಿಂದ ರಕ್ಷಿಸಿಕೊಳ್ಳಲು ಇಟ್ಟುಕೊಳ್ಳುತ್ತಿದ್ದರು. ಪ್ರಭುವಿನ ಆಜ್ಞೆಯನ್ನೇ ಭಗವದಾಜ್ಞೆ ಎಂದು ತಿಳಿದುಕೊಂಡು ನಡೆಯುತ್ತಿದ್ದರು.</p>
<p class="Text">ಇವರ ಸಂಸ್ಕೃತ ಭಾಷೆಯ ಜ್ಞಾನವು ಅಗಾಧವಾಗಿತ್ತು. ವೃಂದಾವನದಲ್ಲಿ ಇರುವಾಗ ಇವರು ಸಂಸ್ಕೃತದಲ್ಲಿ ಅನೇಕ ಗ್ರಂಥಗಳನ್ನು ರಚಿಸಿದ್ದರು. ಶ್ರೀಚೈತನ್ಯ ಚರಿತಾಮೃತದ ಲೇಖಕರಾದ ಶ್ರೀಕೃಷ್ಣದಾಸ ಕವಿರಾಜರ ದೀಕ್ಷಾಗುರುಗಳಾಗಿದ್ದರು. ಇವರು ತನ್ನ ಗ್ರಂಥಕ್ಕಾಗಿ ಹೆಚ್ಚಿನ ಪರಿಕರ ಅವರಿಗೆ ಈ ಮಹಾ ಪುರುಷರಿಂದಲೇ ಪ್ರಾಪ್ತವಾಗಿತ್ತು. ಎಂಭತ್ತೈದು ವರ್ಷಗಳವರೆಗೆ ಪೂರ್ಣವೈರಾಗ್ಯಮಯ ಜೀವನವನ್ನು ಕಳೆದು ಭಗವದ್ ಭಜನೆ ಮಾಡುತ್ತ ಕೊನೆಯಲ್ಲಿ ಅವರು ಭಗವಚ್ಚರಣಗಳಲ್ಲಿ ಐಕ್ಯರಾದರು.</p>
<p class="ChapterEnd para-style-override-4">ಭಗವಂತನಿಗೆ ಮತ್ತು ಅವನ ಭಕ್ತರಿಗೆ ಜಯವಾಗಲಿ,<span></span></p>


<p class="Page-Break"> </p>
<p class="First-End-Page-text" id="toc_marker-9" xml:lang="en-GB">ಕೊನೆಯ ಪುಟ<span class="char-style-override-7" xml:lang="en-US"></span></p>

