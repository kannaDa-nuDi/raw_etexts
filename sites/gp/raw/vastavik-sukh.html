
<p class="First-End-Page-text para-style-override-1" id="toc_marker-1" xml:lang="en-GB"><span class="char-style-override-1">ಮೊದಲ ಪುಟ</span></p>
<p class="Titel-Page---Shri-Hari">॥ ಶ್ರೀಹರಿಃ ॥</p>
<p class="Title-Page---Book-Name">ವಾಸ್ತವಿಕ ಸುಖ</p>
<p class="Title-Page---Sub-Title">ನಾಗಪುರದಲ್ಲಿ ಮಾಡಿದ ಪ್ರವಚನಗಳ ಸಂಗ್ರಹ</p>
<p class="Title-Page---Sub-Title">ದಿನಾಂಕ 29-10-1982.....7-11-1982</p>
<p class="Title-Page---Hindi-Name">वास्तविक सुख - कन्नड़</p>
<p class="Title-Page---Tavmewa-Mata" xml:lang="kn-IN"> </p>
<p class="Title-Page---Tavmewa-Mata" xml:lang="kn-IN">ತ್ವಮೇವ ಮಾತಾ ಚ ಪಿತಾ ತ್ವಮೇವ</p>
<p class="Title-Page---Tavmewa-Mata" xml:lang="kn-IN">ತ್ವಮೇವ ಬಂಧುಶ್ಚ ಸಖಾ ತ್ವಮೇವ ।</p>
<p class="Title-Page---Tavmewa-Mata" xml:lang="kn-IN">ತ್ವಮೇವ ವಿದ್ಯಾ ದ್ರವಿಣಂ ತ್ವಮೇವ </p>
<p class="Title-Page---Tavmewa-Mata" xml:lang="kn-IN">ತ್ವಮೇವ ಸರ್ವಂ ಮಮ ದೇವದೇವ ॥</p>
<p class="Title-Page---Tavmewa-Mata" xml:lang="kn-IN"> </p>
<p class="Title-Page---Tikkakar" xml:lang="kn-IN"> ಶ್ರದ್ಧೇಯ ಸ್ವಾಮೀ ರಾಮಸುಖದಾಸಜೀ ಮಹಾರಾಜ್</p>
<p class="Title-Page---Gita-Seva-Trust para-style-override-2">ಗೀತಾ ಸೇವಾ ಟ್ರಸ್ಟ್<span class="char-style-override-2"></span></p>


<p class="Page-Break">॥ ಶ್ರೀಹರಿಃ ॥</p>
<p class="Chapter-Heading" id="toc_marker-2">ನಮ್ರ ನಿವೇದನೆ</p>
<p class="Text para-style-override-3">ಪ್ರಸ್ತುತ ಈ ಪುಸ್ತಕದಲ್ಲಿ ಶ್ರದ್ಧೇಯ ಸ್ವಾಮೀಜೀ ಶ್ರೀರಾಮ ಸುಖದಾಸಜೀಯವರು ನಾಗಪುರದಲ್ಲಿ ಮಾಡಿದ ಕೆಲವು ಉಪಯೋಗಿ ಪ್ರವಚನಗಳು ಶ್ರೇಯೋಭಿಲಾಷೀ ಸಾಧಕರುಗಳಿಗೆ ಅತ್ಯಂತ ಮಹತ್ತ್ವ ಪೂರ್ಣವಾಗಿವೆ. ಓದುಗರು ಕನಿಷ್ಠಪಕ್ಷ ಒಂದು ಬಾರಿಯಾದರೂ ಈ ಪುಸ್ತಕವನ್ನು ಮನನಪೂರ್ವಕ ಅಗತ್ಯವಾಗಿಯೂ ಓದಲಿ ಮತ್ತು ಇದರಿಂದ ಲಾಭ ಪಡೆಯಲು ಯತ್ನಮಾಡಲಿ - ಎಂದು ಅವರಲ್ಲಿ ನಮ್ಮ ವಿನಮ್ರ ಪ್ರಾರ್ಥನೆ.<span class="char-style-override-3"></span></p>


<p class="Page-Break">॥  ಶ್ರೀ ಹರಿಃ ॥</p>
<p class="Chapter-Heading" id="toc_marker-3">1. ವಾಸ್ತವಿಕ ಸುಖ</p>
<p class="Text">ಮನುಷ್ಯನು ಉತ್ಪತ್ತಿ-ವಿನಾಶಶೀಲ ಸುಖದಲ್ಲಿ ಸಿಕ್ಕಿಕೊಂಡಿರುವವರೆಗೆ ಅವನಿಗೆ ಪ್ರಜ್ಞೆಯುಂಟಾಗುವುದಿಲ್ಲ, ಜ್ಞಾನೋದಯವಾಗದು. ಇದರಿಂದ ಎಷ್ಟು ದಿನ ಕೆಲಸ ನಡೆಸಲಾಗುವುದೆಂಬ ಯೋಚನೆಯೇ ಅವನಿಗೆ ಬರುವುದಿಲ್ಲ. ಉತ್ಪನ್ನವಾಗುವಂತಹುದು ನಾಶವಾಗುವುದೂ ಸಿದ್ಧ. ಸಂಯೋಗ ಉಂಟಾಗುವುದರ ವಿಯೋಗವಾಗುವುದೂ ನಿಜ. ಯಾವುದು ಬರುತ್ತದೋ ಅದು ಹೊರಟು ಹೋಗುತ್ತದೆ. ಯಾವುದು ಹುಟ್ಟುತ್ತದೋ ಅದು ಸತ್ತು ಹೋಗುತ್ತದೆ. ಈಗ ಇವುಗಳೊಡನೆ ನಾವು ಎಷ್ಟು ದಿನ ಇರುವೆವು? ಆದುದರಿಂದ ಮನುಷ್ಯನು ಅಂತಹ ಆನಂದವನ್ನು ಪಡೆದುಕೊಂಡ ಮೇಲೆ ಎಂದೆಂದಿಗೂ ಸುಖಿಯಾಗಿರುವುದಲ್ಲದೆ, ಅವನಿಗೆ ಎಂದಿಗೂ ಕಿಂಚಿತ್ತಾದರೂ ಕಷ್ಟವಾಗದಿರುವಂತಹ ಆನಂದವನ್ನು ಪಡೆದುಕೊಳ್ಳುವುದು ಬಹಳ ಆವಶ್ಯಕವಾಗಿದೆ.</p>
<p class="Text">ನಾನು ಬಾಲ್ಯದಿಂದ ಹಿಡಿದು ಇದುವರೆಗೂ ನಾನೇ ಆಗಿದ್ದೇನೆ. ಶರೀರ ಬದಲಾಯಿಸಿತು, ದೃಶ್ಯ ಬದಲಾಯಿತು, ಪರಿಸ್ಥಿತಿ ಬದಲಾಯಿತು, ದೇಶ, ಕಾಲ, ಇತ್ಯಾದಿ ಎಲ್ಲವೂ ಬದಲಾಗಿಹೋಯಿತು. ಆದರೆ ನಾನು ಅದೇ ಆಗಿದ್ದೇನೆ- ಎಂಬುದನ್ನು ನಾವು ನೋಡುತ್ತೇವೆ. ಬದಲಾವಣೆ ಆಗುವವರೊಡನೆ ನಾವು ಎಷ್ಟು ದಿನ ಇರಬಲ್ಲೆವು? ಇದರಿಂದ ನಮಗೆ ಎಲ್ಲಿಯವರೆಗೆ ಸುಖಸಿಕ್ಕುವುದು? ಈ ವಿಚಾರದ ಬಗ್ಗೆ ಆಲೋಚಿಸುವ ಯೋಗ್ಯತೆ ಹಾಗೂ ಅಧಿಕಾರ ಕೇವಲ ಮನುಷ್ಯನಿಗೇ ಸಿಕ್ಕಿದೆ ಮತ್ತು ಮನುಷ್ಯನೇ ಇದನ್ನು ತಿಳಿದುಕೊಳ್ಳಬಲ್ಲನು. ಪಶು-ಪಕ್ಷಿಗಳಲ್ಲಿ ಇದನ್ನು ತಿಳಿದುಕೊಳ್ಳುವ ಶಕ್ತಿಇಲ್ಲ. ದೇವತೆಗಳು ತಿಳಿದುಕೊಳ್ಳಬಲ್ಲರು. ಆದರೆ ಮನುಷ್ಯನಿಗೆ ದೊರೆತಿರುವ ಆ ಅಧಿಕಾರ ಅವರಿಗೂ ಸಹ ದೊರೆತಿಲ್ಲ. ಮನುಷ್ಯನು ಚೆನ್ನಾಗಿ ಮುಂದುವರಿಯಬಲ್ಲನು; ಏಕೆಂದರೆ ಮಾನವ ಶರೀರ ದೊರೆತಿರುವುದೇ ಭಗವತ್ಪ್ರಾಪ್ತಿಗಾಗಿ. ಮಹಾನ್ ಆನಂದ ದೊರೆಯಲಿ, ಸದಾ ಇರುವಂತಹ ಸುಖ ಸಿಗಲಿ, ಅದರಲ್ಲಿ ಕೊರತೆ ಎಂದಿಗೂ ಕಂಡುಬರದಿರಲಿ-ಅಂತಹ ಸುಖದ ಪ್ರಾಪ್ತಿಗಾಗಿಯೇ ಈ ಮನುಷ್ಯ ಶರೀರಸಿಕ್ಕಿದೆ. ತುಚ್ಛವಾದ ಸಾಂಸಾರಿಕ ಸುಖ ಪಡೆಯುವುದಕ್ಕಾಗಿಯೇ ಮನುಷ್ಯ ಶರೀರವಿರುವುದಲ್ಲ. ಇಂತಹ ಸುಖವಾದರೋ ಪಶು-ಪಕ್ಷಿಗಳಿಗೂ ಸಹ ಸಿಗುತ್ತದೆ. ಗಾಳಿ ಬಿಸುತ್ತದೆ, ಮಳೆ ಸುರಿಯುತ್ತದೆ, ಬಿಸಿಲು ಕಾಯುತ್ತದೆ-ಇಂತಹ ಅನೂಕೂಲತೆ-ಪ್ರತಿಕೂಲತೆ ಪಶು, ಪಕ್ಷಿ, ವೃಕ್ಷ ಮುಂತಾದವುಗಳ ಮುಂದೆಯೂ ಸಹ ಬರುತ್ತದೆ. ಅವುಗಳಿಗೂ ಕೂಡ ಸುಖ-ದುಃಖ ಉಂಟಾಗುತ್ತದೆ. ಹೊಲದಲ್ಲಿ ಪೈರು ಬಾಡಿಹೋಗುತ್ತಿರುವಾಗ ಕೂಡಲೇ ಮಳೆಯಾದರೆ ಮರುದಿನವೇ ನೋಡಿ, ಎಲೆಗಳು, ಗರಿಗಳು ಬಹುಸುಂದರವಾಗಿ ನಳನಳಿಸುವವು. ಆದುದರಿಂದ ಅವುಗಳಿಗೂ ಸಂತೋಷವಾಗುತ್ತದೆ. ಮಳೆಯಾಗದೇ ಹೋಗುವುದರಿಂದ ಹೊಲಬತ್ತಿ ಹೋಗುತ್ತದೆ. ಆದುದರಿಂದ ಅವುಗಳಿಗೂ ಸಹ ದುಃಖವಾಗುತ್ತದೆ. ಈ ಪ್ರಕಾರ ಸ್ವಲ್ಪ ಸುಖ ಮತ್ತು ಸ್ವಲ್ಪ ದುಃಖವಂತೂ ಎಲ್ಲ ಪ್ರಾಣಿಗಳಿಗೂ ಉಂಟಾಗುತ್ತಿರುತ್ತದೆ. ನಾವೂ ಸಹ ಅವುಗಳಂತೆಯೇ ಸುಖಿಯೂ-ದುಃಖಿಯೂ ಆದರೆ ಮಹಾನ್ ಸುಖವನ್ನು ಯಾರು ಪಡೆದುಕೊಳ್ಳುವರು. </p>
<p class="Text">ಮಹಾನ್ ಸುಖವುಂಟು, ಇದರಲ್ಲಿ ಸಂದೇಹವೇನೂ ಇಲ್ಲ. ಪ್ರಪಂಚದಲ್ಲಿ ಒಂದಕ್ಕಿಂತ ಮತ್ತೊಂದು ದೊಡ್ಡ ವಸ್ತುವಿದೆ. ಒಬ್ಬ ವಿದ್ವಾಂಸನಾದರೆ ಅವನಿಗಿಂತ ದೊಡ್ಡ ವಿದ್ವಾಂಸ ಸಹ ಇರುತ್ತಾನೆ. ಒಬ್ಬ ದೀರ್ಘಾಯುವಿದ್ದರೆ ಅವನಿಗಿಂತ ದೀರ್ಘಾಯು ಇನ್ನೊಬ್ಬನಿರುತ್ತಾನೆ. ಬಲಶಾಲಿಯಾದವನು ಒಬ್ಬನಿದ್ದರೆ ಅವನಿಗಿಂತ ಬಲಾಢ್ಯನಾದವನು ಇನ್ನೊಬ್ಬನಿರುತ್ತಾನೆ. ಈ ಹಿರಿಮೆಗೆ ಎಲ್ಲಿಯಾದರೂ ಒಂದು ಕಡೆ ಎಲ್ಲೆಯಿರಬಹುದು. ಯಾರಾದರೂ ಎಲ್ಲರಿಗಿಂತ ದೊಡ್ಡ ವಿದ್ವಾಂಸನಿದ್ದರೆ, ಎಲ್ಲರಿಗಿಂತ ದೀರ್ಘಾಯು(ಅವಿನಾಶೀ-)ಇದ್ದರೆ, ಎಲ್ಲರಿಗಿಂತ ಭಾರಿ ಬಲಾಢ್ಯನಿದ್ದರೆ, ಅವನನ್ನೇ ಈಶ್ವರನೆಂದು ಹೇಳುತ್ತಾರೆ, ಪರಮಾತ್ಮನೆಂದು ಹೇಳುತ್ತಾರೆ — </p>
<p class="Shlok">‘ಪೂರ್ವೇಷಾಮಪಿ ಗುರುಃ ಕಾಲೇನಾನವಚ್ಛೇದಾತ್ ।’ </p>
<p class="TXT-Right">	(ಪಾತಂಜಲ ಯೊ.ದ. 1/26)</p>
<p class="Text">ಅರ್ಥಾತ್- ಪೂರ್ವಜರೆಲ್ಲರಿಗೂ ಆ ಈಶ್ವರನೇ ಗುರು; ಏಕೆಂದರೆ, ಕಾಲನಿಂದಲೂ ಸಹ ಅವನ ನಾಶವಾಗುವುದಿಲ್ಲ. ಕಾಲನು ಎಲ್ಲವನ್ನೂ ಭಕ್ಷಿಸಿಬಿಡುತ್ತಾನೆ, ಅರ್ಥಾತ್-ಸಮಯ ಕೂಡಿ ಬಂದಾಗ ಎಲ್ಲ ವಸ್ತುಗಳೂ ನಾಶವಾಗಿ ಹೋಗುತ್ತವೆ. ಆದರೆ ಆ ಪರಮಾತ್ಮನು ಹೇಗಿರುವನೋ-ಹಾಗೇ ಇರುತ್ತಾನೆ. ಈ ಮನುಷ್ಯನು ಅವನ ಅಂಶವೇ ಆಗಿದ್ದಾನೆ. ಆದರೆ ಇವನು ತನ್ನ ಅಂಶೀ ಪರಮಾತ್ಮನಿಂದ ವಿಮುಖನಾಗಿ ನಾಶವಾಗುವುದರ ಕಡೆಗೆ ತೊಡಗಿದ್ದಾನೆ. ಆದುದರಿಂದ ಇವನು ಪದೇ-ಪದೇ ದುಃಖಕ್ಕೆ ಒಳಗಾಗುತ್ತಾನೆ. ಯಾವ ಬಗೆಯಿಂದಲಾದರೂ ಸುಖ ದೊರೆಯಲಿ ಎಂಬ ಒಂದು ಲೋಭ ಇವನಿಗೆ ಇರುತ್ತದೆ. ಆದರೆ ದೊರೆಯುವುದು ಪ್ರಾಯಶಃ ದುಃಖವೇ! ಪೂರ್ಣ ಸುಖ, ಪೂರ್ಣ ಅನುಕೂಲತೆ ಸಿಕ್ಕುವುದಿಲ್ಲ. ಒಮ್ಮೆ ಸುಖ, ಒಮ್ಮೆ ದುಃಖ; ಮತ್ತೊಮ್ಮೆ ಅನುಕೂಲತೆ, ಮಗದೊಮ್ಮೆ ಪ್ರತಿಕೂಲತೆ; ಒಮ್ಮೆ ಮಾನ ಇನ್ನೊಮ್ಮೆ ಅಪಮಾನ; ಒಮ್ಮೆ ನಿಂದನೆ, ಮತ್ತೊಮ್ಮೆ ಹೊಗಳಿಕೆ — ಇವೆರಡೂ ಅವಸ್ಥೆಗಳೂ ಬರುತ್ತಾ ಹೋಗುತ್ತಾ ಇರುತ್ತದೆ ಮತ್ತು ಮನುಷ್ಯನು ಇವುಗಳಲ್ಲಿಯೇ ಸಿಕ್ಕಿಬಿದ್ದಿರುತ್ತಾನೆ. ಈ ದ್ವಂದ್ವಗಳಿಂದ ಮೇಲೆದ್ದು ವಾಸ್ತವಿಕ ತತ್ತ್ವವನ್ನು ಪಡೆದುಕೊಳ್ಳಬೇಕಾಗಿದೆ. ಇದಕ್ಕಾಗಿಯೇ ಮಾನವ ಶರೀರ ದೊರೆತಿದೆ. ಈ ಮಾನವ ಶರೀರದಿಂದಲೇ ಆ ತತ್ತ್ವವನ್ನು ಪಡೆದುಕೊಳ್ಳಬಲ್ಲನು. ಇದರಲ್ಲಿ ಸಂದೇಹವಿಲ್ಲ. ಹಸಿವಾದರೆ ತಿನ್ನಲು ಅನ್ನವಿದೆ, ದಾಹವಾದರೆ ಕುಡಿಯಲು ನೀರಿದೆ, ಅದರಂತೆಯೇ ಅನಂತ ಸುಖವನ್ನು ಪಡೆದುಕೊಳ್ಳುವ ಇಚ್ಛೆಯುಂಟಾದರೆ ಅಂತಹ ಸುಖವೂ ಇದೆ. ಅನಂತ ಸುಖವಿಲ್ಲದಿದ್ದರೆ ನಾವು ಎಷ್ಟು ಸುಖ ದೊರೆತಿದೆಯೋ ಅದರಿಂದಲೇ ತೃಪ್ತರಾಗುತ್ತಿದ್ದೆವು; ಆದರೆ ನಾವು ಅದರಿಂದಲೇ ತೃಪ್ತರಾಗುತ್ತಿಲ್ಲ. ಎಷ್ಟು ಹಣ ಸಿಕ್ಕಿದೆಯೊ, ಎಷ್ಟು ಗೌರವ ಸಿಕ್ಕಿದೆಯೋ, ಎಷ್ಟು ಆದರ ದೊರೆತಿದೆಯೋ, ಎಷ್ಟು ವಯಸ್ಸು ಸಿಕ್ಕಿದೆಯೋ, ಅದರಿಂದ ನಾವು ತೃಪ್ತಿಪಡುತ್ತಿಲ್ಲ. ಪ್ರತಿಯಾಗಿ ‘ಇನ್ನೂ ಸಿಕ್ಕಲಿ, ಮತ್ತಷ್ಟು ದೊರೆಯಲಿ’ ಇಂತಹ ಇಚ್ಛೆಯಿರುತ್ತದೆ. ಆದುದರಿಂದ ಯಾವುದು ದೊರೆತ ನಂತರ ಪುನಃ ಇನ್ನೂ ದೊರೆಯಬೇಕೆಂಬ ಇಚ್ಛೆಯಿರುವುದಿಲ್ಲವೋ ಅಂತಹದೊಂದು ಸ್ಥಿತಿಯಿರುತ್ತದೆ. </p>
<p class="Text">ಗೀತೆಯಲ್ಲಿ ಹೇಳಿದೆ —</p>
<p class="Shlok">ಯಂ ಲಬ್ಧ್ವಾ ಚಾಪರಂ ಲಾಭಂ ಮನ್ಯತೇ ನಾಧಿಕಂ ತತಃ ।</p>
<p class="Shlok">ಯಸ್ಮಿನ್ ಸ್ಥಿತೋ ನ ದುಃಖೇನ ಗುರೂಣಾಪಿ ವಿಚಾಲ್ಯತೇ ॥</p>
<p class="TXT-Right">(6/22) </p>
<p class="Text">ಅರ್ಥಾತ್- ಯಾವ ಲಾಭ ದೊರೆತನಂತರ ಪುನಃ ಮತ್ತೆ ಯಾವುದಾದರೂ ಲಾಭ ದೊರೆಯಲೆಂಬ ಇಚ್ಛೆಯೇ ಇರುವುದಿಲ್ಲವೋ, ಶಾಶ್ವತವಾದ ತೃಪ್ತಿಯುಂಟಾಗುತ್ತದೋ, ಎಂದಿಗೂ ಯಾವುದೇ ಮಾತಿನ ಕಿಂಚಿತ್ತಾದರೂ ಆವಶ್ಯಕತೆ ಇರುವುದಿಲ್ಲವೋ, ಅದರಲ್ಲಿ ಅನ್ನ, ನೀರು, ಮಾನ, ಪ್ರತಿಷ್ಠೆ, ಆರಾಮ, ಭೋಗ ಇತ್ಯಾದಿಗಳ ಇಚ್ಛೆಯೇ ಇರುವುದಿಲ್ಲ, ಅಂತಹ ತೃಪ್ತಿ, ಅಂತಹ ಒಂದು ಆನಂದ ನಮಗೆ ದೊರೆಯಬಲ್ಲದು. ಅದನ್ನು ದೊರಕಿಸಿಕೊಳ್ಳುವುದಕ್ಕಾಗಿಯೇ ಮಾನವ-ಶರೀರ ನಮಗೆ ದೊರಕಿದೆ. ಅದನ್ನು ಪಡೆದುಕೊಳ್ಳುವ ಉದ್ದೇಶವಿಲ್ಲದಿರುವ ತನಕ ಮನುಷ್ಯನಿಗೆ ಸರಿಯಾದ ಪ್ರಜ್ಞೆ ಬರುವುದಿಲ್ಲ. ಆ ಉದ್ದೇಶ ಉಂಟಾದಾಗಲೇ ಈ ಪಾರಮಾರ್ಥಿಕ ವಿಷಯಗಳು ಅರಿವಿಗೆ ಬರುತ್ತವೆ. ಆದುದರಿಂದ ನಾವು ಯಾವಾಗ ಅಂತಹ ಲಾಭಕ್ಕಾಗಿ ತನ್ಮಯರಾಗುವೆವೋ ಆಗಲೇ ಪೂರ್ಣಲಾಭವಾಗುವುದು. ಇದಕ್ಕಾಗಿ ಪ್ರತಿಯೊಬ್ಬ ಮನುಷ್ಯನಿಗೂ ದೊರೆಯಬಹುದಾದ ಲಾಭವೊಂದಿದೆ ಎಂಬ ನಂಬಿಕೆ ಮೊಟ್ಟಮೊದಲು ಉಂಟಾಗಬೇಕು. ಅದು ದೊರೆಯುವುದು ಈ ಮನುಷ್ಯಜನ್ಮದಲ್ಲಿ ಸಾಧ್ಯವೆಂಬುದು ಕಟುಸತ್ಯ. ಏಕೆಂದರೆ, ಎಷ್ಟು ಮಂದಿ ದೊಡ್ಡ-ದೊಡ್ಡ ಋಷಿಗಳು ಆಗಿಹೋದರೋ, ಮಹಾತ್ಮರು ಆಗಿಹೋದರೋ, ತಪಸ್ವಿಗಳು, ತ್ಯಾಗಿಗಳು ಜೀವನ್ಮುಕ್ತರು, ಭಗವಂತನ ಪ್ರೇಮಿ ಭಕ್ತರು ಆಗಿ ಹೋದರೋ, ಅವರೆಲ್ಲರಿಗೂ ಆ ಲಾಭ ದೊರೆತಿದೆ. ಎಲ್ಲ ಮನುಷ್ಯರು ಆ ತತ್ತ್ವವನ್ನು ಪಡೆದುಕೊಳ್ಳಲು ಸಾಧ್ಯವಿರುವಾಗ ನಾವೇಕೆ ಯತ್ನಿಸಬಾರದು? ನೀವು ಅದನ್ನು ಪಡೆದುಕೊಳ್ಳುವ ಗುರಿ ಇಟ್ಟುಕೊಂಡರೆ ನಿಮಗೆ ಮತ್ತೆ ಸಫಲತೆಯೇ ಇದೆ. ಆಗ ಆ ವಿಷಯವನ್ನು ನೀವು ಖಂಡಿತ ತಿಳಿದುಕೊಳ್ಳುವಿರಿ ಮತ್ತು ಮುಂದುವರಿಯುವಿರಿ. ಇದರಲ್ಲಿ ಸಂದೇಹವೇ ಇಲ್ಲ. </p>
<p class="Text">ನಾವುಗಳಾದರೋ ಗೃಹಸ್ಥರು, ಕುಟುಂಬದಲ್ಲಿ ಸಿಕ್ಕಿಕೊಂಡಿದ್ದೇವೆ, ನಾವು ಆ ತತ್ತ್ವವನ್ನು ಹೇಗೆ ಪಡೆಯುವುದು? ಮುಂತಾಗಿ ನೀವು ಯೋಚಿಸಬೇಡಿ. ನನ್ನ ದೃಢ ನಂಬಿಕೆಯಲ್ಲಿ ನೀವು ಅಂತಹ ಅಯೋಗ್ಯರಲ್ಲ, ಅಪಾತ್ರರಲ್ಲ, ಆ ತತ್ತ್ವವನ್ನು ಪಡೆದುಕೊಳ್ಳಲಾರದ ಅನಧಿಕಾರಿಗಳೂ ಅಲ್ಲ. ಎಲ್ಲ ಮನುಷ್ಯರು ಆ ತತ್ತ್ವವನ್ನು ಪಡೆದುಕೊಳ್ಳಬಲ್ಲರು. ಮನುಷ್ಯ ಮಾತ್ರ ತನ್ನ ಉದ್ಧಾರ ಮಾಡಿಕೊಳ್ಳಲು ಸಾಧ್ಯ. ಇದರಲ್ಲಿ ಕಿಂಚಿತ್ತಾದರೂ ಸಂದೇಹವಿಲ್ಲ. ಇಂತಹ ಅಲೌಕಿಕ ಉಪಾಯಗಳು ನನಗೆ ಸಂತರಿಂದ ದೊರೆತಿವೆ. ಅಂತಹ ಒಂದು ತತ್ತ್ವವಿದೆ ಎಂದು ನೀವು ಕೇವಲ ಆಕಡೆ ದೃಷ್ಟಿ ಹಾಯಿಸಬೇಕು.</p>
<p class="Text">ಅಲ್ಟ ಸುಖದಲ್ಲಿ, ಅತ್ಯಲ್ಟ ಲಾಭದಲ್ಲಿ ಸಿಕ್ಕಿಬೀಳುವುದೇ ನಿಮ್ಮ ತಪ್ಪು ಆಗಿದೆ. ಏಕೆಂದರೆ, ಅದರಿಂದ ಪೂರ್ಣತೆ ಉಂಟಾಗುವುದಿಲ್ಲ, ದುಃಖವನ್ನೇ ಪಡೆಯುತ್ತಾರೆ ಮತ್ತು ಅದರಿಂದ ಸರ್ವಥಾ ಮೇಲಕ್ಕೇರುವ ವಿಚಾರವೇ ಇರುವುದಿಲ್ಲ. ಅಲ್ಟವಾದ ಲಾಭದಲ್ಲಿ ಸಿಕ್ಕಿಕೊಂಡು ಮಹಾನ್ ಲಾಭದಿಂದ ವಂಚಿತರಾಗುತ್ತಾರೆ, ಇದೇ ತಪ್ಪು. ಈ ತಪ್ಪನ್ನು ತಿದ್ದಿಕೊಳ್ಳಬೇಕು. ಆ ಮಹಾನ್ ಲಾಭದ ಹಸಿವುಂಟಾದರೆ ಅದು ಪೂರ್ತಿಗೊಳ್ಳುವ ಹೊರತು ನೆಮ್ಮದಿಯಾಗದಷ್ಟು ತೀಕ್ಷ್ಣವಾಗಿ ಹಸಿವಾಗಬೇಕು. ಆಗ ಅದು ಪೂರ್ಣವಾಗಬಲ್ಲುದು. ಆದರೆ ಅದರ ಉದ್ದೇಶ ಇಲ್ಲದಿರುವವರೆಗೆ ತಿಳಿಸಿದರೂ ಸಹ ವಿಷೇಶತೆಯಿಂದ ಗ್ರಹಿಸಲಾರಿರಿ. ನಿಸ್ಸಂದಿಗ್ಧರೂಪದಿಂದ ನಿಮಗೆ ಸರಿಯೆನಿಸುವುದೂ ಇಲ್ಲ. ಏಕೆಂದರೆ, ವಾಸ್ತವದಲ್ಲಿ ಆ ಕಡೆಗೆ ದೃಷ್ಟಿಯೇ ಇಲ್ಲ, ಹಾಗಾದರೆ ಸರಿಯೆನಿಸುವುದಾದರೂ ಹೇಗೆ?</p>
<p class="Text">ಯಾವ ಪರಿಸ್ಥಿತಿ ದೊರೆತಿದೆಯೋ ಅದರಿಂದ ಸಂತೊಷವಾಗುವುದಿಲ್ಲ ಮತ್ತು ಅದರಿಂದ ತೃಪ್ತಿಯೂ ಉಂಟಾಗುವುದಿಲ್ಲ ಎಂಬುದು ನಿಮಗೆಲ್ಲರಿಗೂ ಗೊತ್ತೇ ಇದೆ. ಎಷ್ಟು ಹಣ ಸಿಕ್ಕಿದೆಯೋ ಆ ಹಣದಿಂದ ತೃಪ್ತಿಯಾಗುವುದದಿಲ್ಲ. ಪ್ರತಿಯಾಗಿ ಇನ್ನಷ್ಟು ಸಿಕ್ಕಲೆಂಬ ಇಚ್ಛೆಯಿರುತ್ತದೆ. ಎಷ್ಟು ಮಾನ, ಆದರ, ಸತ್ಕಾರ, ಹೊಗಳಿಕೆ ದೊರೆತಿದೆಯೋ, ಎಷ್ಟು ಆರೋಗ್ಯ ದೊರೆತಿದೆಯೋ, ಅದರಿಂದ ಪೂರ್ಣ ಸಂತೋಷ ಇಲ್ಲ. ‘ಮತ್ತಷ್ಟು ದೊರಕಲೀ’ ಎಂಬ ಬಯಕೆ ಇರುತ್ತದೆ. ಈ ರೀತಿಯ ಕೊರತೆಯ ಅನುಭವವನ್ನು ಎಲ್ಲರೂ ಕಂಡುಕೊಳ್ಳುತ್ತಾರೆ. ಕೊರತೆಯಿರುವುದಾದರೆ ಅದರ ಪೂರ್ತಿಯಾಗುವಂತಹ ಯಾವುದೋ ಒಂದು ವಸ್ತು ಖಂಡಿತ ಇದ್ದೇ ಇರುತ್ತದೆ. ಕೊರತೆಯು ಖಂಡಿತವಾಗಿಯೂ ಇಲ್ಲ-ಇಂತಹ ಸ್ಥಿತಿ ಎಲ್ಲರಿಗೂ ಇರುವಂತಹುದೇ ಆಗಿದೆ ಮತ್ತು ಅನೇಕರಿಗೆ ಉಂಟಾಗಿದೆ. ಹೀಗಿರುವಾಗ ನಮಗೇಕೆ ಉಂಟಾಗುವುದಿಲ್ಲ? ನಾವೂ ಸಹ ಆ ತತ್ತ್ವವನ್ನು ಹೇಗೆ ಪಡೆದುಕೊಳ್ಳುವುದು? ಎಂಬುದು ಖಂಡಿತ ಸತ್ಯವಾದ ಮಾತು. ನಾವು ಆ ತತ್ತ್ವವನ್ನು ಹೇಗೆ ಪಡೆದುಕೊಳ್ಳುವುದು? ಎಂಬುದು ನಮ್ಮ ವಿಚಾರವಾಗಬೆಕು. ಆ ತತ್ತ್ವವು ನಮಗೆ ಹೇಗೆ ದೊರೆಯುತ್ತದೆ? ಎಂಬುದು ಕೇವಲ ತೀವ್ರ ಅಭಿಲಾಷೆಯಾಗಬೇಕು.</p>
<p class="Text">ಪ್ರಾಯಶಃ ಜನರ ಅಭಿಪ್ರಾಯ ಹೀಗಿದೆ — ಆ ತತ್ತ್ವವನ್ನು ಪಡೆಯುವುದಕ್ಕೆ ಬಹಳ ಪರಿಶ್ರಮ ಮಾಡಬೇಕಾಗುತ್ತದೆ; ಕಾಡಿಗೆ ಹೋಗಬೇಕಾಗುತ್ತದೆ, ತಪಸ್ಸು ಮಾಡಬೇಕಾಗುತ್ತದೆ, ಬಹು ಕಷ್ಟವನ್ನು ಸಹಿಸಬೇಕಾಗುತ್ತದೆ, ಆಗ ಎಲ್ಲೋ ಆ ತತ್ತ್ವವು ದೊರೆಯುತ್ತದೆ - ಎಂಬ ಒಂದು ಅನಿಸಿಕೆ ಮನೆಮಾಡಿಕೊಂಡಿದೆ. ನನ್ನದೂ ಸಹ ಇಂತಹ ಗ್ರಹಿಕೆಯಿದೆ. ಆದರೆ ವಾಸ್ತವದಲ್ಲಿ ವಿಷಯ ಹಾಗಿಲ್ಲ. ಸಾಂಸಾರಿಕವಾಗಿ ಎಷ್ಟು ಕೆಲಸಗಳಿವೆಯೋ, ಅವುಗಳೆಲ್ಲಕ್ಕಿಂತ ಈ ಕೆಲಸ ಸುಗಮವಾಗಿದೆ. ಸರ್ವಸ್ವ ವನ್ನು ತ್ಯಜಿಸಿ ಸಾಧುವಾದರೆ ಆ ತತ್ತ್ವವು ಪಡೆಯಬಹುದು ಎಂಬ ಮಾತಿಲ್ಲ. ಗೃಹಸ್ಥನು ಅದನ್ನು ಪಡೆಯಲಾರನೆಂಬ ಮಾತೂ ಇಲ್ಲ. ವಿದ್ಯಾವಂತನು ಪಡೆದುಕೊಳ್ಳಬಲ್ಲನು, ಅವಿದ್ಯಾವಂತನಿಲ್ಲ ಎಂಬ ಮಾತಿಲ್ಲ. ಬಹಳ ಬಲಶಾಲಿ ಯಾದವನು, ತಿತಿಕ್ಷು (ಕ್ಷಮಾಶೀಲ), ಸಹಿಷ್ಣು - ಇವರುಗಳೇ ಪಡೆದುಕೊಳ್ಳುತ್ತಾರೆ, ಬೇರೆಯವರು ಇಲ್ಲ ಎಂಬ ಮಾತೂ ಇಲ್ಲ. ಅಂದರೆ ನಾವೆಲ್ಲರೂ ಆ ತತ್ತ್ವವನ್ನು ಪಡೆದುಕೊಳ್ಳಲು ಪೂರ್ಣಅಧಿಕಾರಿಗಳಾಗಿದ್ದೇವೆ. ಕೇವಲ ನಾವು ಆ ತತ್ತ್ವವನ್ನು ಪಡೆಯಬೇಕೆಂಬ ಒಂದೇ ಲಕ್ಷ್ಯವಿರಬೇಕು. ಅದರ ಪ್ರಾಪ್ತಿಗಾಗಿಯೇ ಎಲ್ಲ ಸಾಮಗ್ರಿಗಳು ದೊರೆತಿವೆ. ಆವಶ್ಯಕತೆಯಾದರೆ ಮತ್ತಷ್ಟು ಸಾಮಗ್ರಿಯೂ ದೊರೆಯುವುದು - ಇದೊಂದು ಪರಮಾತ್ಮನ ವಿಲಕ್ಷಣ ನಿಯಮವಾಗಿದೆ. ಹೇಗೆಂದರೆ - ಮನುಷ್ಯನು ಮಾತಾಡುತ್ತಾ- ಮತಾಡುತ್ತಾ ಆಯಾಸಗೊಳ್ಳುತ್ತಾನೆ, ಅವನು ಸುಮ್ಮನಾಗುತ್ತಾನೆ. ನಂತರ ಪುನಃ ಅವನಲ್ಲಿ ಮಾತನಾಡುವ ಶಕ್ತಿ ಬಂದುಬಿಡುತ್ತದೆ. ನಡೆದು-ನಡೆದು ದಣಿವಾದರೆ ಸ್ವಲ್ವ ಹೊತ್ತು ವಿಶ್ರಾಂತಿ ಪಡೆಯುವುದರಿಂದ ಅವನಲ್ಲಿ ಪುನಃ ನಡೆಯುವ  ಶಕ್ತಿ ಬರುತ್ತದೆ. ದಿನವೆಲ್ಲ ಕೆಲಸ ಮಾಡಿ-ಮಾಡಿ ದಣಿದು ರಾತ್ರಿಯಲ್ಲಿ ಮಲಗಿ ನಿದ್ರಿಸುತ್ತಾನೆ; ಬೆಳಗ್ಗೆ ಪುನಃ ಹೊಸ ಚೈತನ್ಯ ಬರುತ್ತದೆ. ತಾತ್ಟರ್ಯ-ಮನುಷ್ಯನು ಯಾವ-ಯಾವ ಕೆಲಸ ಮಾಡುತ್ತಾನೋ ಅದರಲ್ಲಿ ಆಯಾಸವಾದರೆ ಪರಿಶ್ರಮವಿಲ್ಲದೆ, ಉಚಿತವಾಗಿ ಸಾಮರ್ಥ್ಯ ದೊರೆಯುತ್ತದೆ. ಇದು ನಮ್ಮೆಲ್ಲರ ಅನುಭವವೇ ಆಗಿದೆ. ದಿನವೆಲ್ಲ ಕೆಲಸಮಾಡುವುದರಿಂದ ಆಯಾಸವಾದರೆ, ಪ್ರಾತಃಕಾಲ ಶಕ್ತಿ ದೊರೆಯಲು ರಾತ್ರಿಯಲ್ಲಿ ಎಂತಹ ಪರಿಶ್ರಮ ಮಾಡುತ್ತಿರೆಂಬುದನ್ನು ನೀವೇ ಹೇಳಿ? ಸುಮ್ಮನೆ ಮಲಗಿರುವುದರಿಂದಲೇ ಶಕ್ತಿ ದೊರೆಯುತ್ತದೆ. ಎಷ್ಟು ಗಾಢನಿದ್ದೆ ಬರುವುದೋ ಅಷ್ಟೇ ಶಕ್ತಿ ಸಿಗುವುದು.ಆ ಶಕ್ತಿಯು ಪರಮಾತ್ಮನದು. ಆದರೆ ಅಲ್ಪ-ಸ್ವಲ್ಪ ಶಕ್ತಿಯಲ್ಲಿಯೇ ಸಂತೊಷ ಪಡಬಾರದು. ಅದರಲ್ಲಿ ಸಿಕ್ಕಿಕೊಳ್ಳದಿದ್ದರೆ ಮಹಾನ್ ಶಕ್ತಿ ದೊರೆಯಬಲ್ಲದು ಆ ಮಹಾನ್ ಶಕ್ತಿ, ಆ ಪರಮಾತ್ಮತತ್ತ್ವ, ನಿಮಗೆ ನಮಗೆ ಎಲ್ಲರಿಗೂ ದೊರೆಯಬಲ್ಲದು. ಆ ತತ್ತ್ವವು ಹಿಂದಿನ ಕಾಲದಲ್ಲಿ ಹೇಗೆ ಸಿಗುತ್ತಿತ್ತೋ, ಈಗ ಅದಕ್ಕಿಂತ ಬಹಳ ಅಗ್ಗವಾಗಿದೆ. ಕೃತ, ತ್ರೇತಾ, ದ್ವಾಪರ ಯುಗಗಳಲ್ಲಿ ವಯಸ್ಸೂ ಹೆಚ್ಚು ಇರುತ್ತಿತ್ತು, ಬುದ್ಧಿಯೂ ಸಹ ಚುರುಕಾಗಿತ್ತು, ಸಾಮರ್ಥ್ಯವೂ ಕೂಡ ಅಧಿಕವಾಗಿರುತ್ತಿತ್ತು, ಅವರಿಗೆ ಆ ವಿಚಾರ ಕಠಿಣವಾಗಿತ್ತು. ಹೇಗೆಂದರೆ-ದೊಡ್ಡವರಿಗೆ ಎಲ್ಲ ತರಹದ ಅನುಕೂಲತೆ ಸಿಕ್ಕುವುದು ಕಷ್ಟ. ಆದರೆ ಬಾಲಕನಿಗೆ ಸಹಜವಾಗಿ ಅನುಕೂಲತೆ ಸಿಕ್ಕುತ್ತದೆ. ತಾಯಿ-ತಂದೆಗೆ ಸಮಯಕ್ಕೆ ಸರಿಯಾಗಿ ಆಹಾರ ಸಿಗದಿದ್ದರೂ ಅವರು ಬಾಲಕನಿಗೋಸ್ಕರ ಅದರ ವ್ಯವಸ್ಥೆ ಮಾಡಿಯೇ ಮಾಡುತ್ತಾರೆ; ಏಕೆಂದರೆ, ಅವನು ಅಸಮರ್ಥ. ಇದೇರೀತಿ ನಾವು ಎಷ್ಟು ಅಸಮರ್ಥರೋ ಅಷ್ಟೇ ನಮಗೆ ಪರಮಾತ್ಮನ ಕಡೆಯಿಂದ ಸಾಮರ್ಥ್ಯ ದೊರೆಯುತ್ತದೆ. ಇಷ್ಟೇ ಅಲ್ಲ, ನಮ್ಮ ಸಾಮರ್ಥ್ಯಕ್ಕಿಂತಲೂ ಸಹ ಮಿಗಿಲಾಗಿ ನಮಗೆ ಸೌಲಭ್ಯ ದೊರೆಯುತ್ತದೆ. ಹೇಗೆಂದರೆ - ಬಾಲಕ ಎಷ್ಟು ಚಿಕ್ಕವನೋ ಅಷ್ಟೇ ಅವನಿಗೆ ಹೆಚ್ಚು ಸೌಲಭ್ಯ ಸಿಗುತ್ತದೆ. </p>
<p class="Text para-style-override-2">ನಮ್ಮ ಇಚ್ಛೆ ಅಂತರಂಗದ ಉತ್ಕಂಠತೆ ಆಸೆ, ಅಭಿಲಾಷೆ ತೀವ್ರವಾಗಿ ಜಾಗ್ರತವಾಗಬೇಕು. ಆದರೆ ನಮಗೆ ಏನು ಅಲ್ಪ ದೊರೆತಿದೆಯೋ ಅದರಲ್ಲಿಯೇ ನಾವು ಸಂತೊಷಪಡದಿದ್ದಾಗ ಅದು ಜಾಗ್ರತಗೊಳ್ಳುವುದಿಲ್ಲ. ಏಕೆಂದರೆ ನಾಶವುಳ್ಳ ವಸ್ತುವಿನಿಂದ ನಮಗೆ ಎಂದಿಗೂ ತೃಪ್ತಿ ಉಂಟಾಗುವುದೇ ಇಲ್ಲ. ನಾಶಶೀಲದಿಂದ ಮೇಲೆದ್ದು ಅವಿನಾಶೀ, ತತ್ತ್ವವನ್ನು ಪಡೆಯಬೇಕೆನ್ನುವ ತೀವ್ರ ಅಭಿಲಾಷೆ ಜಾಗ್ರತಗೊಂಡರೆ ಅದು ಪ್ರಾಪ್ತಿಯಾಗಬಲ್ಲದು.<span></span></p>


<p class="Page-Break"> </p>
<p class="Chapter-Heading" id="toc_marker-4">2. ಮನುಷ್ಯ-ಜೀವನದ ಉದ್ದೇಶ</p>
<p class="Text">ಇದೊಂದು ವಿಶೇಷವಾಗಿ ಗಮನ ಕೊಡಬೇಕಾದ ಮಾತು-ಈ ಮಾನವ ಜನ್ಮವು ಕೇವಲ ತನ್ನ ಉದ್ಧಾರಕ್ಕಾಗಿಯೇ ದೊರೆತಿದೆ. ಹಣ ಸಂಪಾದಿಸುವುದು ಮತ್ತು ಸುಖವನ್ನು ಅನುಭವಿಸುವುದು ಈ ಮನುಷ್ಯ-ಶರೀರದ ಪ್ರಯೋಜನವಲ್ಲ. ಭೋಗಗಳನ್ನು ಭೋಗಿಸುವುದು ಪ್ರತಿಯೊಂದು ಜನ್ಮದಲ್ಲಿಯೂ ಇರುವುದೇ ಆಗಿದೆ. ದೇವತೆಗಳಿಂದ ಹಿಡಿದು ನರಕದಲ್ಲಿ ಬಿದ್ದಿರುವ ಜಂತುಗಳವರೆಗೆ ಭೋಗಗಳು ಸಿಕ್ಕುತ್ತವೆ. ಇಂದ್ರಿಯಗಳಿಂದ ಉಂಟಾಗುವ ಸುಖ ಸ್ವರ್ಗದಲ್ಲಿಯೂ ದೊರೆಯುತ್ತದೆ ಮತ್ತು ನರಕದಲ್ಲಿಯೂ ಸಿಗುತ್ತದೆ. ನರಕಗಳಲ್ಲಿ ಬಹುಘೋರವಾದ ಯಾತನೆಗಳು ಕೊಡಲ್ಪಡುತ್ತವೆ; ಕುದಿಯುವ ಎಣ್ಣೆಯಲ್ಲಿ ಹಾಕಿ ಬಿಡುತ್ತಾರೆ, ಶರೀರಗಳನ್ನು ತುಂಡು-ತುಂಡಾಗಿ ಮಾಡುತ್ತಾರೆ. ಆದರೂ ಸಹ ನರಕಗಳಲ್ಲಿರುವ ಜೀವರು ಸಾಯುವುದಿಲ್ಲ. ಅವನನ್ನು ಕುದಿಯುವ ಎಣ್ಣೆಯಿಂದ ಹೊರತೆಗೆದಾಗ ಆ ಸಮಯದಲ್ಲಿ ಅವರಿಗೆ ಸುಖದ ಆನುಭವವಾಗುತ್ತದೆ. ಶರೀರವನ್ನು ತುಂಡು-ತುಂಡು ಮಾಡಿದಾಗ ದುಃಖವಾಗುತ್ತದೆ; ಪರಂತು ಶರೀರ ದೊರೆತಾಗ ಸುಖವುಂಟಾಗುತ್ತದೆ. ಈ ಪ್ರಕಾರ ಇಂದ್ರಿಯಗಳಿಂದ ಉಂಟಾಗುವ ಸುಖವಾದರೋ ನರಕಗಳಲ್ಲಿಯೂ ಸಹ ದೊರೆಯುತ್ತದೆ. ನಾಯಿ, ಕತ್ತೆ, ಹಂದಿ ಮುಂತಾದವುಗಳಿಗೂ ಕೂಡ ಸುಖದೊರೆಯುತ್ತದೆ. ಆದರೆ ಮನುಷ್ಯ-ಶರೀರ ಸುಖಪಡುವುದಕ್ಕಾಗಲಿ, ಭೋಗ-ವಿಲಾಸಕ್ಕಾಗಲೀ ಇರುವುದಲ್ಲ. ದುಃಖವನ್ನು ಅನುಭವಿಸಲಿಕ್ಕಾಗಿಯೂ ಈ ಮಾನವ-ಶರೀರ ಇರುವುದಲ್ಲ. ಸುಖದ ಪ್ರಾಮುಖ್ಯತೆ ಸ್ವರ್ಗದಲ್ಲಿರುತ್ತದೆ ಮತ್ತು ದುಃಖದ ಪ್ರಾಮುಖ್ಯತೆ ನರಕಗಳಲ್ಲಿರುತ್ತದೆ. ಮನುಷ್ಯ-ಶರೀರದಲ್ಲಿ ಸುಖ-ದುಃಖ ಎರಡೂ ಬರುತ್ತವೆ. ಆದರೆ ಮನುಷ್ಯ ಶರೀರ ಸುಖ-ದುಃಖ ಎರಡರಿಂದಲೂ ಮೇಲಕ್ಕೆದ್ದು ತನ್ನ ಉದ್ಧಾರಕ್ಕಾಗಿ ದೊರೆತಿದೆ.</p>
<p class="Text">ಇದೊಂದು ಮಾರ್ಮಿಕ ವಿಷಯ — ಮನುಷ್ಯನಿಗೆ ಎಷ್ಟು ಸುಖ-ಸಾಮಗ್ರಿಗಳು ದೊರೆಯುತ್ತದೋ, ಅದು ಕೇವಲ ಪರರ ಹಿತ ಮಾಡುವುದಕ್ಕಾಗಿಯೇ ದೊರೆಯುತ್ತದೆ ಮತ್ತು ಎಷ್ಟು ದುಃಖ - ಸಾಮಗ್ರಿಗಳು ದೊರೆಯುವುದೋ ಅವು ಕೇವಲ ಸುಖ - ಬುದ್ಧಿಯನ್ನು ತೊರೆಸುವುದಕ್ಕಾಗಿಯೇ ಸಿಗುತ್ತವೆ. ಈ ಎರಡೂ ಮಾತುಗಳು ಚೆನ್ನಾಗಿ ಯೋಚಿಸಬೇಕಾಗಿವೆ. ಪ್ರಾಪಂಚಿಕ ಸುಖವೇನು? ಯಾವ ವಸ್ತುವಿನ ಇಚ್ಛೆಯುಂಟಾಗುತ್ತದೊ, ಆ ವಸ್ತು ಸಿಕ್ಕಿಬಿಟ್ಟರೆ ಅದರಿಂದ ಸುಖವಾಗುತ್ತದೆ. ಹೇಗೆಂದರೆ ಹಣದ ಆಸೆಯುಂಟಾದರೆ ಹಣ ದೊರೆಯುವುದರಿಂದ ಸುಖವಾಗುವುದು. ಬಲವಾದ ಹಸಿವು ಉಂಟಾದರೆ ಭೋಜನ ಸಿಕ್ಕುವುದರಿಂದ ಸುಖವಾಗುವುದು, ಅತಿಯಾದ ದಾಹವಾದರೆ ನೀರು ಸಿಕ್ಕುಬಿಡುವುದರಿಂದ ಸುಖವಾಗುವುದು.ಈ ಪ್ರಕಾರದ ಕಾಮನಾ-ಪೂರ್ತಿಯಿಂದ ಒಂದು ಬಗೆಯ ಸುಖವುಂಟಾಗುತ್ತದೆ. ಆ ಸುಖವು ಇಚ್ಛೆಗೆ ಅಧೀನವಾಗಿದೆ. ತೀವ್ರವಾದ ಹಸಿವಿಲ್ಲದಿದ್ದರೆ ಸ್ವಾದಿಷ್ಟವಾದ ಭೋಜನ ಸಿಕ್ಕಿದರೂ ಸುಖವುಂಟಾಗುವುದಿಲ್ಲ. ಮನಸ್ಸಿನಲ್ಲಿ ಲೋಭವಿಲ್ಲವಾದರೆ ಹಣ ಸಿಕ್ಕಿದರೂ ಸುಖವುಂಟಾಗುವುದಿಲ್ಲ. ಅಂದರೆ ಯಾವ ವಸ್ತು ಸಿಕ್ಕುವುದಿಲ್ಲವೆಂದು ದುಃಖವಾಗುವುದೋ ಆ ವಸ್ತು ಸಿಕ್ಕುವುದರಿಂದಲೇ ಸುಖವುಂಟಾಗುವುದು, ಪ್ರಪಂಚದಲ್ಲಿ ಎಷ್ಟು ಸಂಯೋಗಗಳಿವೆಯೋ, ಅವುಗಳಲ್ಲಿ ಮೊದಲು ದುಃಖವುಂಟಾಗುವುದು, ಆಗಲೇ ಅವುಗಳಿಂದ ಸುಖದೊರೆಯುವುದು. ಒಂದು ವೇಳೆ ದುಃಖವುಂಟಾದರೆ ಪ್ರಾಪಂಚಿಕ ವಸ್ತುಗಳು ಸುಖವನ್ನು ಕೊಡುವುದಿಲ್ಲ. ಆದುದರಿಂದ ಆ ಸುಖಕ್ಕೆ ಕಾರಣ ದುಃಖ ಎಂದಾಯಿತು. ಆ ಸುಖದ ನಂತರವೂ ಸಹ ಖಂಡಿತ ದುಃಖ ಉಂಟಾಗುವುದು. ಹೇಗೆಂದರೆ-ಹಣ ಸಿಕ್ಕುವುದರಿಂದ ಸುಖವೂ, ಅದು ಹೊರಟು ಹೋದಾಗ ದುಃಖವುಂಟಾಗುತ್ತದೆ. ಅನುಕೂಲ ಸಾಮಗ್ರಿ ಸಿಕ್ಕಿದರೆ ಸುಖ-ಸಂತೋಷವಾಗುತ್ತದೆ, ಅದು ಹೊರಟು ಹೋದಾಗ ದುಃಖವುಂಟಾಗುತ್ತದೆ. ಸುಖ ಬಂದರೆ ಒಳ್ಳೆಯದೆನಿಸುತ್ತದೆ, ಮತ್ತು ಹೊರಟು ಹೋದರೆ ಕೆಟ್ಟದೆನಿಸುತ್ತದೆ. ಅದರಂತೆಯೇ ದುಃಖವುಂಟಾದರೆ ಕೆಟ್ಟದೆನಿಸುತ್ತದೆ, ಅದು ತೊಲಗಿ ಹೋದರೆ ಒಳ್ಳೆಯದೆನಿಸುತ್ತದೆ. ಒಳ್ಳೆಯದಾಗುವುದು ಹಾಗೂ ಕೆಟ್ಟದಾಗುವುದು ಎರಡರಲ್ಲೂ ಇದೆ. ಒಂದು ಕಡೆ ಸುಖ ಮತ್ತು ಇನ್ನೊಂದು ಕಡೆ ದುಃಖ. ಆದರೆ ಎರಡನ್ನು ತೂಗಿನೋಡಿದರೆ ಯಾವ ವ್ಯತ್ಯಾಸವೂ ಇಲ್ಲ. </p>
<p class="Text">ಸಾಧಾರಣ ಮನುಷ್ಯನ ಬುದ್ಧಿ ಪ್ರಾರಂಭವನ್ನು ಮಾತ್ರ ನೋಡುತ್ತದೆ; ಆದರೆ ಅದರ ಅಂತ್ಯವನ್ನು ನೋಡುವುದಿಲ್ಲ. ಪರಂತು ವಿಚಾರವಂತರಾದ ಮನುಷ್ಯರು ಅದರ ಅಂತ್ಯವನ್ನೂ, ಅದರ ಪರಿಣಾಮ ಏನಾಗುವುದು ಎಂದೂ ನೋಡುತ್ತಾರೆ. ಹೀಗೆ ಪರಿಣಾಮವನ್ನು ನೋಡುವವರು ವಿವೇಕಿ ಪುರುಷರಾಗುತ್ತಾರೆ. ಪರಿಣಾಮವನ್ನು ಗಮನಿಸದೇ ಪ್ರಾರಂಭವನ್ನೇ ನೋಡುವವರು ಪಶುವಾಗುತ್ತಾರೆ. ಯಾವ ರೋಗಿಯು ನಾಲಿಗೆಯ ಅಲ್ಟ ಸುಖಕ್ಕೆ ವಶನಾಗಿ ಕುಪಥ್ಯ(ಅಪಥ್ಯ) ಮಾಡಿ ಕೊಳ್ಳುವನೋ, ಮೂರು ಅಂಗುಲದ ನಾಲಿಗೆಗೆ ವಶನಾಗಿ ಮುರೂವರೆ ಮೊಳದ ಶರೀರವನ್ನು ಹಾಳು ಮಾಡಿಕೊಳ್ಳುತ್ತಾನೋ ಅವನನ್ನು ವಿಚಾರಶೀಲ ಪುರುಷನೆಂದು ಹೇಳಲಾಗುವುದಿಲ್ಲ. ಅಪಥ್ಯ ಮಾಡಿಕೊಳ್ಳದಿರುವವನೇ ವಿಚಾರ ಶೀಲ ಪುರುಷನೆಂದು ಹೇಳಲ್ಪಡುತ್ತಾನೆ. ನರಕಗಳಲ್ಲಿ ಬೀಳುವಂತಹ, ಎಂಭತ್ತನಾಲ್ಕು ಲಕ್ಷ ಯೋನಿಗಳಲ್ಲಿ ಅಲೆಯಬೇಕಾಗುವಂತಹ, ಪದೇ-ಪದೇ ದುಃಖ ಪಡುವಂತಹ ಕೆಲಸವನ್ನು ವಿಚಾರವಂತನಾದ ಮನುಷ್ಯನು ಮಾಡುವುದಿಲ್ಲ. ಅವರು ಅಂತಹ ಕೆಲಸಗಳ ಹತ್ತಿರವೂ ಸುಳಿಯುವುದಿಲ್ಲ. ಅವರು ಶಾಶ್ವತ ಸುಖಿಯಾಗಿ ಹೋಗುವಂತಹ ಕೆಲಸವನ್ನೇ ಮಡುವರು.</p>
<p class="Text">ಮನುಷ್ಯನಲ್ಲಿ ವಿವೇಕಕ್ಕೆ ಪ್ರಾಧಾನ್ಯತೆ ಇದೆ. ಆ ವಿವೇಕಕ್ಕೆ ಮಹತ್ವ ಕೊಟ್ಟುಕೊಂಡೇ ತನ್ನ ಉದ್ಧಾರ ಮಾಡಿಕೊಳ್ಳಬೇಕು. ವಿವೇಕದ ಪ್ರಧಾನತೆಯು ಪರಿಣಾಮದ ಬಗ್ಗೆ ಯೋಚಿಸುವುದರಲ್ಲಿಯೇ ಹೊರತು ತಾತ್ಕಾಲಿಕ ಯೊಚನೆಯಲ್ಲಿ ಇಲ್ಲ. ಎದುರಿಗೆ ಕಾಣುವುದೇ ಸರಿ, ಮುಂದೆ ಏನಾಗುವುದು ಎಂಬುದರ ಚಿಂತೆಯಿಲ್ಲ - ಇಂತಹ ದೃಷ್ಟಿಯು ಪಶುಗಳಿಗಿರುತ್ತದೆ. ಈಗೇನು ಸಿಕ್ಕುವುದೋ ತೆಗೆದುಕೋ, ಪರಿಣಾಮ ಏನಾಗುವುದೋ ಎಂಬುದರ ಚಿಂತೆಯೇ ಇಲ್ಲ - ಇಂತಹ ಮನುಷ್ಯರಲ್ಲಿ ಮತ್ತು ಪಶುಗಳಲ್ಲಿ ಏನು ವ್ಯತ್ಯಾಸವಿದೆ? ಅಂತ್ಯದಲ್ಲಿ ಇದರ ಪರಿಣಾಮ ಏನಾಗುವುದು ಎಂದು ನೋಡುವವನೇ ಮನುಷ್ಯನಾಗಿದ್ದಾನೆ. ಈಗ ಸುಖ-ಭೊಗಗಳನ್ನು ಅನುಭವಿಸುವುದರಲ್ಲಿಯೇ ಮತ್ತು ಹಣವನ್ನು ಸಂಗ್ರಹಿಸುವುದರಲ್ಲಿಯೇ ತೊಡಗಿರುವುದಾದರೆ ಸತ್ತನಂತರ ಹಣ ಮುಂತಾದ ಪದಾರ್ಥಗಳು ಇಲ್ಲಿಯೇ ಉಳಿದುಕೊಳ್ಳುವವು ಮತ್ತು ತಾನು ಮಾಡಿರುವ ಕರ್ಮಗಳ ಫಲವನ್ನು ಮುಂದೆ ಅನುಭವಿಸಬೇಕಾಗುವುದು. ಆದುದರಿಂದ ಇಲ್ಲಿ ಹಣವನ್ನು ಸಂಪಾದಿಸಬೇಕು, ಜೀವನೋಪಾಯವನ್ನುಮಾಡಬೇಕು; ಆದರೆ ಲೋಭ ಮತ್ತು ಭೋಗಗಳಲ್ಲಿ ಸಿಕ್ಕಿಹಾಕಿಕೊಳ್ಳಬಾರದು - ಎಂಬ ಎಚ್ಚರಿಕೆಯನ್ನಿಟ್ಟುಕೊಳ್ಳಬೇಕು. ಗೃಹಸ್ಥರಾಗಿರುತ್ತಾ ಹಣ ಸಂಪಾದಿಸಿ ಸೌಲಭ್ಯಕ್ಕೆ ಅನುಸಾರವಾಗಿರಿ; ಆದರೆ ಲೋಭ ಬುದ್ಧಿಯಿಂದ ಮತ್ತು ಭೋಗ ಬುದ್ಧಿಯಿಂದಲ್ಲ. ಅಂದರೆ ಲೋಭ-ಬುದ್ಧಿಯಿಂದ ಹಣವನ್ನು ಸಂಪಾದಿಸಬಾರದು ಹಾಗೂ ಭೋಗ ಬುದ್ಧಿಯಿಂದ ಸಂಸಾರದಲ್ಲಿ ಸುಖವನ್ನು ಅನುಭವಿಸಬಾರದು. ರಾಗ-ದ್ವೇಷ ರಹಿತ ಇಂದ್ರಿಯಗಳ ಮೂಲಕ ವಿಷಯಗಳನ್ನು ಉಪಯೋಗಿಸಿಕೊಂಡರೆ ಒಂದು ಬಗೆಯ ಪ್ರಸನ್ನತೆ ಯುಂಟಾಗುತ್ತದೆ. ಆ ಪ್ರಸನ್ನತೆಯಿಂದ ದುಃಖಗಳ ನಾಶವಾಗುತ್ತವೆ. ಅಂತಹ ಪ್ರಸನ್ನ ಚಿತ್ತವುಳ್ಳ ಸಾಧಕನ ಬುದ್ಧಿಯು ಬಹು ಬೇಗ ಪರಮಾತ್ಮತತ್ತ್ವದಲ್ಲಿ ಸ್ಥಿರಗೊಳ್ಳುತ್ತದೆ ಎಂದು ಗೀತೆಯಲ್ಲಿ ಬಂದಿದೆ - (2/64-65 ). ಆದುದರಿಂದ ಹಣವನ್ನು ಸಂಪಾದಿಸಬೇಕು ಮತ್ತು ಅದರಿಂದ ಪರರಿಗೆ ಉಪಕಾರ ಮಾಡಬೇಕು. ಪರಂತು ಸಂಗ್ರಹ ಮಾಡಬಾರದು. ಲೋಭ-ಬುದ್ಧಿಯಿಂದಲೇ ಸಂಗ್ರಹದ ಬುದ್ಧಿ ಉಂಟಾಗುತ್ತದೆ. ಲೋಭೀ ಮನುಷ್ಯನು ತನಗಾಗಿರಲಿ ಮತ್ತು ಇತರರಿಗಾಗಿರಲಿ ಹಣವನ್ನು ಖರ್ಚುಮಾಡುವುದಿಲ್ಲ. ಖರ್ಚು ಮಾಡುವುದರಿಂದಲೇ ಹಣ ಉಪಯೋಗಕ್ಕೆ ಬರುತ್ತದೆ. ಖರ್ಚು ಮತ್ತು ಸಂಗ್ರಹಣ - ಎಂಬ ಎರಡು ವಸ್ತುಗಳಿವೆ. ಈ ಎರಡರಲ್ಲಿ ಖರ್ಚು ಮಾಡುವುದು ದೊಡ್ಡಮಾತು; ಸಂಗ್ರಹಿಸುವುದು ದೊಡ್ಡ ಮಾತೇನಲ್ಲ. ಏಕೆಂದರೆ, ಸಂಗ್ರಹ ಮಾಡುವುದರಿಂದ ಬೇರೆಯವರ ಸುಖಕ್ಕೂ ಸಹ ಅಡ್ಡಿಯುಂಟಾಗುವುದು ಮತ್ತು ತಾನೂ ಸಹ ಸುಖ ಪಡಲಾರನು. ಲೋಭಿ ಮನುಷ್ಯನು ಹಣದ ಸಂಗ್ರಹದಿಂದ ಅಭಿಮಾನ ಪಟ್ಟುಕೊಂಡು ತನನ್ನು ನಿಸ್ಸಂದೇಹವಾಗಿ ಸುಖಿಯೆಂದು ಭಾವಿಸಿಕೊಳ್ಳಲಿ, ಆದರೆ ಅವನ ಹಣವು ತನ್ನ ಉಪಯೋಗಕ್ಕೂ ಬರುವುದಿಲ್ಲ ಮತ್ತು ಇತರರ ಉಪಯೋಗಕ್ಕೂ ಬರುವುದಿಲ್ಲ. ಅದನ್ನು ಹಣವೆಂದು ಭಾವಿಸುವುದೂ ತಪ್ಪು. ಹೇಗೆಂದರೆ - ನೀವು ರೂಪಾಯಿಗಳನ್ನು ಒಂದು ಪೆಟ್ಟಿಗೆಯಲ್ಲಿ ತುಂಬಿಟ್ಟುಕೊಂಡಿರಿ, ನಾವು ಕೆಲಸಕ್ಕೆ ಬಾರದ ಪತ್ರಿಕೆಗಳನ್ನು ತುಂಬಿಟ್ಟುಕೊಂಡೆವು. ಉಪಯೋಗಿಸದಿದ್ದರೆ ರೂಪಾಯಿ ಮತ್ತು ನಿರುಪಯೋಗಿಯಲ್ಲಿ ಏನು ವ್ಯತ್ಯಾಸ ಉಂಟಾಯಿತು? ಅದರಂತೆಯೇ ಒಂದು ಪೆಟ್ಟಿಗೆಯಲ್ಲಿ ಬಂಗಾರವನ್ನಿಡಿ ಮತ್ತೊಂದು ಪೆಟ್ಟಿಗೆಯಲ್ಲಿ ಕಲ್ಲು ಇಡಿ. ಉಪಯೊಗಿಸಿಕೊಂಡರೆ ಬಂಗಾರವು ತನ್ನ ಸ್ಥಳದಲ್ಲಿರುತ್ತದೆ ಮತ್ತು ಕಲ್ಲು ತನ್ನ ಸ್ಥಳದಲ್ಲಿ. ಆದರೆ ಉಪಯೊಗಿಸಿಕೊಳ್ಳದಿದ್ದರೆ ಬಂಗಾರ ಮತ್ತು ಕಲ್ಲುಗಳಲ್ಲಿ ಏನು ವ್ಯತ್ಯಾಸವಾಯಿತು? ಇದರಿಂದ ಈ ವಸ್ತುಗಳು ಖರ್ಚು ಮಾಡುವುದರಲ್ಲಿಯೇ ಉಪಯೋಗವಿರುತ್ತದೆ. ಸಂಗ್ರಹ ಮಾಡುವುದರಲ್ಲಿ ಅಲ್ಲ ಎಂಬುದು ಸಿದ್ಧವಾಯಿತು. ಇಲ್ಲದ್ದಿರೆ ಎಲ್ಲ ಬಿಟ್ಟು ಸಾಯಲೇಬೇಕು. ಈಗ ಹೆಚ್ಚು ಹಣ ಬಿಟ್ಟು ಸತ್ತರೇನು, ಸ್ವಲ್ಪ ಹಣ ಬಿಟ್ಟು ಸತ್ತರೇನು? ತನ್ನೊಡನೆ ಅದರ ಸಂಬಂಧವಂತೂ ಇರುವುದೇ ಇಲ್ಲ. ಆದುದರಿಂದ ನಿಮ್ಮ ಬಳಿಯಿರುವ ಹಣವನ್ನು ವಸ್ತುಗಳನ್ನು ಯಥಾಯೋಗ್ಯ ಖರ್ಚು ಮಾಡಿರಿ. ಖರ್ಚುಮಾಡುವುದರಿಂದ ಅವುಗಳು ನಿಮ್ಮ ಕೆಲಸಕ್ಕೂ ಸಹ ಬರುವುವು ಮತ್ತು ಇತರರಿಗೂ ಉಪಯೋಗವಾಗುವುವು. ರೂಪಾಯಿ ಮುಂತಾದ ವಸ್ತುಗಳನ್ನು ಹಾಗೆಯೇ ಹಾಳು ಮಾಡುವುದೂ ಸಹ ಮನುಷ್ಯತ್ವವಲ್ಲ. ಅವುಗಳನ್ನು ಕೇವಲ ಕೂಡಿಡುವುದೂ ಸಹ ಮಾನವತೆಯಲ್ಲ. ಯಥೋಚಿತ ಯಥಾಯೋಗ್ಯ ರೀತಿಯಲ್ಲಿ ಹಣವನ್ನು ಖರ್ಚು ಮಾಡಬೇಕು ಮತ್ತು ನ್ಯಾಯಪೂರ್ವಕ ಹಣದ ಉಪಾರ್ಜನೆಯನ್ನು ಮಾಡಬೇಕು, ಇದೇ ಮನುಷ್ಯತ್ವವಾಗಿದೆ. ಲೋಭಕ್ಕೆ ಒಳಗಾಗಬಾರದು. ಶರೀರ ಸರಿಯಾಗಿವುರುದಕ್ಕೂ, ಅದರ ನಿರ್ವಾಹಕ್ಕೂ ಭೊಜನಾದಿಗಳನ್ನು ಮಾಡಬೇಕು. ಭಗವಂತನ ಭಜನೆ ಮಾಡಬೇಕು. ಸಮಾಜ ಸೇವೆಯನ್ನು ಮಾಡಬೇಕು ಮತ್ತು ಮನೆಯ ಕಾರ್ಯಗಳನ್ನು ಮಾಡಬೇಕು. ಅದಕ್ಕಾಗಿ ಶರೀರವನ್ನು ಸರಿಯಾಗಿಟ್ಟುಕೊಳ್ಳಬೇಕು. ಸುಖ-ಭೊಗಗಳಲ್ಲಿಯೇ ತೊಡಗಿಸಿಕೊಂಡರೆ ಅನುಭವಿಸುತ್ತಾ-ಅನುಭವಿಸುತ್ತಾ ಶರೀರ ಕೆಟ್ಟು ಹೋಗುವುದು, ಯಾವ ಕೆಲಸಕ್ಕೂ ಯೋಗ್ಯವಾಗುವುದಿಲ್ಲ. ಪಾರಮಾರ್ಥಿಕ ಉನ್ನತಿಯಂತೂ ಮಾಡಿಕೊಳ್ಳಲಾರರು. ಲೌಕಿಕ ಕೆಲಸ-ಕಾರ್ಯಗಳೂ ಸಹ ನಡೆಯುವುದಿಲ್ಲ. ಏಕೆಂದರೆ, ರೋಗಗ್ರಸ್ತ ಶರೀರದಿಂದ ಸೇವೆ ಯೇನೂ ನಡೆಯಲಾರದು. ಪದಾರ್ಥಗಳನ್ನು ಸಂಗ್ರಹಿಸುವುದು ಮತ್ತು ಭೋಗ ಭೋಗಿಸುವುದು ಇವು ಅಸುರರ ಲಕ್ಷಣಗಳು, ಮನುಷ್ಯರ ಲಕ್ಷಣಗಳಲ್ಲ. ಇದು ಬಂಧನಕ್ಕೊಳಪಡಿಸುವ ಆಸುರೀ ಸಂಪತ್ತಾಗಿದೆ.</p>
<p class="Shlok">‘ನಿಬಂಧಾಯಾಸುರೀ ಮತಾ’ </p>
<p class="TXT-Right">(ಗೀತಾ 16/5)</p>
<p class="Text para-style-override-2">ಕೇವಲ ಕೂಡಿಡುವುದಕ್ಕಾಗಿಯೇ ಸಂಪಾದಿಸಬಾರದು. ಕೇವಲ ಸುಖ ಪಡುವುದಕ್ಕಾಗಿ, ಭೋಗ - ವಿಲಾಸಮಾಡುವುದಕ್ಕಾಗಿ ಸಂಪಾದಿಸಬಾರದು; ಆದರೆ ತನ್ನ ಜೀವನ-ನಿರ್ವಹಣೆ ಮಾತ್ರ ಮಾಡಿ ಪಾರಮಾರ್ಥಿಕ ಮತ್ತು ಲೌಕಿಕ ವ್ಯವಹಾರದಲ್ಲಿ ಅದನ್ನು ಸದುಪಯೋಗ ಮಾಡಬೇಕು-ಮುಂತಾದ ಎಚ್ಚೆರಿಕೆಯನ್ನು ಮನುಷ್ಯನು ಇಟ್ಟುಕೊಳ್ಳಬೇಕು. ಪಾರಮಾರ್ಥಿಕ ಉನ್ನತಿ ಮಾಡಿಕೊಳ್ಳಬೇಕು. ಮರಣದ ನಂತರ ನಮಗೆ ಶ್ರೇಯಸ್ಸಾಗಲಿ, ಮುಕ್ತಿ ದೊರೆಯಲಿ ಎಂಬ ದೂರದೃಷ್ಟಿ ಯನ್ನಿಟ್ಟುಕೊಳ್ಳಬೇಕು. ಪಾಪ ಮಾಡುತ್ತಿದ್ದರೆ ಮುಂದೆ ನರಕಗಳಿಗೆ ಹೋಗ ಬೇಕಾಗುವುದು. ಎಂಭತ್ತನಾಲ್ಕು ಲಕ್ಷಯೋನಿಗಳಲ್ಲಿ ಹುಟ್ಟಬೇಕಾಗುತ್ತದೆ. ಈ ಬಗ್ಗೆ ಬಹಳ ಯೋಚಿಸುವ ಆವಶ್ಯಕತೆ ಇದೆ. ಪರಮಾತ್ಮತತ್ತ್ವವನ್ನು ಪಡೆಯ ಬೇಕಾದರೆ, ತನ್ನನ್ನು ಉದ್ಧರಿಸಿಕೊಳ್ಳಬೇಕೆಂಬ ಉದ್ದೇಶ ವಿಶೇಷವಾಗಿ ಮನುಷ್ಯನಲ್ಲಿ ಇರಬೇಕು. ಉದ್ಧಾರವೆಂದರೇನು? ಲಾಭ ಪೂರ್ತಿಯಾಗಿ ಸಿಗಲಿ, ಯಾವುದೇ ನಷ್ಟವಾಗದಿರಲಿ. ಶ್ರೇಷ್ಠತರ ಸುಖವೂಸಿಗಲಿ, ದುಃಖ ಅಲ್ಲಿ ಸುಳಿಯದಿರಲಿ, ಕೇವಲ ಆನಂದವೇ ಆನಂದವಿರಲಿ. ಇದನ್ನೇ ಉದ್ಧಾರವೆಂದು ಹೇಳುತ್ತಾರೆ, ಮುಕ್ತಿಯೆಂದು ಹೇಳುತ್ತಾರೆ. ಇದು ಪಡೆದುಕೊಳ್ಳುವುದಕ್ಕಾಗಿಯೇ ಮಾನವ ಶರೀರ ದೊರೆತಿದೆ, ತುಚ್ಛ ಭೋಗಗಳಲ್ಲಿ ಸಿಕ್ಕಿಕೊಂಡು ಮಹಾನ್ ದುಃಖವನ್ನು ಪಡೆಯುವುದಕ್ಕಾಗಿ ಅಲ್ಲ.<span></span></p>


<p class="Page-Break"> </p>
<p class="Chapter-Heading" id="toc_marker-5">3. ಮನುಷ್ಯ-ಜೀವನದ ಸಫಲತೆ </p>
<p class="Text">ಶರೀರ-ನಿರ್ವಹಣೆಗೆ ವಸ್ತುಗಳ ಆವಶ್ಯಕತೆಯಿದೆಯೇ ಹೊರತು ಹಣದ್ದಲ್ಲ. ಕಾರಣವಿಷ್ಟೇ-ವಸ್ತುಗಳು ಸ್ವಯಂ ಉಪಯೋಗಕ್ಕೆ ಬರುತ್ತವೆ. ಆದರೆ ಹಣವು ಸ್ವಯಂ ಕೆಲಸಕ್ಕೆ ಬರುವುದಿಲ್ಲ. ಹಣವು ವಸ್ತುಗಳ ಮೂಲಕ ಉಪಯೋಗಕ್ಕೆ ಬರುತ್ತದೆ. ಆದುದರಿಂದ ಹಣಕ್ಕಿಂತ ವಸ್ತುಗಳು ವಿಶೇಷ ಆವಶ್ಯಕವಾಗಿರುತ್ತವೆ. ವಸ್ತುಗಳಿಗಿಂತಲೂ ಸಹ ಆವಶ್ಯಕವಾದದ್ದು ಶರೀರ. ಶರೀರಕ್ಕಾಗಿಯೇ ವಸ್ತುಗಳು ಇರುತ್ತವೆ. ಶರೀರಕ್ಕಿರುವ ಮಹತ್ವವು ವಸ್ತುಗಳಿಗಿಲ್ಲ. ಪಶುಮುಂತಾದವುಗಳ ಶರೀರವೂ ಸಹ ಬಹಳ ಉಪಯೋಗಿಯಾಗಿದೆ; ಏಕೆಂದರೆ, ಹಸುವಿನಿಂದ ಹಾಲು, ಕುರಿಯಿಂದ ಉಣ್ಣೆ ಇತ್ಯಾದಿ. ಪರಂತು ಅವುಗಳಿಗಿಂತಲೂ ಸಹ ಮನುಷ್ಯಶರೀರವು ಉತ್ಕೃಷ್ಟವಾಗಿದೆ. ಅದರಿಂದ ಇಹ-ಪರಗಳೆರಡೂ ಸುಧಾರಣೆಗೊಳ್ಳಬಲ್ಲವು.</p>
<p class="Text">ಶಾಸ್ತ್ರಗಳಲ್ಲಿ ಮನುಷ್ಯ-ಶರೀರಕ್ಕೆ ಬಹುಮಹತ್ವವಿದೆ. ಈ ಶರೀರದಲ್ಲಿ ಉತ್ತಮ ವಸ್ತು ಏನಿದೆ? ಇದರಲ್ಲಿ ಉತ್ತಮ ವಸ್ತುವೊಂದಿದೆ - ‘ವಿವೇಕ’. ಸಾರ-ಅಸಾರ, ನಿತ್ಯ-ಅನಿತ್ಯ, ಕರ್ತವ್ಯ-ಅಕರ್ತವ್ಯ ಎಂಬೀ ವಿಚಾರಗಳು ಸರಿಯಾದ ರೀತಿಯಲ್ಲಿ ತಿಳಿಯುವುದನ್ನು ಅಥವಾ ತಿಳಿದುಬರುವುದನ್ನು ‘ವಿವೇಕ’ ಎಂದು ಹೇಳುತ್ತಾರೆ. ಈ ವಿವೇಕವು ಸರ್ವೋಪರಿ-(ಸರ್ವೋತ್ಕೃಷ್ಟ) ಯಾಗಿದೆ. ಇದು ವಿವೇಕದ ಮಹಿಮೆಯಾಗಿದೆ. ಈ ವಿವೇಕ ಎಷ್ಟು ಹೆಚ್ಚಿರುವುದೋ ಮನುಷ್ಯನು ಅಷ್ಟೇ ಶ್ರೇಷ್ಠನಾಗುವನು. ವ್ಯವಹಾದಲ್ಲಿಯೂ ಸಹ ಯಾವ ಮನುಷ್ಯನಿಗಾದರೂ ಹೆಚ್ಚು ಆದರವುಂಟಾಗುವುದಾದರೆ ಅದಕ್ಕೆ ವಿವೇಕವೇ ಕಾರಣ. ಮನುಷ್ಯನಲ್ಲಿ ವಿವೇಕ ಶಕ್ತಿ ಎಷ್ಟು ಅಧಿಕವಾಗಿ ಜಾಗ್ರತಗೊಳ್ಳುವುದೋ, ಅಷ್ಟೇ ಅಧಿಕವಾಗಿ ಅವನು ಆದರಣೀಯನಾಗುವನು. ಏಕೆಂದರೆ ವಿವೇಕ-ಶಕ್ತಿಯಿಂದ ಅವನು ಪ್ರತಿಯೊಂದು ಮಾತನ್ನು ಸರಿಯಾಗಿ ನಿರ್ಣಯ ಮಾಡುವನು. ಈ ವಿವೇಕ-ಶಕ್ತಿಯ ಮಹಿಮೆ ಮನುಷ್ಯನಿಗಿಂತಲೂ ಕೂಡ ಶ್ರೇಷ್ಠವಾಗಿದೆ. ಏಕೆಂದರೆ ವಿವೇಕ-ಶಕ್ತಿಯುಂಟಾಗುವುದರಿಂದ ಮನುಷ್ಯ-ಶರೀರಕ್ಕೆ ಇಷ್ಟು ಮಹಿಮೆ ಇದೆ. ಮನುಷ್ಯನ ಈ ಅಸ್ತಿಪಂಜರ (ಶರೀರ) ದ ಆಕೃತಿಗೆ ಮಹಿಮೆಯಿಲ್ಲ.</p>
<p class="Text">ವಿವೇಕಕ್ಕಿತಂಲೂ ಸಹ ಹೆಚ್ಚಿನದೇನು? ವಿವೇಕಕ್ಕಿಂತಲೂ ಸಹ ಶ್ರೇಷ್ಠ-ಪರಮಾತ್ಮ. ವಿವೇಕದ ಮೂಲಕ ಸಾರ-ಅಸಾರ, ನಿತ್ಯ-ಅನಿತ್ಯಗಳನ್ನು ತಿಳಿದುಕೊಂಡು ನಿತ್ಯ, ನಿರ್ವಿಕಾರ ಮತ್ತು ಸರ್ವೋಪರಿ ಪರಮಾತ್ಮತತ್ತ್ವವನ್ನು ಪಡೆದುಕೊಳ್ಳುವು ದರಲ್ಲಿಯೇ ಮನುಷ್ಯ ಶರೀರದ ಸಫಲತೆಯಿದೆ. ಅದನ್ನು ಪಡೆಯದೆ ಸಾಂಸಾರಿಕ ಸುಖ-ಭೊಗಗಳಲ್ಲಿಯೇ ಸಮಯವನ್ನು ತೊಡಗಿಸಿದರೆ ಮನುಷ್ಯ-ಶರೀರ ಸಫಲವಾಗಲಿಲ್ಲ. ಸುಖ-ಭೋಗಗಳಾದರೋ ಪಶು-ಪಕ್ಷಿಗಳಿಗೂ ಸಹ ದೊರೆಯುತ್ತವೆ. ಅವುಗಳೂ ಸಹ ಸುಖವಾಗಿರುತ್ತವೆ. ನಾಯಿಗಳ ಯೋಗಕ್ಷೇಮವನ್ನು ನೋಡಿಕೊಳ್ಳಲೂ ಮನುಷ್ಯರಿರುವುದನ್ನು ನಾನು ನೋಡಿದ್ದೇನೆ. ಅವುಗಳಿರುವ ಕೋಠಡಿಯಲ್ಲಿ ಮಲಗಿಕೊಳ್ಳಲು ಬಹು ಉತ್ತಮ ಹಾಸಿಗೆಯಿರುತ್ತದೆ. ಮೇಲೆ ಬೀಸಣಿಗೆ (ಫ್ಯಾನು) ಹಾಕಲ್ಪಟ್ಟಿರುತ್ತದೆ. ಅಡ್ಡಾಡಲು ಹೊರಟರೆ ಮನುಷ್ಯ ಜೊತೆಯಲ್ಲಿರುತ್ತಾನೆ. ಮೋಟಾರ್, ವಿಮಾನದಲ್ಲಿ ಅವು ಯಾತ್ರೆ ಮಾಡುತ್ತವೆ, ಇತ್ಯಾದಿ. ಮನುಷ್ಯರಲ್ಲಿಯೂ ಕೆಲ-ಕೆಲವರಿಗೆ ಮಾತ್ರ ಇಂತಹ ಸೌಲಭ್ಯ ಸಿಕ್ಕುತ್ತದೆ. ಆದುದರಿಂದ ಸಾಂಸಾರಿಕ ಸುಖ-ಭೋಗಗಳು ಸಿಕ್ಕುವುದಾದರೆ ನಾಯಿ, ಕತ್ತೆ ಮುಂತಾದವುಗಳ ಜನ್ಮದಲ್ಲಿ ಕೂಡ ಸಿಕ್ಕುವುದು. ಆದರೆ ಪರಮಾತ್ಮತತ್ತ್ವ ದೊರೆಯುವುದು ಈ ಮನುಷ್ಯ ಶರೀರದಲ್ಲಿಯೇ ಸಾಧ್ಯ. ಮನುಷ್ಯನನ್ನು ಬಿಟ್ಟು ಬೇರೆ ಎಷ್ಟು ಪಶು-ಪಕ್ಷಿಗಳಿರುವರೋ, ಅವು ಪರಮಾತ್ಮ ತತ್ತ್ವವನ್ನು ತಿಳಿಯಲಾರವು.</p>
<p class="Text">ಪಶುಗಳಲ್ಲಿ ಗೋವನ್ನು ಎಲ್ಲಕ್ಕಿಂತ ಉತ್ತಮ, ಶ್ರೇಷ್ಠ ಎಂದು ಭಾವಿಸಲಾಗಿದೆ. ಸಗಣಿ ಮತ್ತು ಗಂಜಲಗಳಿಂದ ಪವಿತ್ರತೆಯುಂಟಾಗುತ್ತದೆ. ರೋಗಗಳ ನಾಶವಾಗುತ್ತದೆ. ಗೋವು ಪೃಥ್ವಿಯನ್ನು ಪುಷ್ಟಿಗೊಳಿಸುತ್ತದೆ ಮತ್ತು ಪೃಥ್ವಿಯು ಗೋವನ್ನು ಪುಷ್ಟಿಗೊಳಿಸುತ್ತದೆ-ಎರಡರ ಪುಷ್ಟಿಯಿಂದ ಎಲ್ಲ ಮನುಷ್ಯರ ಪಾಲನೆಯಾಗುತ್ತದೆ, ಅವರ ಶರೀರಗಳ ನಿರ್ವಹಣೆಯಾಗುತ್ತದೆ. ಇಷ್ಟು ಶ್ರೇಷ್ಠವಾದ ಗೋವುಗಳೂ ಸಹ ಪರಮಾತ್ಮ ತತ್ತ್ವದ ವಿಷಯದಲ್ಲಿ ಪರಮಾತ್ಮನು ಹೀಗಿದ್ದಾನೆ ಎಂಬುದಾಗಿ ತಿಳಿದು ಕೊಳ್ಳಲಾರವು. ಗೋವು ಬಹಳ ಉಪಯೋಗಿಯೂ, ಶ್ರೇಷ್ಠವೂ ಇದೆ. ನಾವು ಅದರಿಂದ ಲಾಭವನ್ನು ಸಹ ಬಹಳವಾಗಿ ಪಡೆಯುತ್ತೇವೆ; ಆದುದರಿಂದ ಗೋವನ್ನು ರಕ್ಷಣೆ ಮಾಡುವುದು ನಮ್ಮ ಮುಖ್ಯ ಕರ್ತವ್ಯವೇ ಆಗುತ್ತದೆ. ಪರಂತು ಗೋವು ಪರಮಾತ್ಮ ತತ್ತ್ವವನ್ನು ಪಡೆದು ಕೊಳ್ಳುವಂತಹ ಯೊಗ್ಯತೆ ಅದರಲ್ಲಿಲ್ಲ. ಈ ಯೋಗ್ಯತೆ ಕೇವಲ ಮನುಷ್ಯ-ಶರೀರದಲ್ಲಿ ಮಾತ್ರ ಇದೆ. ಮನುಷ್ಯರಿಗಿರುವಷ್ಟು ಮಹಿಮೆ ದೇವತೆಗಳಿಗೂ ಸಹ ಇಲ್ಲ. ದೇವತೆಗಳ ಶರೀರವು ದಿವ್ಯವಾದವುಗಳು. ನಮ್ಮ ಶರೀರದ ತರಹ ಮೂಳೆ-ಮಾಂಸಗಳದ್ದಲ್ಲ. ನಮ್ಮ ಶರೀರ ಪೃಥ್ವಿ-ತತ್ವಪ್ರಧಾನವಾಗಿದೆ. ದೇವತೆಗಳ ಶರೀರ ತೈಜಸ್ ತತ್ತ್ವಪ್ರಧಾನವಾಗಿರುತ್ತದೆ. ಹೇಗೆಂದರೆ, ಈ ಪ್ರಕಾಶದಲ್ಲಿ ಎಲ್ಲವೂ ಕಾಣಿಸುವುದಿಲ್ಲವೇ? ಇದು ತೇಜಸ್-ತತ್ತ್ವ, ಇದರ ಪ್ರಧಾನತೆ ದೇವತೆಗಳಲ್ಲಿರುತ್ತದೆ. ಕೊಳಚೆಯಿಂದ ತುಂಬಿದ ಹಂದಿಯೊಂದು ನಮ್ಮ ಪಕ್ಕದಿಂದ ಹಾದು ಹೋದರೆ ನಮಗೆ ಅದರ ದುರ್ಗಂಧ ಬರುತ್ತದೆ. ಅಂತಹ ಮಲಿನವಾದದ್ದು ನಮ್ಮ ಶರೀರ. ಆದರೆ ಸಜ್ಜನರೇ! ಆ ದೇವತೆಗಳಿಗೂ ಸಹ ಪರಮಾತ್ಮತ್ತ್ವವನ್ನು ಪಡೆಯುವ ಅಧಿಕಾರವಿಲ್ಲ. ದೇವತೆಗಳೂ ಸುಖಾನುಭವಕ್ಕಾಗಿಯೇ ಇದ್ದಾರೆ. ಅವರ ಶರೀರ ಚೆನ್ನಾಗಿದೆ, ಅವರ ಲೋಕ ಚೆನ್ನಾಗಿದೆ, ಅವರ ಭೋಜನ ಅಮೃತವಾಗಿದೆ; ಆದರೆ ಶ್ರೇಯಸ್ಸು ಮಾಡಿಕೊಳ್ಳುವುದಕ್ಕೆ ಮಾನವ-ಶರೀರಕ್ಕೆ ಮಹತ್ವವಿದೆ. ದೇವತೆಗಳ ಶರೀರಕ್ಕೆ ಇಲ್ಲ. ಆದುದರಿಂದ ಮನುಷ್ಯ ಶರೀರವನ್ನು ಅತ್ಯಂತ ದುರ್ಲಭವೆಂದು ತಿಳಿಸಲಾಗಿದೆ—</p>
<p class="Shlok">ನರ ತನ ಸಮ ನಹೀ ಕವನಿಉ ದೇಹೀ । ಜೀವ ಚರಾಚರ ಜಾಚತ ತೇಹೀ ॥</p>
<p class="TXT-Right">(ಮಾನಸ-7/121/5)</p>
<p class="Text">ಪರಂತು ಮನುಷ್ಯ-ಶರೀರದಲ್ಲಿ ಹುಟ್ಟಿಯೂ ಸಹ ಯಾರು ತನ್ನನ್ನು ಉದ್ಧಾರ ಮಾಡಿಕೊಳ್ಳುವುದಿಲ್ಲವೋ, ಕೇವಲ ತಿನ್ನುವುದು-ತಿರುಗುವುದರಲ್ಲಿಯೇ ತೊಡಗಿರುತ್ತಾನೋ ಅವನನ್ನು ದೂಷಿಸಲಾಗಿದೆ.</p>
<p class="Text">ಹಣ-ಐಶ್ವರ್ಯಗಳ ಸಂಗ್ರಹವಾಗಲಿ ಮತ್ತು ಅವುಗಳಿಂದ ನಾವು ಸುಖ ಪಡೆಯೋಣ-ಇವೆರಡರಲ್ಲಿ ಯಾರು ಅತ್ಯಂತ ಆಸಕ್ತರಾಗಿ ಹೋಗುತ್ತಾರೆಯೋ, ಆ ಮನುಷ್ಯರು ಪರಮಾತ್ಮತತ್ತ್ವ ಎಂದರೇನು? ಮುಕ್ತಿ ಎಂದರೇನು? ಜನನ-ಮರಣಗಳು ಇಲ್ಲವಾಗುವುದರಿಂದ ಏನು ಲಾಭ? ಮಹಾನ್ ಆನಂದವೆಂದರೇನು? — ಇದನ್ನು ತಿಳಿದು ಕೊಳ್ಳಲಾರರು. ದುಃಖವು ಶಾಶ್ವತವಾಗಿ ನಾಶವಾಗಲಿ ಮತ್ತು ಶಾಶ್ವತವಾದ ಮಹಾನ್ ಆನಂದ ಉಂಟಾಗಲಿ ಎಂಬ ತತ್ತ್ವವನ್ನು ತಿಳಿದುಕೊಳ್ಳುವ ಶಕ್ತಿ ಅವರಲ್ಲಿರುವುದಿಲ್ಲ. ಈ ಮನುಷ್ಯ ಶರೀರದಿಂದಲೇ ಪಡೆದುಕೊಳ್ಳಲು ಸಾಧ್ಯವಾಗುವಂತಹ ಆ ತತ್ತ್ವವನ್ನು ನಾವು ಪಡೆಯಬೇಕು. ಅದು ಹೇಗೆ ದೊರೆಯುತ್ತದೆ? ಇದಕ್ಕೆ ನಮ್ಮ ಧ್ಯೇಯ, ನಮ್ಮ ಲಕ್ಷ್ಯ ಕೇವಲ ಪರಮಾತ್ಮತತ್ತ್ವ ಆಗಿರಬೇಕೆಂಬ ಮಾತು ಮುಖ್ಯ. ಹಣ ಸಂಪಾದಿಸುವುದೇ ಮನುಷ್ಯನ ಲಕ್ಷ್ಯವಾದರೆ ಅವನು ಎಲ್ಲಿಗಾದರೂ ಹೊಗಿಬಿಡುತ್ತಾನೆ. ಹಾಗೆಯೇ ನಮ್ಮ ಲಕ್ಷ್ಯವು ಪರಮಾತ್ಮನ ಪ್ರಾಪ್ತಿಯಾಗಲೀ. ನಾವು ಬೇಕಾದರೆ ದುಃಖಿಯಾಗಿರಲಿ, ಸುಖವಾಗಿರಲಿ, ನಿರ್ಧನರಾಗಿರಲಿ, ಹಣವಂತರಾಗಲಿ, ರೋಗಿಯಾಗಲಿ, ನಿರೋಗಿಯಾಗಲಿ, ಜೀವಿಸಿರಲಿ, ಸತ್ತುಹೋಗಲಿ, ಜನರು ಆದರಿಸಲಿ, ಅನಾದರಿಸಲಿ; — ನಾವು ಆ ಪರಮಾತ್ಮತತ್ತ್ವವನ್ನು ಪಡೆದುಕೊಳ್ಳಬೇಕು. ಇಂತಹ ಮುಖ್ಯ ಲಕ್ಷ್ಯವಾದರೆ ಪರಮಾತ್ಮಪ್ರಾಪ್ತಿಯು ಬಹಳ ಸುಗಮವಾಗುತ್ತದೆ. ಅಂತಹ ಲಕ್ಷ್ಯವುಂಟಾಗದವರೆವಿಗೂ ಪರಮಾತ್ಮನ ಸಾಕ್ಷಾತ್ಕಾರ ಕಠಿಣವೆನಿಸುತ್ತದೆ. ವಾಸ್ತವವಾಗಿಯೂ ಪರಮಾತ್ಮತತ್ತ್ವ-ಪಾಪ್ತಿಯು ಕಠಿಣವೇನಲ್ಲ. ಏಕೆಂದರೆ, ಅವನು ಎಲ್ಲ ಸ್ಥಳಗಳಲ್ಲಿಯೂ ಇದ್ದಾನೆ, ಎಲ್ಲ ದೇಶಗಳಲ್ಲಿಯೂ ಇದ್ದಾನೆ, ಎಲ್ಲ ಕಾಲಗಳಲ್ಲಿಯೂ ಇದ್ದಾನೆ, ಸಂಪೂರ್ಣ ಕ್ರಿಯೆಗಳಲ್ಲಿಯೂ ಇದ್ದಾನೆ, ಸಂಪೂರ್ಣ ಘಟನೆಗಳಲ್ಲಿಯೂ ಇದ್ದಾನೆ, ಸಂಪೂರ್ಣ ವ್ಯಕ್ತಿಗಳಲ್ಲಿಯೂ ಇದ್ದಾನೆ. ಪರಮಾತ್ಮನಿಲ್ಲದಂತಹ ಪ್ರಪಂಚದ ಯಾವುದೂ ಕಿಂಚಿತ್ಮಾತ್ರವೂ ಸಹ ಪರಮಾಣುವಲ್ಲ. ಅವನ ಸಾಕ್ಷಾತ್ಕಾರ ಪಡೆಯುವ ಪ್ರಬಲವಾದ ಇಚ್ಛೆಯಿಲ್ಲ ದಿರುವುದು ಮತ್ತು ಸಾಂಸಾರಿಕ ಸುಖ-ಭೊಗಗಳಲ್ಲಿ ಹಾಗೂ ಸಂಗ್ರಹದಲ್ಲಿ ಸಿಕ್ಕಿಬಿದ್ದಿರುವುದು - ಇವೇ ಅವನ ಪ್ರಾಪ್ತಿಯಲ್ಲಿ ಕಠಿಣತೆಯಾಗಿದೆ. ಆದುದರಿಂದ ಇವುಗಳಲ್ಲಿ ಅನಾಸಕ್ತನಾಗಿ ಪರಮಾತ್ಮ ತತ್ತ್ವವನ್ನು ಪಡೆದುಕೊಳ್ಳುವ ಉದ್ದೇಶ ಇಟ್ಟುಕೊಳ್ಳಬೇಕು.</p>
<p class="Text para-style-override-2">ಹಣಕ್ಕಿಂತ ವಸ್ತು, ವಸ್ತುಗಿಂತ ಶರೀರ, ಶರೀರಕ್ಕಿಂತ ವಿವೇಕ ಮತ್ತು ವಿವೇಕಕ್ಕಿಂತಲೂ ಸಹ ಸತ್ಯ-ತತ್ತ್ವ ಪರಮಾತ್ಮನೇ ಶ್ರೇಷ್ಠನಾಗಿದ್ದಾನೆ. ಆದುದರಿಂದ ಪರಮಾತ್ಮನಿಗೆ ಅತ್ಯಧಿಕ ಆದರವನ್ನು ತೋರಿಸಿ ಅವನ ಸಾಕ್ಷಾತ್ಕಾರವನ್ನೂ ಪಡೆದು ಕೊಳ್ಳುವುದೇ ಮನುಷ್ಯನ ಪ್ರಮುಖ ಕರ್ತವ್ಯ ಮತ್ತು ಇದರಲ್ಲಿಯೇ ಮನುಷ್ಯ-ಜೀವನದ ಸಫಲತೆಯಿರುತ್ತದೆ.<span></span></p>


<p class="Page-Break"> </p>
<p class="Chapter-Heading" id="toc_marker-6">4. ಹಣ — ಸಂಗ್ರಹದಿಂದ ಹಾನಿ</p>
<p class="Text">ನಮ್ಮ ಶರೀರಗಳು ಹುಟ್ಟಿದಾಗ-ಚಿಕ್ಕದಾಗಿದ್ದುವು, ಇಂದು ಇಷ್ಟೊಂದು ದೊಡ್ಡದಾಗಿಹೋಗಿವೆ-ಎಂಬುದು ಪ್ರತ್ಯಕ್ಷವಾದ ನುಡಿ. ಯಾವುದೋ ಒಂದು ವರ್ಷದಲ್ಲಿ ಈ ಶರೀರಗಳು ಇಷ್ಟು ದೊಡ್ಡದಾಗಿವೆ ಎಂಬ ಮಾತಲ್ಲ. ಇವು ಪ್ರತಿಯೊಂದು ವರ್ಷದಲ್ಲಿಯೂ ಬದಲಾಯಿಸುತ್ತವೆ. ಪ್ರತಿಯೊಂದು ತಿಂಗಳಲ್ಲಿಯೂ ಬದಲಾಯಿ ಸುತ್ತವೆ. ಹನ್ನೊಂದು ತಿಂಗಳಲ್ಲಿ ಬದಲಾಯಿಸದೇ ಹನ್ನೆರಡನೇ ತಿಂಗಳಲ್ಲಿ ಬದಲಾಗಿ ಹೋಯಿತು ಎಂಬುದಿಲ್ಲ. ಪ್ರತಿ ತಿಂಗಳಲ್ಲಿಯೂ ಬದಲಾಯಿಸುವುವು, ಪ್ರತಿಯೊಂದು ದಿನವೂ ಬದಲಾಯಿಸುತ್ತವೆ. ಇಪ್ಪತ್ತೊಂಭತ್ತು ದಿನಗಳಲ್ಲಿ ಹಾಗೆಯೇ ಇದ್ದು ಮೂವತ್ತನೇ ದಿನ ಬದಲಾಗಿ ಹೋಯಿತು ಎಂಬುದಿಲ್ಲ. ಪ್ರತಿಯೊಂದು ದಿನವೂ ಬದಲಾವಣೆ ಹೊಂದುವವು, ಪ್ರತಿಯೊಂದು ಘಟನೆಯಲ್ಲಿಯೂ ಬದಲಾಯಿಸುತ್ತವೆ. ಮೊದಲಿನ ಘಟನೆಯಲ್ಲಿದ್ದ ಶರೀರವು ಎರಡನೇ ಘಟನೆಯಲ್ಲಿ ಹಾಗೆಯೇ ಇರುವುದಿಲ್ಲ ಎಂಬುದನ್ನು ಗಮನಿಸಬೇಕು. ಇಲ್ಲದಿದ್ದರೆ ಒಂದೇ ದಿನದಲ್ಲಿ ಹೇಗೆ ಬದಲಾಗುತ್ತದೆ? ಐವತ್ತೊಂಭತ್ತು ನಿಮಿಷದಲ್ಲಿ ಬದಲಾಗದೆ ಅರವತ್ತನೇ ನಿಮಿಷದಲ್ಲಿ ಬದಲಾಯಿತು ಎಂಬುದಿಲ್ಲ. ಪ್ರತಿಯೊಂದು ನಿಮಿಷದಲ್ಲಿ, ಪ್ರತಿಯೊಂದು ಸೆಕೆಂಡಿನಲ್ಲಿ ಬದಲಾಯಿಸುತ್ತವೆ. ಇದರಿಂದ ಬದಲಾಗುವುದೇ- ಬದಲಾಗುತ್ತದೆ ಎಂಬುದು ಸಿದ್ಧವಾಗುತ್ತದೆ. ಬದಲಾಗಿ ಎಲ್ಲಿಗೆ ಹೋಗುತ್ತವೆ? ಮೃತ್ಯುವಿನ ಕಡೆಗೆ ಹೋಗುತ್ತಾ ಇವೆ. ಇದು ನಿಃಸಂದೇಹವಾದ ಮಾತಾಗಿದೆ. ನಾವು ಎಷ್ಟು ಬದುಕಿದ್ದೇವೋ ಅಷ್ಟೇ ಸತ್ತು ಹೋದೆವು. ಇನ್ನು ಮುಂದೆ ಎಷ್ಟು ವಯಸ್ಸು ಉಳಿದಿದೆ ಎಂಬುದು ಗೊತ್ತಿಲ್ಲ. ಆದರೆ ಎಷ್ಟು ವರ್ಷಗಳು ಕಳೆದು ಹೋದುವೋ ಅಷ್ಟು ವರ್ಷ ನಮ್ಮ ಆಯುಸ್ಸು ಕಡಿಮೆಯಾಯಿತು, ಮೃತ್ಯು ಅಷ್ಟೇ ಹತ್ತಿರ ಬಂತು - ಇದರಲ್ಲಿ ಯಾವ ಸಂದೇಹವೂ ಇಲ್ಲ. ಜೀವನ ಮೃತ್ಯುವಿನೆಡೆಗೆ ಹೋಗುತ್ತಾ ಇದೆ. ಈ ಶರೀರವು ಅಭಾವದ ಕಡೆಗೆ ಹೋಗುತ್ತಿದೆ. ಒಂದು ದಿನ ಇದು ಸರ್ವಥಾ ಅಭಾವವಾಗಿ ಹೋಗುವುದು. ಇಂದು ಇದ್ದ ‘ಇದೆ’ ಒಂದು ದಿನ ‘ಇಲ್ಲ’ವಾಗಿ ಹೋಗುವುದು. ಆದರೂ ಭೋಗಪದಾರ್ಥಗಳ ಸಂಗ್ರಹ ಮಾಡಿಕೊಳ್ಳೋಣ, ಹಣ ಕೂಡಿಡೋಣ-ಎಂಬ ಬಯಕೆಯನ್ನಿಟ್ಟಿರುತ್ತೇವೆ. ಇದೆಷ್ಟು ಭ್ರಮೆಯ ವಿಷಯವಾಗಿದೆ!</p>
<p class="Text">ಸ್ವಲ್ಪ ಲಕ್ಷ್ಯ ಕೊಡಿ-ಹಣ ಸಂಪಾದಿಸುವುದು ಮತ್ತು ಅದನ್ನು ಒಳ್ಳೆಯ ಕೆಲಸದಲ್ಲಿ ವಿನಿಯೋಗಿಸುವುದು ದೊಷವೇನಲ್ಲ. ಆದರೆ ಅದನ್ನು ಕೂಡಿಡುವ ಆಸಕ್ತಿಯೇ ಕೆಟ್ಟದು. ಹಣವನ್ನು ಕೂಡಿಟ್ಟುಕೊಳ್ಳಬಾರದೆಂದು ಇದರ ಅರ್ಥವಲ್ಲ. ಆವಶ್ಯಕತೆ ಒದಗಿದರೂ ಖರ್ಚು ಮಾಡಬಾರದು-ಎಂಬ ತಾತ್ಟರ್ಯವೂ ಅಲ್ಲ. ಸಹೋದರಿ, ಮಗಳು, ಬ್ರಾಹ್ಮಣ, ರೋಗಿ, ಹಸಿದಿರುವವ, ಶರರೀರದ ಮೇಲೆ ಬಟ್ಟೆಯಿಲ್ಲದವ ಮತ್ತು ಅಭಾವಗ್ರಸ್ತ - ಮುಂತಾದವರಿಗಾಗಿ ಖರ್ಚು ಮಾಡದಿರುವುದು ತಪ್ಪು. ಸಂಗ್ರಹ ಮಾಡಿ ಕೋನೆಗೆ ಮಾಡುವುದೇನು? ಆವಶ್ಯಕತೆ ಬಿದ್ದಾಗ ತನಗಾಗಿಯೂ ಖರ್ಚು ಮಾಡದಿದ್ದರೆ ಮತ್ತು ಇತರರಿಗೂ ಖರ್ಚು ಮಾಡದಿದ್ದರೆ ಆ ಸಂಗ್ರಹ ಯಾವ ಕೆಲಸಕ್ಕೆ? ಈ ಶರೀರವಂತೂ ಇರುವುದೇ ಇಲ್ಲ. ಶರೀರ ನಾಶವಾಗಿ ಹೋದಾಗ ಆ ಹಣ ಯಾವ ಪ್ರಯೋಜನಕ್ಕೆ ಬರುವುದು? ನ್ಯಾಯವಾಗಿ ಹಣವನ್ನು ಸಂಪಾದಿಸಿದರೆ ಮತ್ತು ಅದನ್ನು ಆವಶ್ಯಕವಾದ ಕೆಲಸದಲ್ಲಿ ಖರ್ಚು ಮಾಡಿದರೆ ಅವನಿಗೆ - ಒಳ್ಳೆಯ ಬುದ್ಧಿಯಿದೆ ಎಂದರ್ಥ. ಇಲ್ಲದೇ ಹೋದರೆ ಹಣದ ಲೋಭದಲ್ಲಿ ಎಚ್ಚರ ತಪ್ಪಿಹೋಗುತ್ತದೆ. ಭಂಡವಾಳ ಲಕ್ಷ ರೂಪಾಯಿಗಳಿದ್ದರೆ, ಈಗ ಮನುಷ್ಯ ಆ ಲಕ್ಷ ರೂಪಾಯಿಗಳನ್ನು ಬಿಟ್ಟುಕೊಡಲು ಇಚ್ಛಿಸದಿರುವಷ್ಟು ಹಣದ ಮೋಹದಲ್ಲಿರುತ್ತಾನೆ. ಯಾವಾಗಲಾದರೂ ಮರೆತು ಸಾವಿರ-ಎರಡು ಸಾವಿರ ಖರ್ಚಾಗಿ ಹೋದರೆ ಭಂಡವಾಳದಲ್ಲಿ ಖರ್ಚು ಮಾಡಿಬಿಟ್ಟೆನಲ್ಲಾ ಎಂದು ದುಃಖವಾಗುತ್ತದೆ! ಹುಡಗನೇನಾದರೂ ಖರ್ಚು ಮಾಡಿಬಿಟ್ಟರೆ-‘ನೀನೇನು ಮನುಷ್ಯನೇ?  ಬಂಡವಾಳವನ್ನೇ ತಿಂದುಹಾಕಿದರೆ ಎಷ್ಟು ದಿನ ಕೆಲಸ ನಡೆಯುವುದು?’- ಎಂದು ಅವನ ಮೇಲೆ ಕೋಪ ಬರುತ್ತದೆ. ಊಟ-ಬಟ್ಟೆಗೆ ತೊಂದರೆಯಾದರೆ ಅನುಭವಿಸುವರು, ಆದರೆ ಅಸಲಿನಲ್ಲಿ ಖರ್ಚು ಮಾಡಲಾರರು, ಏಕೆಂದರೆ ಅದರಿಂದ ಅದು ಇದ್ದಷ್ಟೇ ಸುರಕ್ಷಿತವಾಗಿರುತ್ತದೆ. ಅಸಲನ್ನು ಏನು ಮಾಡುವೆ? ಶರೀರ ಹೋಗುತ್ತಾ ಇದೆ, ಮೃತ್ಯು ಪ್ರತಿಕ್ಷಣ ಹತ್ತಿರ ಬರುತ್ತಿದೆ, ಈ ಹಣವನ್ನು ಇಟ್ಟುಕೊಂಡು ಏನು ಕೆಲಸ ಮಾಡುವೆ-ಎಂದು ನಿಮ್ಮನ್ನೇ ಕೇಳಿಕೊಳ್ಳಿರಿ.</p>
<p class="Text">ನೀವು ಹಣವನ್ನು ಬಿಟ್ಟುಬಿಡಿ, ಎಸೆದು ಬಿಡಿ ಅಥವಾ ನಾಶಮಾಡಿ ಎಂದು ನಾನು ಹೇಳುತ್ತಾ ಇಲ್ಲ. ಆದರೆ ಆ ಹಣವಿದ್ದರೂ ಸ್ವತಃ ಕಷ್ಟವನ್ನು ಅನುಭವಿಸುವಿರಿ, ಆವಶ್ಯಕವಾದ ವಸ್ತುವನ್ನು ಸಹ ತೆಗೆದುಕೊಳ್ಳುವುದಿಲ್ಲ; ಅಗತ್ಯವಿರುವ ಖರ್ಚನ್ನೂ ಸಹ ಮಾಡುವುದಿಲ್ಲ. ಇಷ್ಟಾದರೆ ಆ ಹಣ ಯಾವ ಉಪಯೋಗಕ್ಕೆ? ಭಗವಂತನು ಕೊಟ್ಟಿರುವಾಗ ಆ ಹಣವನ್ನು ಒಳ್ಳೊಳ್ಳೆಯ ಕೆಲಸಕ್ಕಾಗಿ ಖರ್ಚು ಮಾಡಬೇಕು- ಎಂಬ ಪ್ರಜ್ಞೆ ಮೂಡಿರಬೇಕು. ಬದುಕಿರುವಾಗಲೇ ತನ್ನ ಮತ್ತು ಇತರರ ಕೆಲಸದಲ್ಲಿ ತೊಡಗಿಸಬೇಕು. ಕೇವಲ ಜಿಪುಣತೆ ಮಾಡಿ ನಾವು ಸಂಖ್ಯೆಯನ್ನೇ ಹೆಚ್ಚಿಸುತ್ತಾ ಹೋದರೆ ಏನಾಗುವುದು? ಅತ್ಯುತ್ತಮವಾದ ಅವಕಾಶ ಒದಗಿದರೂ ಸಹ, ಯಾರಾದರೂ ಬೇರೆಯವರು ಖರ್ಚುಮಾಡಲಿ ಒಳ್ಳೆಯದು; ನನ್ನದು ಖರ್ಚಾಗದ್ದಿರೆ ಸರಿ-ಎಂಬ ಅನಿಸಿಕೆಯಿರುವುದು. ಸಜ್ಜನರೇ! ನೀವು ನನ್ನ ಮಾತಿನ ಕಡೆಗೆ ಗಮನಕೊಡಿ. ಯಾವುದಾದರು ದಾನ-ಪುಣ್ಯದ ಕೆಲಸ ನಡೆಯುತ್ತಿದ್ದರೆ, ಯಾವುದಾದರೂ ಅತ್ಯುತ್ತಮ ಸತ್ಸಂಗ-ಸಮಾರೋಹ ಇತ್ಯಾದಿ ಕೆಲಸವಾಗುತ್ತಿದ್ದರೆ, ಆ ಸಮಯದಲ್ಲಿಯೂ ಸಹ, ಯಾರಾದರೂ ಬೇರೆಯವರು ಖರ್ಚು ಮಾಡಿದರೆ ಸರಿ, ನನಗೆ ಬಂದಿದ್ದ ಆಪತ್ತು ತೊಲಗಿತು ಎಂದು ಭಾವಿಸಿಕೊಂಡಲ್ಲಿ , ಆ ಹಣವನ್ನು ಏನು ಮಾಡುವಿರಿ? ಇಷ್ಟು ಅಗ್ಗದಲ್ಲಿರುವಾಗ ಹೆಚ್ಚೆಚ್ಚು ವಸ್ತುವನ್ನು ತೆಗೆದುಕೊಳ್ಳಬೇಕೆಂದು ವ್ಯಾಪಾರಿಯೊಬ್ಬ ನೋಡುತ್ತಾನೆ; ಏಕೆಂದರೆ ಪೇಟೆಯಲ್ಲಿ ಧಾರಣೆ ಹೆಚ್ಚುವಂತಿದೆ ಮತ್ತು ಇಂತಿಂಥಹ ಸ್ಥಳದಲ್ಲಿ ತೇಜಿಯಾಗಿದೆ (ತುಟ್ಟಿ), ಆದರೆ ಇಲ್ಲಿ ಅಗ್ಗವಾಗಿದೆ. ಆದ್ದರಿಂದ ಬಡ್ಡಿಗಾದರೂ ಸಹ ಹಣ ಪಡೆದು ಹೆಚ್ಚು-ಹೆಚ್ಚಾಗಿ ತೆಗೆದುಕೊಂಡರೆ ಒಳ್ಳೆಯದೇ ಸರಿ. ಈ ಪ್ರಕಾರ ತೆಗೆದುಕೊಳ್ಳುವ ಲೋಭವುಂಟಾಗುವಂತೆ ಖರ್ಚು ಮಾಡಬೇಕಾದ ಲೋಭ ಉಂಟಾಗುವುದಿಲ್ಲ, ಏಕೆಂದರೆ  ಆ ಲೋಭ ನಮ್ಮೊಂದಿಗೆ ಇದ್ದೀತು. ಎಷ್ಟು ನೀವು ಖರ್ಚು ಮಾಡುವಿರೋ, ಶುಭ ಕಾರ್ಯಗಳಲ್ಲಿ ತೊಡಗಿಸುವಿರೋ, ಅಷ್ಟೇ ನಿಮ್ಮೊಂದಿಗಿದ್ದೀತು. ಆದುದರಿಂದ ಒಳ್ಳೆಯ ಕಾರ್ಯಗಳಲ್ಲಿ ನಾನು ಖರ್ಚು ಮಾಡುವೆನೆಂಬ ಲೋಭವುಂಟಾಗಬೇಕು. ಇಲ್ಲಿಯೇನೋ ನಾನು ಖರ್ಚು ಮಾಡುವೆನು. ಸರದಿ ಬರಲಿಲ್ಲ, ಏಕೆಂದರೆ ಇಂತಹ ಅವಕಾಶ ಸಿಕ್ಕುವುದು ಬಹಳ ಕಷ್ಟ-ಎಂದು ಪ್ರತಿಯೊಬ್ಬರು ಹೇಳಬೇಕು.</p>
<p class="Text">ಗೀತಾಪ್ರೆಸ್ಸಿನ ಸಂಸ್ಥಾಪಕರು ಮತ್ತು ಸಂಚಾಲಕರೂ ಆದ ಶ್ರೀಜಯದಯಾಲಜೀ ಗೋಯಂದಕಾ ಎಂಬವರು ಒಂದು ಸಾರಿ ಹೀಗೊಂದು ಮಾತನ್ನು ಹೇಳಿದರು- ಹಣ ಸಂಪಾದಿಸುವುದನ್ನು ನಾವು ಕಠಿಣವೆಂದು ತಿಳಿಯುವುದಿಲ್ಲ, ಒಳ್ಳೆಯ ಕೆಲಸದಲ್ಲಿ ತೊಡಗಿಸುವುದನ್ನು ಕಠಿಣವೆಂದು ತಿಳಿಯುತ್ತೇವೆ. ಬೇರೆ ಬಂಧು-ಬಾಂಧವರೂ ಅಡ್ಡಿ ಮಾಡುತ್ತಾರೆ. ಆಂತರಿಕ ಲೋಭವೂ ಸಹ, ಇಷ್ಟೊಂದು ಖರ್ಚು ಮಾಡುವ ಅವಶ್ಯಕತೆಯೇನು? ಇಷ್ಟರಿಂದಲೇ ಕೆಲಸ ನಡೆದು ಹೋಗುತ್ತದೆ- ಎಂದು ಅಡ್ಡಿ ಪಡಿಸುತ್ತದೆ. ಹಣದಿಂದ ಏನು ಮಾಡುವೆವೋ ಎಂದು ಯೋಚಿಸುವುದೇ ಇಲ್ಲ. ಬಿಟ್ಟು ಸತ್ತುಹೋಗುವುದಾದರೆ ಹತ್ತೋ-ಇಪ್ಪತ್ತೋ ಸಾವಿರ ಕಡಮೆ ಬಿಟ್ಟು ಸಾಯುವಿರಿ. ಇದಿಷ್ಟೇ ಆಗುತ್ತದೆ; ಮತ್ತಿನ್ನೇನಾಗುವುದು? ಎಲ್ಲಾ ಖರ್ಚಾಗಿ ಹೋಗುವುದು. ದರಿದ್ರರಾಗಿ ಹೋಗುವೆವು ಎಂದೇನೂ ಇಲ್ಲ. ಯಾವ ಹಣ ಇಲ್ಲಿಯೇ ಇರುವುದೋ ಅಥವಾ ಬಂದು ಹೊರಟು ಹೋಗುವುದೋ, ಅದರಿಂದ ಯಾವ ಪುಣ್ಯವೂ ಬರುವುದಿಲ್ಲ, ಅದರಿಂದ ಅಂತಃಕರಣ ನಿರ್ಮಲವಾಗುವುದೂ ಇಲ್ಲ. ಆದರೆ ಅತ್ಯುತ್ತಮವಾದ ಕೆಲಸಕ್ಕಾಗಿ ಹಣವನ್ನು ಖರ್ಚುಮಾಡಿದರೆ, ಚಿತ್ತ ಪ್ರಸನ್ನವಾಗುವುದು, ಪುಣ್ಯಲಭಿಸುವುದು, ಸಂತೋಷವುಂಟಾಗುವುದು, ಇಷ್ಟು ಹಣ ಒಳ್ಳೆಯ ಕೆಲಸಕ್ಕೆ ಉಪಯೋಗವಾಯಿತೆಂದು ತೃಪ್ತಿಯಾಗುವುದು. ಈಗ ಇನ್ನುಳಿದಿರುವುದನ್ನು ಒಳ್ಳೆಯ ಕೆಲಸದಲ್ಲಿ ಹೇಗೆ ವಿನಿಯೋಗಿಸಲಾಗುವುದು ಎಂದು ಆಲೋಚಿಸಬೇಕು.</p>
<p class="Text">ವಾಸ್ತವವಾಗಿಯೂ ವಸ್ತುವಿಗೆ ಮಹತ್ತ್ವವಿಲ್ಲ; ಅದರ ಉಪಯೋಗಕ್ಕೆ ಮಹತ್ತ್ವವಿದೆ. ಎಷ್ಟೊಂದು ವಸ್ತುಗಳು ಹತ್ತಿರವಿದ್ದರೂ, ಅವುಗಳ ಉಪಯೋಗ ಪಡೆಯದಿದ್ದರೆ, ಅವು ಯಾವ ಕೆಲಸಕ್ಕೆ? ನಾನು ಈ ಮೊದಲಿಗೇ ನಿಮಗೆ ಹೇಳಿರು ವಂತೆ, ಒಬ್ಬ ಮನುಷ್ಯ ಪೆಟ್ಟಿಗೆಯಲ್ಲಿ ಬಂಗಾರವನ್ನು ತುಂಬಿಟ್ಟಿದ್ದಾನೆ ಮತ್ತು ನಾವು ಒಂದು ಪೆಟ್ಟಿಗೆಯಲ್ಲಿ ಕಲ್ಲು ತುಂಬಿಟ್ಟಿದ್ದೇವೆ. ಎರಡರ ಭಾರವೂ ಸಮಾನವಾಗಿದೆ. ಖರ್ಚು ಮಾಡಿದರೆ ಚಿನ್ನ ಉತ್ಕೃಷ್ಟವಾಗಿದೆ, ಆದರೆ ಖರ್ಚು ಮಾಡದೇ ಹೋದರೆ ಚಿನ್ನ ಮತ್ತು ಕಲ್ಲುಗಳ ಭಾರದಲ್ಲಿ ಏನು ವ್ಯತ್ಯಾಸ? ಉಪಯೋಗಕ್ಕೆ ತಂದುಕೊಂಡರೆ ಚಿನ್ನ ಬಹಳ ಬೆಲೆಯುಳ್ಳದ್ದು, ಕಲ್ಲು ಬೆಲೆಯುಳ್ಳದ್ದಲ್ಲ, ಪರಂತು ಕೆಲಸಕ್ಕೆ ಉಪಯೋಗಮಾಡಿಕೊಳ್ಳದಿದ್ದರೆ ಪಕ್ಕದಲ್ಲಿ ಬಂಗಾರ ಬೇಕಾದರೂ ಇರಲಿ, ಕಲ್ಲುಬೇಕಾದರೂ ಇರಲಿ ಎನು ವ್ಯತ್ಯಾಸ? ಹೌದು! ಇಷ್ಟು ವ್ಯತ್ಯಾಸವಂತೂ ಖಂಡಿತ ಉಂಟು. ಹತ್ತಿರ ಚಿನ್ನವಿರುವುದರಿಂದ, ಅದನ್ನು ಯಾರಾದರೂ ಕದ್ದುಕೊಂಡು ಬಿಟ್ಟಾರು, ಯಾರಿಗೂ ಗೊತ್ತಾಗದಂತಿರಲಿ ಎಂಬ ಚಿಂತೆ ಅಧಿಕವಾಗಿಹೋಗುತ್ತದೆ. ಮನಸ್ಸಿನಲ್ಲಿ ಚಿಂತೆ ಮತ್ತು ವ್ಯಾಕುಲತೆ ಉಂಟಾಗುವುದರ ಹೊರತು ಮತ್ತೇನು ಹಿತವಾಗುವುದು? ಈ ಮಾತುಗಳನ್ನು ನೀವು ಗಾಢವಾಗಿ ಯೋಚಿಸಿ, ಶಾಂತಿಯಿಂದ, ನಿಷ್ಟಕ್ಷಪಾತವಾಗಿ ಸರಿಯಾದ ರೀತಿಯಲ್ಲಿ ತಿಳಿದುಕೊಳ್ಳಿರಿ.</p>
<p class="Text para-style-override-2">ಸಜ್ಜನರೇ! ಸಮಯ ಬಹು ವೇಗವಾಗಿ ಓಡುತ್ತಿದೆ, ಮೃತ್ಯು ಸಮೀಪಕ್ಕೆ ಬರುತ್ತಾ ಇದೆ. ಒಂದು ದಿನ ಎಲ್ಲಾ ಪದಾರ್ಥಗಳೊಡನೆ ಸಂಬಂಧ ಸಟ್ಟನೆ ಮುರಿದುಬೀಳುವುದು. ಆದುದರಿಂದ ಬಹಳ ಜಾಗರೂಕತೆಯಿಂದ ಸಮಯವನ್ನು ಮತ್ತು ಹಣವನ್ನು ಅತ್ಯುತ್ತಮವಾದ ಕೆಲಸಗಳಲ್ಲಿ ತೊಡಗಿಸಬೇಕು.<span></span></p>


<p class="Page-Break"> </p>
<p class="Chapter-Heading" id="toc_marker-7">5. ದೊರೆತಿರುವ ಸಾಮಗ್ರಿ ನಮ್ಮದಲ್ಲ</p>
<p class="Text">ಯಾವ ವ್ಯಕ್ತಿಗಳ ಮತ್ತು ವಸ್ತುಗಳ ಜೊತೆ ನಾವಿರುತ್ತೇವೆಯೋ, ಅವರು ನಮ್ಮೊಡನೆ ಪ್ರತಿಕ್ಷಣವೂ ಇರುವರು ಎಂಬ ಮಾತೇ ಇಲ್ಲ ಮತ್ತು ನಾವು ಅವರೊಡನೆ ಪ್ರತಿಕ್ಷಣ ಇರುವೆವು ಎಂಬ ಮಾತೂ ಸಹ ಇಲ್ಲ-ಇದು ಪ್ರತ್ಯಕ್ಷ ಅನುಭವದ ಮಾತಾಗಿದೆ. ಇಷ್ಟೇ ಅಲ್ಲ, ಶರೀರದೊಡನೆ ನಾವು ಸದಾ ಇರುವೆವು ಮತ್ತು ಶರೀರ ನಮ್ಮೊಡನೆ ಸದಾ ಇರುವುದು ಎಂಬುದಾಗಿಯೂ  ಇಲ್ಲ. ಈ ಮಾತಿನ ಬಗ್ಗೆ ಚೆನ್ನಾಗಿ ಆಲೋಚಿಸಬೇಕು. ಇವು ನಮ್ಮೊಡನೆ ಸದಾ ಇರಲಾರವು ಮತ್ತು ನಾವು ಇವುಗಳೊಡನೆ ಸದಾ ಇರಲಾರೆವು ಅಂದಾಗ ಇವುಗಳ ಆಶ್ರಯದಿಂದ ಎಷ್ಟು ದಿನ ಕೆಲಸ ನಡೆದೀತು? ಇದಾದರೋ ನಮ್ಮ ಮುಂದೆ ಕಾಣುವುದರ ಮಾತಾಯಿತು. ಆದರೆ ಯಾವ ಪರಮಾತ್ಮನಿದ್ದಾನೋ, ಯಾರ ವಿಷಯವಾಗಿ ನಾವು ಶಾಸ್ತ್ರಗಳಲ್ಲಿ, ಸಂತರಿಂದ ಕೇಳಿದೆವೋ, ಆ ಪರಮಾತ್ಮನು ಸದಾ ನಮ್ಮೊಡನಿದ್ದನು, ಇದ್ದಾನೆ ಮತ್ತು ಸದಾ ಜೊತೆಯಲ್ಲಿರುವನು. ಕೇವಲ ಸಾಂಸಾರಿಕ ವಸ್ತುಗಳ ಕಡೆಗೇ ದೃಷ್ಟಿಯಿರುವುದರಿಂದ ಆ ಪರಮಾತ್ಮನನ್ನು ಗುರುತಿಸಲಾರೆವು, ಅವನನ್ನು ನೋಡಲಾರೆವು. ನಾವು ಈ ನಶ್ವರವಾದ ವಸ್ತುಗಳಿಂದ ವಿಮುಖರಾದರೆ ಪರಮಾತ್ಮನ ದರ್ಶನವಾಗುವುದು. ವಿಮುಖರಾಗುವುದು ಎಂದರೇನು? ಇವುಗಳಿಂದ ಸುಖಪಡೆಯುವುದನ್ನು ತ್ಯಜಿಸುವುದು, ಇವುಗಳನ್ನು ಇತರರ ಸೇವೆಯಲ್ಲಿ ತೊಡಗಿಸುವುದು. ವಸ್ತುಗಳನ್ನು ಪರರ ಹಿತಕ್ಕಾಗಿ ಖರ್ಚು ಮಾಡಬೇಕು ಮತ್ತು ಜನರಿಗೆ ಸುಖವನ್ನುಂಟು ಮಾಡಬೇಕು, ನೆಮ್ಮದಿಗೊಳಿಸಬೇಕು ಅವರಿಗೆ ಹಿತವನ್ನು ಮಾಡಬೇಕು. ನಮ್ಮ ಬಳಿ ಎಷ್ಟು ವಸ್ತುಗಳಿವೆಯೋ ಅವುಗಳಿಂದ ಪರರ ಸೇವೆ ಮಾಡಬೇಕು-ಎಂಬ ಭಾವನೆ ಮಾಡಿಕೊಳ್ಳಬೇಕು. ಸಂಗ್ರಹ ಮಾಡಬೇಕು, ನನ್ನ ಹತ್ತಿರ ಇಟ್ಟುಕೊಳ್ಳಬೇಕು ಎಂಬ ಭಾವವನ್ನೂ, ಇತರರ ಸೇವೆಯಲ್ಲಿ ತೊಡಗಿಸಬೇಕು ಎಂದು ಖಂಡಿತವಾಗಿ ಬದಲಿಸಬೇಕಾಗುತ್ತದೆ. ವಿಚಾರಮಾಡಿರಿ-ಹಣವನ್ನಂತೂ ಸದಾ ಜೊತೆಯಲ್ಲಿ ಇಟ್ಟುಕೊಳ್ಳಲಾರಿರಿ ಮತ್ತು ಈ ಹಣದ ಜೊತೆಯಲ್ಲಿ ನೀವೂ ಸದಾ ಇರಲಾರಿರಿ. ಹಣವಂತೂ ಸಂಗಡ ಹೋಗಲಾರದು, ಆದರೆ ಹಣವನ್ನು ಕೂಡಿಸಿಟ್ಟು ಕೊಳ್ಳಬೇಕೆಂಬ ನಿಮ್ಮ ಭಾವನೆಯು ಮರಣವಾದ ಮೇಲೆಯೂ ಸಹ ಜೊತೆಯಲ್ಲಿರುವುದು. ಹಣವನ್ನು ಇಟ್ಟುಕೊಳ್ಳಬೇಕೆಂಬ ಭಾವನೆಯು ಮಹಾನ್ ಪತನಕ್ಕೆ ದಾರಿಮಾಡಿಕೊಡುವಂತಹುದು ಮತ್ತು ಸ್ವಭಾವವನ್ನೂ ಕೆಡಿಸು ವಂತಹುದಾಗಿದೆ.</p>
<p class="Text">ಹಣವು ಇತರರಿಗೆ ಹಿತಮಾಡುವುದಕ್ಕಾಗಿಯೇ ಇದೆ, ಸೇವೆ ಮಾಡುವುದಕ್ಕಾಗಿಯೇ ಇದೆ-ಎಂದು ಮನಸ್ಸನ್ನಿಟ್ಟುಕೊಂಡರೆ ಹಣವೆಲ್ಲಾ ಹೋಗಿ ಬಿಡುವುದಿಲ್ಲ. ಸೇವೆಗಾಗಿ ಎಷ್ಟೆಷ್ಟು ಖರ್ಚು ಮಾಡುವಿರೋ, ಅಷ್ಟು ಮಾತ್ರ ಖರ್ಚಾಗುವುದು ಮತ್ತು ಹತ್ತಿರವಿದ್ದರೂ ಸಹ ತೊಂದರೆ ಕೊಡುವುದಿಲ್ಲ. ಹೇಗೆಂದರೆ, ಅಧಿಕ ಮಾಸದಲ್ಲಿ ದಾನ ಕೊಡುವುದಕ್ಕಾಗಿ ತಾಯಂದಿರು ತಟ್ಟೆ, ಲೋಟ, ಬಟ್ಟಲು, ಆಸನ, ಛತ್ರಿ, ಬಟ್ಟೆ ಇತ್ಯಾದಿ ವಸ್ತುಗಳನ್ನು ಸಂಗ್ರಹಿಸಿಕೊಳ್ಳುತ್ತಾರೆ, ಇವು ದಾನ ಕೊಡುವುದಕ್ಕಾಗಿಯೇ ಹೊರತು ತಮ್ಮ ಉಪಯೋಗಕ್ಕೆಂದು ಅಲ್ಲ. ಮರೆತು ಯಾವ ಹುಡುಗನಾದರೂ ಅಲ್ಲಿಂದ ಯಾವ ವಸ್ತುವನ್ನಾದರು ತೆಗೆದುಕೊಂಡು ಬಂದರೆ ಬೇಡ! ಬೇಡ! ಎಂದು ಹೇಳುತ್ತಾರೆ. ಇದನ್ನು ಅಲ್ಲಿಯೇ ಇಟ್ಟುಬಿಡು; ಇದು ನಿನ್ನ ಉಪಯೋಗಕ್ಕಾಗಿಯಲ್ಲ, ಇದು ಕೊಡುವುದಕ್ಕಾಗಿ ಇಟ್ಟಿದೆ. ಈ ಪ್ರಕಾರ ಕೊಡುವ ಅರ್ಥಾತ್ ಕೊಡಬೇಕೆಂಬ ಭಾವನೆಯುಂಟಾಗುವುದರಿಂದ ಆ ಪದಾರ್ಥಗಳ ಬಗ್ಗೆ ಮಮತೆಯಿರುವುದಿಲ್ಲ. ಇದೇ ರೀತಿ ಇಲ್ಲಿ ನಮಗೆ ಎಷ್ಟು ವಸ್ತುಗಳು ಸಿಕ್ಕಿವೆಯೋ, ಅವೆಲ್ಲವೂ ಸೇವೆ ಮಾಡುವುದಕ್ಕಾಗಿಯೇ ಸಿಕ್ಕಿವೆ, ಅವು ನಮ್ಮದಲ್ಲ, ಸೇವೆಗಾಗಿಯೇ ಇವೆ- ಈ ರೀತಿಯಲ್ಲಿ ಕೇವಲ ಭಾವನೆ ಬದಲಾಗಬೇಕು. ಇದರಲ್ಲಿ ನಿಮ್ಮ ಒಂದು ಕವಡೆ, ಒಂದು ಪೈಸೆಯೂ ಸಹ ನಷ್ಟವಾಗುವುದಿಲ್ಲ. ಸೇವೆಯಲ್ಲಿ ಎಷ್ಟು ಸೇರಬೇಕೋ ಅಷ್ಟು ಸೇರಿಹೋಗುವುದು, ಉಳಿದದ್ದು ಪುನಃ ಸೇರುವುದು. ಹಾಗೆ ವಿನಿಯೋಗವಾಗಲಿ ಅಥವಾ ಆಗದಿರಲಿ, ನಿಮ್ಮ ಕೆಲಸಕ್ಕೆ ಉಪಯೋಗಿಸಿಕೊಳ್ಳಬೇಡಿ. ಜೀವನೋಪಯೋಗಕ್ಕೆ ಮಾತ್ರ ಪ್ರಸಾದರೂಪದಿಂದ ತೆಗೆದುಕೊಂಡರೆ ಸಾಕು.</p>
<p class="Shlok">ತುವ್ಹಹಿ ನಿಬೇದಿತ ಭೋಜನ ಕರಹೀ । ಪ್ರಭು ಪ್ರಸಾದ ಪಟ ಭೂಷನ ಧರಹೀ ॥</p>
<p class="TXT-Right">(ಮಾನಸ. 2/129/1)</p>
<p class="Text">ಸರ್ವಸ್ವವನ್ನೂ ಭಗವಂತನಿಗೆ ಅರ್ಪಣೆ ಮಾಡಿದೆವು. ಈಗ ಇದರಿಂದ ಯಾವ ಭೋಜನ ಪಡೆಯುವೆವೋ, ಬಟ್ಟೆ ತೆಗೆದುಕೊಳ್ಳುವೆವೋ, ಅದನ್ನು ಪ್ರಸಾದರೂಪದಿಂದ ತೆಗೆದುಕೊಳ್ಳೋಣ. ಯಾವ ಮನೆಯಲ್ಲಿರುವೆವೋ, ಅದು ನಮ್ಮದಲ್ಲ, ಪರಮಾತ್ಮನ ಪ್ರಸಾದವಾಗಿದೆ. ಪ್ರಸಾದದಲ್ಲಿ ರುಚಿಯನ್ನು ನೋಡಲಾಗದು, ವಿಲಾಸತೆಯನ್ನು ನೋಡಲಾಗದು, ಸುಖ-ಸೌಕರ್ಯವನ್ನು ನೋಡಲಾಗದು. ಕೇವಲ ಪ್ರಸಾದದ ಸೇವನೆ ಮಾಡಬೇಕು. ಪ್ರಸಾದವನ್ನು ತೆಗೆದುಕೊಳ್ಳುವುದರಲ್ಲಿಯೂ ಸಹ ಮಾಹಾತ್ಮೆಯಿರುವುದು ಮತ್ತು ಇತರರಿಗೆ ಕೊಡುವುದರಿಂದ ಯಾವುದೇ ವ್ಯತ್ಯಾಸವಾಗದು. ಯಾರಾದರೂ ಭಗವಂತನಿಗೆ ನೈವೇದ್ಯ ಸಮರ್ಪಿಸಿದರೆ ಆ ಪದಾರ್ಥಗಳು ಇದ್ದಷ್ಟೇ ಇರುವುವು ಉದ್ದಿನಕಾಳಿನಷ್ಟೂ ಕಡಮೆಯಾಗದು. ಪರಂತು ಅವು ಪರಮ ಪವಿತ್ರವಾಗುವವು. ದೊಡ್ಡ-ದೊಡ್ಡ ಶ್ರೀಮಂತರೂ ಸಹ ಕೈಚಾಚುವರು ಮತ್ತು ಪ್ರಸಾದದ ಕಣ ಮಾತ್ರದಷ್ಟು ಸಿಕ್ಕವುದರಿಂದ ಪ್ರಸನ್ನರಾಗಿಬಿಡುವರು. ಇದಕ್ಕೆ ಕಾರಣವೇನು? ಅದು ಭಗವಂತನ ಪ್ರಸಾದ!</p>
<p class="Text">ದೊರೆತ ಎಲ್ಲಾ ವಸ್ತುಗಳನ್ನೂ ನೀವು ಭಗವಂತನದೆಂದು ಭಾವಿಸಿಕೊಳ್ಳಿರಿ, ಇದು ಸತ್ಯವಾದ ವಿಷಯ. ಜೊತೆಯಲ್ಲಿ ತೆಗೆದುಕೊಂಡುಬಂದಿಲ್ಲ, ತೆಗೆದುಕೊಂಡು ಹೋಗಲಾರಿರಿ, ಇಟ್ಟು ಕೊಳ್ಳಲಾರಿರಿ, ಅವುಗಳ ಸಂಗಡ ಇರಲಾರಿರಿ. ಇವುಗಳಾದರೋ ಪರಮಾತ್ಮನವು. ಆದುದರಿಂದ ಪರಮಾತ್ಮಾ! ನಿನ್ನ ವಸ್ತು ನಿನಗೇ ಅರ್ಪಣೆ, ಎಂದು ಪ್ರಾಮಾಣಿಕತೆಯಿಂದ ಭಗವಂತನಿಗೆ ಅರ್ಪಿಸಿಬಿಡಿರಿ. ಎಂತಹ ಉತ್ತಮ ವಿಚಾರ! ಕ್ಷಣಮಾತ್ರದಲ್ಲಿ ನಿರ್ಲಿಪ್ತತೆ. ನಿರ್ವಹಣೆಗೆ ಮಾತ್ರ ಪ್ರಸಾದ ತೆಗೆದುಕೊಳ್ಳೋಣ, ತೆಗೆದುಕೊಳ್ಳದಿದ್ದರೆ ಭಗವಂತನ ಸೇವೆ ನಡೆಯುವುದು ಹೇಗೆ? ಸರ್ವಸ್ವವೂ ಭಗವಂತನದೆಂದು ಭಾವಿಸಿಕೊಂಡರೆ ಏನೇನೂ ವ್ಯತ್ಯಾಸವುಂಟಾಗುವುದಿಲ್ಲ. ನಿಮ್ಮ ಬಳಿಯಲ್ಲಿ ವಸ್ತುಗಳು ಇದ್ದದ್ದು-ಇದ್ದಂತೆಯೇ ಇರುವುವು, ಕುಟುಂಬವು ಇದ್ದಹಾಗೆಯೇ ಇರುವುದು, ಮನೆಯೂ ಇದ್ದಂತೆಯೇ ಇರುವುದು. ಶರೀರವು ಇದ್ದಂತೆಯೇ ಇರುವುದು. ಆದರೆ ಕೂಡಲೇ ನಿಮಗೆ ಶ್ರೇಯಸ್ಸುಂಟಾಗುವುದು. ಇಲ್ಲದಿದ್ದರೆ ಆ ವಸ್ತುಗಳನ್ನು ತನ್ನದೆಂದು ಭಾವಿಸಿಕೊಳ್ಳುವುದರಿಂದ ಬಂಧನವುಂಟಾಗುವುದು ಅಲ್ಲದೆ ನಿಮ್ಮ ಬಳಿಯಲ್ಲಿ ಏನೇನೂ ಉಳಿಯುವುದಿಲ್ಲ.</p>
<p class="Text">ನೀವು ಬುದ್ಧಿವಂತಿಕೆಯಿಂದ ಸ್ವಲ್ಪ ಯೋಚಿಸಿರಿ. ತನಗಾಗಿ ಏನೂ ಖರ್ಚುಮಾಡದೆ ಶ್ರೇಯಸ್ಸಾಗುವುದು, ಎಷ್ಟು ಒಳ್ಳೆಯ ಮಾತು! ಖರ್ಚಾಗುವುದಂತೂ ಖರ್ಚಾಗಿಯೇ ಹೋಗುತ್ತದೆ. ನಷ್ಟವಾಗುವುದು ಆಗಿಯೇ ಹೋಗುವುದು. ದಿವಾಳಿಯಾಗುವುದು ಆಗಿಯೇ ಬಿಡುವುದು. ಎಷ್ಟೇ ಜಿಪುಣತೆ ಬೇಕಾದರೂ ಮಾಡಿ, ಏನು ಉಳಿಯಬಲ್ಲದು? ಶರೀರದೊಡನೆ ಎಷ್ಟೇ ಮೋಹವಿಟ್ಟುಕೊಳ್ಳಿ, ಶರೀರವನ್ನು ಇಟ್ಟುಕೊಳ್ಳಲು ಸಾಧ್ಯವೇನು? ಇಟ್ಟುಕೊಳ್ಳಲಸಾಧ್ಯ. ಆದುದರಿಂದ ಈ ವಸ್ತುಗಳನ್ನು ಭಗವಂತನದೆಂದೇ ಭಾವಿಸಿಕೊಳ್ಳಿರಿ. ಈಗ ನಷ್ಟವಾದರೆ ಭಗವಂತನದೇ, ಲಾಭವಾದರೂ ಭಗವಂತನದೇ. ನಾವೇಕೆ ಅಳಬೇಕು? ನಾವೇಕೆ ದುಃಖಪಡಬೇಕು? ಈ ವಸ್ತುಗಳೆಲ್ಲಾ ಭಗವಂತನವೇ ಆಗಿವೆ. ಅಂತರಂಗದಿಂದ ಭಗವಂತನದೆಂದೇ ಒಪ್ಪಿಕೊಂಡರೆ ನಿಮಗೇನು ನಷ್ಟವಾಗುತ್ತದೆ? ನಿಮಗೇನು ಹಾನಿಯಾಗುತ್ತದೆ?</p>
<p class="Text">ಖರ್ಚೇನೂ ಆಗಲೇ ಇಲ್ಲ ಮತ್ತು ನಾವು ಸಂತುಷ್ಟರಾದೆವು. ಏನಾಗಬೇಕೋ ಅದು ಆಗೇ-ಆಗುವುದು; ಯಾವುದಿರಬೇಕೋ ಅದು ಇದ್ದೇ ಇರುವುದು; ಯಾವುದು ಹೋಗಬೇಕೋ ಅದು ಹೋಗಿಯೇ ಹೋಗುವುದು, ಇದರಲ್ಲಿ ಏನೂ ಯಾವ ವ್ಯತ್ಯಾಸವುಂಟಾಗುವುದಿಲ್ಲ. ಕೇವಲ ಇದು ಭಗವಂತನ ವಸ್ತುವೆಂಬ ಭಾವದಿಂದ ಭಗವಂತನಿಗೆ ಅರ್ಪಣೆಮಾಡಿಬಿಡಿ.</p>
<p class="Text">ನಿಮ್ಮ ಮನೆಯಲ್ಲಿ ಹೆಣ್ಣು-ಮಗು ಹುಟ್ಟಿದರೆ, ಈ ಹುಡುಗಿಯಾದರೋ ಬೇರೆ ಮನೆಗೆ ಹೋಗುವಳು ಎಂದು ನೀವು ಮೊದಲಿನಿಂದಲೇ ತಿಳಿದುಕೊಳ್ಳುವಿರಿ. ಮನೆಯಲ್ಲಿ ಅಣ್ಣ-ತಂಗಿ, ಅಕ್ಕ-ತಮ್ಮ ತಮ್ಮ-ತಮ್ಮಲ್ಲಿ ಜಗಳವಾಡುತ್ತಿದ್ದರೆ- ‘ಲೋ, ಅಕ್ಕ-ತಂಗಿಯರೊಡನೆ ಏಕೆ ಜಗಳವಾಡುವೆ, ಇವರು ತಮ್ಮ ಮನೆಗೆ ಹೊರಟು-ಹೋಗುವರು’ - ಎಂದು ಹುಡುಗರಿಗೆ ಹೇಳುತ್ತಾರೆ. ಅದರಂತೆಯೇ ನೀವು ಕೃಪೆಮಾಡಿ ಸಿಕ್ಕಿರುವಷ್ಟು ಸಂಪತ್ತನ್ನೂ ಮಗಳಂತೆ ಭಾವಿಸಿಕೊಳ್ಳಿರಿ, ತೊಂದರೆಯೇನು? ಈಗ ಸೋದರಿಯಂತೂ ತನ್ನ ಮನೆಗೇ ಹೋಗುವಳು, ನಿಮ್ಮ ಹತ್ತಿರವೇನು ಇರುವುದಿಲ್ಲ. ಮಗಳು ಮನೆಯಲ್ಲಿ ಎಲ್ಲಿಯ ತನಕ ಇರುವಳು, ಹೇಳಿ? ಶರೀರ, ಸಂಪತ್ತು, ಮನೆ, ಪರಿಹಾರ ಇತ್ಯಾದಿಗಳೆಲ್ಲವೂ ಭಗವಂತನ ಮಗಳು, ಇದು ತನ್ನ ಮನೆಗೆ ಹೋಗುವುದೆಂದು ತಿಳಿದುಕೊಳ್ಳಿರಿ.</p>
<p class="Text para-style-override-2">ಹುಡುಗಿಯೇನೋ ತನ್ನ ಮನೆಗೆ ಹೋಗುವಳು ಎಂಬ ಭಾವವುಂಟಾ ಗುವುದರಿಂದ ಹುಡುಗನಲ್ಲಿ ಎಷ್ಟು ಮಮತೆಯಿರುವುದೋ, ಅಷ್ಟು ಹುಡುಗಿಯಲ್ಲಿರುವುದಿಲ್ಲ. ಹುಡುಗನಿಗೆ ಕಾಯಿಲೆ ಬಂದರೆ ಬಹಳ ಪ್ರಭಾವಬೀರುತ್ತದೆ, ಹುಡುಗಿ ಕಾಯಿಲೆಗೊಳಗಾದರೆ ಅಷ್ಟು ಪ್ರಭಾವವುಂಟಾಗುವುದಿಲ್ಲ. ಏಕೆಂದರೆ ಇವಳು ತನ್ನವಳಲ್ಲ. ತನ್ನವನೆಂದು ಭಾವಿಸುವ ಮಗನು ನಿಮ್ಮೆಲ್ಲಾ ಸಂಪತ್ತುಗಳಿಗೂ ಯಜಮಾನನಾಗುತ್ತಾನೆ. ಯಾರು ನಿಮ್ಮ ಮಗನಲ್ಲವೋ, ಯಾರನ್ನು ನೀವು ನನ್ನವನಲ್ಲವೆಂದು ತಿಳಿದುಕೊಳ್ಳುವಿರೋ, ಅವನು ಯಜಮಾನನಾಗುವುದಿಲ್ಲ. ತನ್ನವನಾದವನು ಯಜಮಾನನಾಗುತ್ತಾನೆ ಮತ್ತು ಅಂತ್ಯದಲ್ಲಿ ಅವನೇ ತಲೆಬೋಳಿಸಿ ಕೊಳ್ಳುತ್ತಾನೆ. ಮಗಳು ಯಜಮಾನಗಳಾಗುವುದೂ ಇಲ್ಲ, ತಲೆಬೋಳಿಸಿಕೊಳ್ಳುವುದೂ ಇಲ್ಲ. ಆದುದರಿಂದ ಎಲ್ಲಾ ಸಂಪತ್ತು, ಪರಿವಾರ ಮುಂತಾದವನ್ನು ಭಗವಂತನದ್ದೆಂದು ತಿಳಿದುಕೊಳ್ಳಿರಿ, ಇಲ್ಲದೇ ಹೋದಲ್ಲಿ ಅವನು ಯಜಮಾನನೂ ಆಗುವನು ಮತ್ತು ನಿಮ್ಮನ್ನು ದುರ್ದೆಶೆಗೂ ತಳ್ಳುವನು, ಇದರಲ್ಲಿ ಏನೂ ಹಿತಕರವಾಗುವುದಿಲ್ಲ, ಭಗವಂತನದೇ ಎಲ್ಲಾ ಎಂದು ತಿಳಿದುಕೊಂಡರೆ ಏನೇನೂ ನಷ್ಟವಾಗದು ಮತ್ತು ಬಹು ಭಾರಿ ಲಾಭವೇ ಉಂಟಾಗುವುದು.<span></span></p>


<p class="Page-Break"> </p>
<p class="Chapter-Heading" id="toc_marker-8">6. ಸಿಕ್ಕಿರುವ ಮತ್ತು ನೋಡಿರುವ — ಪ್ರಪಂಚ</p>
<p class="Text">ಪ್ರಪಂಚದ ಎರಡು ವಿಭಾಗವನ್ನು ನಾವು ನೋಡುತ್ತೇವೆ — ಒಂದು ನಮಗೆ ಸಿಕ್ಕಿರುವುದು, ಆ ವಿಭಾಗವನ್ನು ನಾವು ನಮ್ಮದೆಂದು ತಿಳಿಯುತ್ತೇವೆ. ಮತ್ತೊಂದು ವಿಭಾಗವು ನಮಗೆ ಸಿಕ್ಕಿರುವುದಿಲ್ಲ, ಆದರೆ ಕಂಡುಬರುತ್ತದೆ. ನೋಡಿರುವುದು ಸಿಕ್ಕಿರುವುದಿಲ್ಲ ಮತ್ತು ಸಿಕ್ಕಿರುವುದು ಇರುವುದಿಲ್ಲ. ಹೀಗೆ ದೊರೆತಿರುವುದರೊಡನೆ ನಾವು ಇರುವುದಿಲ್ಲ ಮತ್ತು ಅದು ನಮ್ಮೊಡನೆ ಇರುವುದಿಲ್ಲ-ಇದು ನಮ್ಮ ಅನುಭವ. ಅಂದಮೇಲೆ ನಾವು ಯಾರ ಭರವಸೆಯಿಂದ ಕುಳಿತಿದ್ದೇವೆ. ಯಾರ ಆಧಾರದ ಮೇಲೆ ನಾವು ಇಲ್ಲಿ ಇರುತ್ತಿದ್ದೇವೆ? ಪರಮಾತ್ಮನೊಬ್ಬ ನಮಗೆ ಆಧಾರ. ಅವನ ಆಧಾರದಿಂದಲೇ ನಾವು ನೆಲಸಿದ್ದೇವೆ. ಯಾವುದು ಕಾಣಿಸುತ್ತದೋ ಮತ್ತು ಯಾವುದು ಸಿಕ್ಕಿದೆಯೋ, ಅದರ ಆಧಾರದ ಮೇಲೆ ನಾವು ಇರಲಾರೆವು. ಏಕೆಂದರೆ, ಕಾಣಿಸುವುದು ಸಿಗುವುದಿಲ್ಲ ಮತ್ತು ಸಿಕ್ಕಿರುವುದು ನಿಲ್ಲುವುದಿಲ್ಲ.</p>
<p class="Text">‘ಇದೆ’ — ಎಂಬ ರೂಪದಿಂದ ಪರಮಾತ್ಮನೊಬ್ಬ ಉಪಸ್ಥಿತನಾಗಿದ್ದಾನೆ, ಅವನಲ್ಲಿ ಅಂತರ್ಗತವಾಗಿ ಅರ್ಥಾತ್ ಅವನೊಳಗೇ ಈ ಪ್ರಪಂಚ ಕಾಣಿಸುತ್ತಾ ಇದೆ —</p>
<p class="Shlok">ಜಾಸು ಸತ್ಯತಾ ತೇ ಜಡ ಮಾಯಾ । ಭಾಸ ಸತ್ಯ ಇವ ಮೋಹ ಸಹಾಯಾ ॥</p>
<p class="TXT-Right">(ಮಾನಸ 1/117/4)</p>
<p class="Text">ಪರಮಾತ್ಮನ ಸತ್ತೆಯಿಂದಲೇ ಈ ಜಡ (ಅಸತ್) ಮಾಯೆಯು ಸತ್ಯದಂತೆ ಕಾಣಿಸುತ್ತದೆ. ಇದಕ್ಕೆ ಕಾರಣವೇನು? ‘ಮೋಹ ಸಹಾಯಾ’- ಮೂಢತೆಯ ಕಾರಣದಿಂದ ಅಸತ್-ಮಾಯೆಯು ಸತ್ಯವಾಗಿ ಕಾಣಿಸುತ್ತದೆ. ಸ್ವಲ್ಪ ತಿಳಿಯುತ್ತಾರೆ ಮತ್ತೆ ಸ್ವಲ್ಪ ತಿಳಿಯರು- ಈ ಅಪೂರ್ಣ ಜ್ಞಾನದ ಹೆಸರೇ ಮೂಢತನ, ಅಜ್ಞಾನ. ಕಿಂಚಿತ್ತೂ ತಿಳಿಯದಿರುವುದನ್ನು ಮೂಢತನ ಎಂದು ಹೇಳುವುದಿಲ್ಲ. ಅಂದರೆ, ಕಲ್ಲನ್ನು ನಾವು ಮೂಢ, ಮೂರ್ಖ ಎಂದು ಹೇಳುವುದಿಲ್ಲ. ಈ ಕಲ್ಲು ಬಹಳ ಮೂಢ, ದಡ್ಡ, ಅಜ್ಞಾನಿ ಎಂದು ಹೇಳುವುದಿಲ್ಲ. ಅಪೂರ್ಣ ತಿಳುವಳಿಕೆಯನ್ನು ಮೂಢತನ ಎಂದು ಹೇಳುತ್ತಾರೆ. ಪ್ರಪಂಚವು ಸತ್ಯವಾದುದಲ್ಲ- ಇದನ್ನು ನಾವು ತಿಳಿದಿದ್ದೇವೆ, ಆದರೂ ಸಹ ನಾವು ಅದನ್ನು ನಿಜವೆಂದು ಭಾವಿಸುತ್ತೇವೆ, ಇದೇ ಮೂಢತನ.</p>
<p class="Text">ಕೇಳಿದ ಮೇಲೆ, ಗ್ರಂಥಗಳನ್ನು ಓದಿದಮೇಲೆ ಮತ್ತು ವಿಚಾರ ಮಾಡಿದ ಮೇಲೆ, ಮೊದಲು ಈ ಪ್ರಪಂಚ ಇರಲೇ ಇಲ್ಲ ಮತ್ತು ಕೊನೆಗೆ ಇರುವುದೇ ಇಲ್ಲ, ಆದರೂ ಸಹ ಇದನ್ನು ‘ಇದೆ’ ಎಂದುತಿಳಿದುಕೊಂಡು ಇದರಲ್ಲಿ ರಾಗ-ದ್ವೇಷ ಮಾಡುತ್ತಾರೆ- ಇದು ಮೂಢತನದ ಪ್ರತಿಫಲವೆಂದು ಕಾಣುತ್ತದೆ. ಮೊದಲು ಇರಲಿಲ್ಲವಾದದ್ದು ಅಂತ್ಯದಲ್ಲಿಯೂ ಸಹ ಇರುವುದಿಲ್ಲ, ಅದನ್ನು ಮಧ್ಯದಲ್ಲಿಯೂ ಸಹ ‘ಇಲ್ಲ’ ಎಂದು ಅರಿತುಕೊಳ್ಳುವುದೇ ಜ್ಞಾನ, ಬೋಧ ಅರ್ಥಾತ್ ತಿಳುವಳಿಕೆ. ಹೇಗೆಂದರೆ, ಕನಸು ಕಾಣುವುದಕ್ಕಿಂತ ಮೊದಲು ಕನಸು ಇರಲಿಲ್ಲ ಮತ್ತು ನಿದ್ರೆಯಿಂದ ಉಚ್ಚೆತ್ತನಂತರವೂ ಸಹ ಸ್ವಪ್ನವಿರುವುದಿಲ್ಲ; ಆದುದರಿಂದ ಮಧ್ಯದಲ್ಲಿಯೂ ಸಹ ಸ್ವಪ್ನವಿಲ್ಲ, ಕೇವಲ ಕಾಣಿಸುತ್ತದೆ. ಯಾವುದು ಆದಿ ಮತ್ತು ಅಂತ್ಯದಲ್ಲಿ ಇಲ್ಲವೋ ಅದು ವರ್ತಮಾನದಲ್ಲಿ (ಈಗಲೂ) ಸಹ ಇರುವುದಿಲ್ಲ - ಇದು ಸದ್ಧಾಂತವಾಗಿದೆ.</p>
<p class="Text">ಈ ಪ್ರಪಂಚ ನಿರಂತರ ‘ಇಲ್ಲ’ ಎಂಬುದರಲ್ಲಿ ಹೋಗುತ್ತಾ ಇದೆ, ನಾಶದತ್ತ ನಡೆಯುತ್ತಿದೆ-ಎಂಬ ಮಾತು ಬಹಳ ವಿಶೇಷವಾಗಿ ಗಮನಿಸಬೇಕಾದದ್ದು. ಹೇಗೆಂದರೆ, ನಮ್ಮ ಬಾಲ್ಯ ಹೊರಟು ಹೋಯಿತು, ಈಗ ಇಲ್ಲ . ಎಷ್ಟು ಜೀವಿಗಳಿವೆಯೋ, ಅವುಗಳೂ ಸಹ ‘ಇಲ್ಲ’ ಎಂಬ ಕಡೆಗೇ ಹೋಗುತ್ತಾ ಇವೆ. ಇವುಗಳಲ್ಲಿ ಇಲ್ಲವೆಂಬದಿರುವುದೇ ಸತ್ಯ. ನಿನ್ನೆಯ ದಿನ ಇಂದಿಲ್ಲ, ‘ಇಲ್ಲ’ ಎಂಬುದರಲ್ಲಿ ಸೇರಿಹೋಯಿತು, ಅದರಂತಯೇ ಈಗಲೂ ನೀವು ಮತ್ತು ನಾವು ಇಲ್ಲಿ ಕುಳಿತಿದ್ದೇವೆ, ಈ ಸಮಯವೂ ಸಹ ‘ಇಲ್ಲ’ ಎಂಬುದರಲ್ಲಿ ಸೇರಿಹೋಗುತ್ತಾ ಇದೆ. ಇದನ್ನು ಹಿಂದಕ್ಕೆ ತರಲಾರೆವು. ಆದುದರಿಂದ ಇದರಲ್ಲಿ ‘ಇಲ್ಲ’ ಎಂಬುದೇ ತತ್ತ್ವವಾಯಿತು; ಆದರೆ ಮೂಢತನದ ಕಾರಣದಿಂದ ‘ಇದು’ ‘ಇದೆ’ ಎಂದು ಕಾಣುತ್ತದೆ. ಈ ‘ಇದೆ’ ಎಂಬುದು ಏಕೆ ಕಾಣಿಸುತ್ತದೆ? ಇದರಲ್ಲಿ ಒಂದು ಸತ್ಯ ಪರಮಾತ್ಮನಿದ್ದಾನೆ — ‘ಜಾಸು ಸತ್ಯತಾ ತೇ’. ಪರಮಾತ್ಮನಕಾರಣದಿಂದಲೇ ಇದರ ಇರುವಿಕೆ ಕಾಣಿಸುತ್ತದೆ. ಅಂದರೆ, ಹಗ್ಗವಿರುವುದರಿಂದಲೇ ಅದರಲ್ಲಿ ಭ್ರಮೆಯಿಂದ ಹಾವು ಕಾಣಿಸುತ್ತದೆ. ಹಗ್ಗವೇ ಇಲ್ಲದಿದ್ದರೆ ಹಾವು ಸಹ ಕಾಣಿಸದು.</p>
<p class="Text">ಪ್ರಪಂಚ ಮೊದಲು ಇರಲಿಲ್ಲ ಮತ್ತು ಪುನಃ ಇರುವುದಿಲ್ಲ ಎಂಬುದನ್ನು ನಾವು ತಿಳಿದುಕೊಂಡಿದ್ದೇವೆ, ಆದರೂ ಸಹ ಇದನ್ನು ಒಪ್ಪುವುದಿಲ್ಲ. ತಿಳಿದುಕೊಂಡಿರುವುದನ್ನೇ ಗೌರವಿಸೋಣ-ಇದು ತಿಳಿದುಕೊಂಡಿರುವುದರ ಮನ್ನಣೆಯಾಗಿದೆ. ಆದರೆ ಯಾವುದನ್ನು ತಿಳಿದಿರುತ್ತೇವೆಯೋ ಅದನ್ನು ಒಪ್ಪುವುದಿಲ್ಲ-ಇದು ತಿಳಿವಳಿಕೆಯರ ನಿರಾದರವಾಗಿದೆ. ಆದುದರಿಂದ ತಿಳಿದುದನ್ನು ಆದರಿಸೋಣ. ಈ ಪ್ರಪಂಚವೇನೂ ಸ್ಥಿರವಲ್ಲ, ಆದರೆ ಇದರಿಂದ ಲಾಭ ಪಡೆಯೋಣ. ಸಿಕ್ಕಿರುವ ಪದಾರ್ಥಗಳನ್ನು ಇತರರ ಸೇವೆಗೆ ತೊಡಗಿಸೋಣ — ಇದೇ ಲಾಭ ಪಡೆದುಕೊಳ್ಳುವುದು. ಕನ್ನಡಿಯಲ್ಲಿ ನಾವು ಮುಖ ನೋಡಿದರೆ ವಿರುದ್ಧವಾಗಿ ಕಾಣಿಸುತ್ತದೆ. ಅಂದರೆ, ನಮ್ಮ ಮುಖ ದಕ್ಷಿಣದ ಕಡೆಗಿದ್ದರೆ ಕನ್ನಡಿಯಲ್ಲಿ ನಮ್ಮ ಮುಖ ಉತ್ತರದ ಕಡೆಗೆ ಕಾಣಿಸುತ್ತದೆ. ನಮ್ಮ ಬಲಭಾಗ ಕನ್ನಡಿಯಲ್ಲಿ ಎಡಭಾಗವಾಗಿ ಹೋಗುತ್ತದೆ ಮತ್ತು ಎಡಭಾಗ ಕನ್ನಡಿಯಲ್ಲಿ ಬಲಭಾಗವಾಗಿ ಹೋಗುತ್ತದೆ. ಕನ್ನಡಿಯಲ್ಲಿ ವಿರುದ್ಧವಾಗಿ ಕಾಣಿಸುವಂತೆಯೇ ಈ ಪ್ರಪಂಚವೂ ವಿರುದ್ಧವಾಗಿ ಕಾಣಿಸುತ್ತದೆ. ಆದುದರಿಂದ ಲೋಭಕ್ಕೊಳಗಾಗಿ ಯಾರು ತಮಗಾಗಿಯೇ ಸಂಗ್ರಹ ಮಾಡಿಕೊಳ್ಳುವರೋ, ಅವರು ತಮ್ಮದೇ ಹಾನಿಮಾಡಿಕೊಳ್ಳುತ್ತಾರೆ. ಪರಂತು ವಿರುದ್ಧವಾಗಿ ಕಾಣಿಸುತ್ತದೆ-ಎಷ್ಟನ್ನು ತೆಗೆದುಕೊಳ್ಳುತ್ತಾರೆಯೋ, ಅಷ್ಟೇನೋ ಲಾಭ ಕಾಣಿಸುತ್ತದೆ ಮತ್ತು ಎಷ್ಟನ್ನು ಕೊಟ್ಟುಬಿಡುತ್ತಾರೆಯೋ, ಅಷ್ಟು ಹಾನಿ ಕಾಣಿಸುತ್ತದೆ. ಇದು ವಿರುದ್ಧವಾಗಿಯೇ ಕಾಣಿಸುತ್ತದೆ. ಈ ಕಾರಣದಿಂದ ಹೇಳಿದ ಮಾತು ಸಹ ಒಳ್ಳೆಯದೆನಿಸುವುದಿಲ್ಲ, ವಿರುದ್ಧವೆನಿಸುತ್ತದೆ. ಆದುದರಿಂದ ಕೊಟ್ಟದ್ದು ನಮ್ಮೊಡನೆ ಬರುತ್ತದೆ ಮತ್ತು ತೆಗೆದುಕೊಂಡದ್ದು ಇಲ್ಲೇ ಉಳಿದುಬಿಡುತ್ತವೆ- ಎಂದು ಹೇಳಿದೆ. ಆದರೂ ಸಹ ತೆಗೆದುಕೊಳ್ಳವುದಕ್ಕೇ ಪ್ರಯತ್ನಿಸುತ್ತಾರೆಯೇ ಹೊರತು ಕೊಡುವುದಕ್ಕಲ್ಲ! ನಮ್ಮ ಸ್ವಾರ್ಥ ಸಾಧನೆಯಾಗಲಿ ಎಂದು ಪ್ರಯತ್ನ ನಡೆಯುತ್ತದೆ, ಆದರೆ ಇತರರಿಗೆ ಕೊಡೋಣ, ಪರರಿಗೆ ಹಿತವನ್ನು ಮಾಡೋಣ, ಇತರರ ಸ್ವಾರ್ಥ ಸಿದ್ಧಮಾಡೋಣ ಎಂಬ ಪ್ರಯತ್ನ ನಡೆಯುವುದಿಲ್ಲ. ಇತರರ ಕೆಲಸ ಮಾಡುವುದು ಕೆಟ್ಟದೆನಿಸುತ್ತದೆ, ಇದು ವಿರುದ್ಧದ ಮಾತಾಯಿತು. ವಿರುದ್ಧವಾಗಿ ಕಾಣಿಸುವುದು ನಿಂತುಹೋಗಲಿ ಮತ್ತು ನೇರವಾಗಿ ಕಾಣಿಸತೊಡಗಲಿ-ಇದಕ್ಕಾಗಿಯೇ ನಾವುಗಳೆಲ್ಲರೂ ಇಲ್ಲಿ ಸೇರಿದ್ದೇವೆ.</p>
<p class="Text para-style-override-2">ಸಿಕ್ಕಿರುವುದು ಸ್ಥಿರವಾಗಿರುವುದಿಲ್ಲ ಮತ್ತು ಕಾಣಿಸುವುದೂ ಸ್ಥಿರವಾಗಿರುವುದಿಲ್ಲ. ಇದು ಸಿಕ್ಕಿರುವುದು ಮತ್ತು ಇದು ಕಾಣಿಸುತ್ತಿರುವುದು ಎಂಬುದೊಂದು ಭ್ರಮೆ. ಇವೆರಡೂ ಇರುವುದಿಲ್ಲ. ಇವುಗಳಲ್ಲಿ ಪರಿಪೂರ್ಣನಾಗಿರುವ ಪರಮಾತ್ಮನೊಬ್ಬನೇ ಇರುವನು. ಆ ಪರಮಾತ್ಮನನ್ನೇ ಆಶ್ರಯಿಸೋಣ ಅವನ ಭಜನೆಯನ್ನು ಮಾಡೋಣ, ಅವನನ್ನೇ ಆದರಿಸೋಣ, ಅವನ ಚಿಂತನೆಯನ್ನೇ ಮಾಡುವಂತಾಗಲಿ, ಆಗ ನಮ್ಮ ಉದ್ಧಾರವಾದೀತು. ಸಿಕ್ಕಿರುವ-ಮತ್ತು ನೋಡಿರುವುದರ ಲೋಭದಲ್ಲಿ ಸಿಕ್ಕಿಬಿದ್ದರೆ ಮೋಸ ಹೋಗುವೆವು.<span></span></p>


<p class="Page-Break"> </p>
<p class="Chapter-Heading" id="toc_marker-9">7. ಹಣದ ಲೋಭದ ನಿಂದೆ</p>
<p class="Text">ಅಂತರಂಗದ ಭಾವನೆಗೆ ಬಹಳ ಭಾರಿ ಮಹತ್ವವುಂಟು. ಒಬ್ಬ ಮನುಷ್ಯ ಬಾಹ್ಯ ಕ್ರಿಯೆಗಳನ್ನು ಮಾಡುತ್ತಾನೆ, ಶಾರೀರಿಕವಾಗಿ ಸೇವೆ ಮಾಡುತ್ತಾನೆ, ಇದಕ್ಕಿಂತಲೂ ಅಂತರಂಗದಲ್ಲಿರುವ ಭಾವಕ್ಕೇ ಹೆಚ್ಚಾದ ಮಹತ್ವವಿದೆ. ಮನುಷ್ಯನು ತನ್ನೊಳಗೆ ಹಣಕ್ಕೇ ಬಹಳ ಹೆಚ್ಚು ಮಹತ್ತ್ವ ಕೊಟ್ಟುಕೊಂಡಿರುವನು, ಇದು ದುಃಖದ ಮಾತಾಗಿದೆ. ನಿಜವಾಗಿ ಇದು ಅಷ್ಟು ಮಹತ್ವ ಕೊಡುವ ವಸ್ತು ಅಲ್ಲ. ಇದಕ್ಕಿಂತಲೂ ಶರೀರ ಬಹಳ ಮಹತ್ತ್ವಪೂರ್ಣವಾದದ್ದು. ಈ ಶರೀರದಿಂದ ಪರಿಶ್ರಮಪಟ್ಟು ಮಾಡಲಾಗುವ ಸೇವೆಯನ್ನು ರೂಪಾಯಿಗಳಿಂದ ಮಾಡಲಾಗುವುದಿಲ್ಲ. ಹಣವನ್ನು ತೊಡಗಿಸುವುದು ಅಷ್ಟೊಂದು ಮಹತ್ವವಲ್ಲ. ಪರಂತು ಇಂದು ಹಣದ ಲೋಭ ಬಹಳವಾಗಿದೆ. ಶರೀರದಿಂದ ಕಷ್ಟಪಟ್ಟು ಮಾಡುವರು, ಹಸಿದುಕೊಂಡೇ ಇರುವರು, ಎಲ್ಲಿಗಾದರೂ ಹೋಗಬೇಕಾದರೆ ಕಾಲು-ನಡಿಗೆಯಲ್ಲಿಯೇ ಹೋಗಿಬರುವರು, ಆದರೆ ಹಣ ಮಾತ್ರ ಖರ್ಚುಮಾಡುವುದಿಲ್ಲ. ಹಣದ ಬೆಲೆಯನ್ನು ಬಹಳ ಹೆಚ್ಚಿಸಿ ಬಿಟ್ಟಿದ್ದಾರೆ! ಹಣಕ್ಕೆ ಶರೀರಕ್ಕಿಂತಲೂ ಸಹ ಅಧಿಕ ಮಹತ್ತ್ವಕೊಟ್ಟುಬಿಟ್ಟಿದ್ದಾರೆ! ಶರೀರದಿಂದ ಪರಿಶ್ರಮ-ಪಟ್ಟು ಹಣವನ್ನು ಗಳಿಸಬಲ್ಲರು, ಆದರೆ ಹಣದಿಂದ ಶರೀರವನ್ನು ಪಡೆಯಲಾಗುವುದಿಲ್ಲ. ಲಕ್ಷ, ಹತ್ತು ಲಕ್ಷ, ಐವತ್ತು ಲಕ್ಷ ರೂಪಾಯಿಗಳನ್ನು ಕೊಟ್ಟರೂ ಸಹ ಅದಕ್ಕೆ ಪ್ರತಿಯಾಗಿ ಮನುಷ್ಯ-ಶರೀರ ಸಿಕ್ಕಲಾರದು. ಮೃತ್ಯು ಸಮಯದಲ್ಲಿ ಕೋಟ್ಯಾಂತರ ರೂಪಾಯಿಗಳನ್ನು ಸುರಿದರೂ ಕೂಡ ಮೃತ್ಯುವಿನಿಂದ ಬದುಕುಳಿಯಲಾರರು. ಪ್ರಪಂಚದ ಹಣವನ್ನೆಲ್ಲಾ ಕೊಟ್ಟುಬಿಟ್ಟರೂ ಸಹ ಒಂದುಗಳಿಗೆ ಮಾತ್ರವೂ ಬದುಕು ಸಿಕ್ಕಲಾರದು-ಎಂಥ ಬೆಳೆಯುಳ್ಳದ್ದು ಮಾನವ-ಶರೀರದ ಸಮಯ! ಅಂತಹ ಸಮಯವನ್ನು ಹೀಗೆಯೇ ಹಾಳುಮಾಡಿಬಿಡುತ್ತಾರೆ- ಇದಕ್ಕೆ ಸಮಾನವಾದ ಯಾವ ನಷ್ಟವೂ ಇಲ್ಲ. ಬೀಡಿ-ಸಿಗರೇಟ್ ಕುಡಿಯುವುದರಲ್ಲಿ, ಆಟ-ತಮಾಶೆ ನೋಡುವುದರಲ್ಲಿ, ಇಸ್ಪೀಟು-ಪಗಡೆ ಆಡುವುದರಲ್ಲಿ, ಮಾತಿನಲ್ಲಿ, ಹರಟೆ-ಹೊಡೆಯುವುದರಲ್ಲಿ, ಇತರರ ಬಗ್ಗೆ ಚರ್ಚೆ ಮಾಡುವುದರಲ್ಲಿ, ದೂಷಣೆ-ಹೊಗಳಿಕೆ ಮಾಡುವುದರಲ್ಲಿ, ಅತಿಯಾಗಿ ನಿದ್ರಿಸುವುದರಲ್ಲಿ ಸಮಯವನ್ನು ಕಳೆದು ಬಿಡುತ್ತಾರೆ, ಹೀಗೆ ಅತ್ಯಂತ ಭಾರಿ ನಷ್ಟ ಮಾಡುತ್ತಾರೆ. ಇದೇನೂ ಸಾಧಾರಣವಾದ ನಷ್ಟವೇನಲ್ಲ. ಹತ್ತಿಪ್ಪತ್ತು ಸಾವಿರ ರೂಪಾಯಿಗಳನ್ನು ಖರ್ಚು ಮಾಡಿದರೆ ಅದರಲ್ಲೇನೂ ನಷ್ಟವಿಲ್ಲ. ಇದನ್ನು ಬಿಟ್ಟುಬಿಟ್ಟೇ ಸಾಯಬೇಕು. ಲಕ್ಷಾಂತರ-ಕೋಟ್ಯಾಂತರ ಹಣ ಬಿಟ್ಟು ಸಾಯಲೇ ಬೇಕಾಗುವುದು. ಯಾರಿಗಾದರೂ ಏನಾದರೂ ಕೊಟ್ಟರೆ, ಏನಾದರೂ ಒಳ್ಳೆಯ ಕೆಲಸಕ್ಕಾಗಿ ಖರ್ಚು ಮಾಡಿದರೆ, ಏನು ದೊಡ್ಡ ಮಾತಾಯಿತು? ಇದೇನೋ ಬಿಟ್ಟುಹೋಗುವ ವಸ್ತುವೇ ಆಗಿದೆ!</p>
<p class="Text">ಯಾರ ಹತ್ತಿರವಾದರೂ ಹಣ ಬಹಳವಾಗಿದ್ದರೆ ಇದೇನೂ ವಿಶೇಷ ಭಗವತ್ಕೃಪೆಯ ಮಾತೇನಲ್ಲ. ಈ ಹಣ ಮುಂತಾದ ವಸ್ತುಗಳು ಪಾಪಿಗೂ ಸಹ ಸಿಕ್ಕಿಬಿಡುತ್ತವೆ- ‘ಸುತ ದಾರಾ ಅರು ಲಕ್ಷ್ಮೀ ಪಾಪಿ ಕೇ ಭೀ ಹೋಯ!’ ಇವುಗಳು ಸಿಕ್ಕುವುದರಲ್ಲಿ ಯಾವ ವಿಲಕ್ಷಣ ವಿಚಾರವೂ ಇಲ್ಲ. ಒಬ್ಬ ರಾಜನಿದ್ದ, ಆ ರಾಜನಿಗೆ ಸಾಧು-ವೇಷದಲ್ಲಿ ಬಹುನಿಷ್ಠೆಯಿದ್ದಿತು. ಈ ನಿಷ್ಠೆ-ಯಾವುದರಲ್ಲಾದರೂ ಉಂಟಾಗುತ್ತದೆ. ಆ ರಾಜನು ಸಾಧು-ಸಂತರನ್ನು ನೋಡಿ ಬಹಳ ಪ್ರಸನ್ನನಾಗುತ್ತಿದ್ದನು. ಸಾಧು-ವೇಷದಲ್ಲಿ ಯಾರೇ ಬರಲಿ, ಹೇಗಾದರೂ ಬರಲಿ, ಅವನನ್ನು ಬಹಳವಾಗಿ ಆದರಿಸುತ್ತಿದ್ದನು, ಬಹಳ ಸೇವೆ ಮಾಡುತ್ತಿದ್ದನು. ಇಂತಹ ಕಡೆಯಿಂದ ಸಂತರು ಬರುತ್ತಿದ್ದಾರೆ-ಎಂದು ಕೇಳಿದರೆ ಸಾಕು, ನಡೆದುಕೊಂಡೇ ಹೋಗಿ ಅವರನ್ನು ಕರೆದುಕೊಂಡು ಬರುತ್ತಿದ್ದನು, ಅರಮನೆಯಲ್ಲಿಟ್ಟುಕೊಂಡು ಚೆನ್ನಾಗಿ ಸೇವೆ ಮಾಡುತ್ತಿದ್ದನು. ಸಾಧುಗಳು ಏನು ಕೇಳಿದರೂ ಅದನ್ನೇ ಕೊಟ್ಟು ಬಿಡುತ್ತಿದ್ದನು. ಈ ರೀತಿಯಲ್ಲಿ ಅವನ ಪ್ರಸಿದ್ಧಿಯುಂಟಾಯಿತು. ಪಕ್ಕದ ದೇಶದಲ್ಲಿ ಬೇರೊಬ್ಬ ರಾಜನಿದ್ದನು, ಅವನು ಈ ಮಾತನ್ನು ಕೇಳಿದ್ದನು. ಅವನ ಮನಸ್ಸಿನಲ್ಲಿ ಈ ರಾಜ ಮಹಾಮೂರ್ಖ, ಇವನನ್ನು ಯಾರು ಬೇಕಾದರೂ ಸಹ ಸಾಧುವಾಗಿ ಹೋಗಿ ಮೋಸಮಾಡಬಹುದು ಎಂಬ ವಿಚಾರ ಬಂದಿತು. ಅವನು ಒಬ್ಬ ವೇಷಗಾರನನ್ನು ಕರೆಯಿಸಿ, ನೀನು ಸಾಧುವಾಗಿ ಆ ರಾಜನ ಬಳಿಗೆ ಹೋಗು; ಅವನು ನಿನ್ನೊಡನೆ ಏನೇನು ವರ್ತನೆ ಮಾತ್ತಾನೋ, ಅದನ್ನು ನೀನು ಬಂದು ನನಗೆ ಹೇಳಬೇಕು- ಎಂದು ಹೇಳಿದನು. ವೇಷಗಾರನು ಕೂಡ ಬಹಳ ಚತುರನಾಗಿದ್ದನು. ಅವನು ಸಾಧು ಆಗಿ ಅಲ್ಲಿಗೆ ಹೋದನು. ಇಂತಹ ದಾರಿಯಿಂದ ಒಬ್ಬ ಸಾಧು ಬರುತ್ತಿದ್ದಾನೆ ಎಂಬುದನ್ನು ಅಲ್ಲಿನ ರಾಜನು ಕೇಳಿದಾಗ, ಅವನು ಅವನ ಮುಂದೆ ಹೋಗಿ ಅವನನ್ನು ಬಹಳ ಆದರ-ಸತ್ಕಾರದಿಂದ ತನ್ನ ಅರಮನೆಗೆ ಕರೆದುಕೊಂಡು ಬಂದನು; ತನ್ನ ಕೈಗಳಿಂದಲೇ ಅವನ ಸೇವೆಯನ್ನು ಚೆನ್ನಾಗಿ ಮಾಡಿದನು.</p>
<p class="Text">ಒಂದು ದಿವಸ ರಾಜನು-‘ಮಹಾಸ್ವಾಮಿ! ಏನಾದರೊಂದು ವಿಚಾರ ಹೇಳಿ’- ಎಂದು ಸಾಧುವನ್ನು ಕೇಳಿಕೊಂಡನು. ಸಾಧು ಹೀಗೆ ಹೇಳಿದರು- ರಾಜಾ! ನೀನು ಬಹಳ ಭಾಗ್ಯಶಾಲಿ, ಏಕೆಂದರೆ ನಿನಗೆ ಇಷ್ಟು ದೊಡ್ಡ ರಾಜ್ಯ ಸಿಕ್ಕಿದೆ, ಐಶ್ಚರ್ಯವೂ ಸಿಕ್ಕಿದೆ. ನಿನ್ನ ಹತ್ತಿರ ಇಷ್ಟೊಂದು ಭಾರಿ ಸೈನ್ಯವಿದೆ. ನಿನ್ನ ಪತ್ನೀ, ಪುತ್ರ, ನೌಕರರಾದಿ ಎಲ್ಲರೂ ನಿನಗೆ ಅನುಕೂಲರಾಗಿದ್ದಾರೆ. ಆದುದರಿಂದ ನಿಮ್ಮ ಮೇಲೆ ಭಗವಂತನ ಅಪಾರ ಕೃಪೆಯಿದೆ. ಈ ಪ್ರಕಾರ ಆ ಸಾಧು ಅನೇಕ ವಿಚಾರ ಹೇಳಿದರು. ರಾಜನು ಮೌನವಾಗಿ ಎಲ್ಲವನ್ನೂ ಕೇಳಿಸಿಕೊಂಡನು. ಎರಡು ಮೂರು ದಿನ ಇದ್ದನಂತರ ಆ ಸಾಧು (ವೇಷಗಾರ) ‘ರಾಜಾ! ಈಗ ನಾವು ಹೊರಡುವೆವು’ ಎಂದು ಹೇಳಿದರು. ‘ಒಳ್ಳೆಯದು ಮಹಾಸ್ವಾಮಿ, ನಿಮ್ಮ ಇಷ್ಟದಂತೆಯೇ ಆಗಲಿ’ ಎಂದು ರಾಜನು ಹೇಳಿದನು. ರಾಜನು ಅವರ ಮುಂದೆ ಭಂಡಾರವನ್ನು ತೆರೆದಿಟ್ಟನು ಮತ್ತು ಇದರಲ್ಲಿ ನಿಮಗೆ ಬಂಗಾರ-ಬೆಳ್ಳಿ, ಮಾಣಿಕ್ಯ-ಮುತ್ತು, ಹಣ-ಕಾಸು ಬೇಕಾದಷ್ಟು ತೆಗೆದುಕೊಳ್ಳಿರಿ ಎಂದು ಹೇಳಿದನು. ಆ ಸಾಧು ಅದರಲ್ಲಿ ಒಳ್ಳೊಳ್ಳೆಯ ಸಾಮಾನುಗಳನ್ನು ತೆಗೆದುಕೊಂಡು ಒಂಟೆಯಮೇಲೆ ಹೇರಿದರು. ಅವರು ಹೊರಟಾಗ ರಾಜನು-‘ಮಹಾಸ್ವಾಮಿ! ಇದನ್ನೇನೋ ನೀವು ನಿಮ್ಮ ಪರವಾಗಿ ತೆಗೆದುಕೊಂಡಿರಿ. ಒಂದು ಬೆಳ್ಳಿಯ ಪೆಟ್ಟಿಗೆಯನ್ನು ನಾನು ನನ್ನ ಪರವಾಗಿ ಕೊಡುತ್ತೇನೆ’- ಎಂದು ಹೇಳಿದನು. ರಾಜನು ಒಂದು ಬೆಳ್ಳಿಯ ಪೆಟ್ಟಿಗೆಯನ್ನು ಒಂದು ರೇಷ್ಮೆ ಜರತಾರಿ ಬಟ್ಟೆಯಲ್ಲಿ ಸುತ್ತಿ ಅವರಿಗೆ ಕೊಟ್ಟು- ‘ಇದು ನನ್ನ ಕಡೆಯಿಂದ ನಿಮಗೆ ಕಾಣಿಕೆ’ ಎಂದು ಹೇಳಿದನು. ಆ ಸಾಧು ಆ ಪೆಟ್ಟಿಗೆಯನ್ನು ತೆಗೆದುಕೊಂಡು ಅಲ್ಲಿಂದ ಹೋಗಿಬಿಟ್ಟನು. </p>
<p class="Text">ಆ ಸಾಧು (ವೇಷಗಾರ) ತನ್ನ ರಾಜನ ಬಳಿಗೆ ಬಂದನು. ‘ಏನೇನು ತಂದಿರುವೆ?’ ಎಂದು ರಾಜನು ಕೇಳಿದನು. ‘ಲಕ್ಷಾಂತರ-ಕೋಟ್ಯಾಂತರ ಹಣವನ್ನು ತೆಗೆದುಕೊಂಡು ಬಂದಿದ್ದೇನೆ’ ಎಂದು ಅವನು ಎಲ್ಲವನ್ನೂ ತೋರಿಸಿದನು. ಈ ಪಕ್ಕದ ರಾಜನು ಮಹಾಮೂರ್ಖನೇ ಸರಿ ಎಂದು ರಾಜನು ತಿಳಿದುಕೊಂಡನು; ಏಕೆಂದರೆ ಇವನೆಂತಹ ಸಾಧು ಎಂಬುದು ಅವನಿಗೆ ಆ ಸಾಧುವಿನ ಗುರುತೇ ಸಿಕ್ಕಲಿಲ್ಲ. ಇವನು ಬಹು ದಡ್ಡ ಎಂಬಂತಾಯಿತು. ನಂತರ ‘ಇದು ನನ್ನ ಕಡೆಯಿಂದ ನಿಮಗೆ ಕಾಣಿಕೆ ಎಂದು ಒಂದು ಪೆಟ್ಟಿಗೆಯನ್ನು ನನಗೆ ಆ ರಾಜನು ತನ್ನ ಕಡೆಯಿಂದ ಕೊಟ್ಟನು’ ಎಂದು ಆ ವೇಷಗಾರನು ಹೇಳಿದನು. ಹಾಗಾದರೆ ‘ಸರಿ, ಪೆಟ್ಟಿಗೆಯನ್ನು ತೆಗೆದುಕೊಂಡು ಬಾ, ಅದನ್ನು ನಾನೂ ನೋಡುವೆನು’ ಎಂದು ರಾಜನು ಹೇಳಿದನು. ಅವನು ಆ ಪೆಟ್ಟಿಗೆಯನ್ನು ರಾಜನ ಹತ್ತಿರ ಇಟ್ಟು ಅದರ ಬೀಗದ ಕೈಯನ್ನು ಕೊಟ್ಟುಬಿಟ್ಟನು. ರಾಜನು ಬಿಚ್ಚಿ ನೋಡಿದಾಗ ಒಂದು ಬೆಳ್ಳಿಯ ಪೆಟ್ಟಿಗೆಯಿದೆ, ಅದರ ಒಳಗಡೆ ಮತ್ತೊಂದು ಬೆಳ್ಳಿಯ ಪೆಟ್ಟಿಗೆಯಿದೆ, ಮತ್ತೆ ಅದರ ಒಳಗಡೆ ಮತ್ತೊಂದು ಬೆಳ್ಳಿಯ ಚಿಕ್ಕ ಪೆಟ್ಟಿಗೆಯಿದೆ. ಮೂರೂ ಪೆಟ್ಟಿಗೆಗಳನ್ನು ತೆಗೆದು ನೋಡಿದಾಗ ಒಳಗಿನ ಚಿಕ್ಕ ಪೆಟ್ಟಿಗೆಯಲ್ಲಿ ಒಂದು ಒಡಕಲು ಕವಡೆ ಬಿದ್ದಿರುವುದು ಸಿಕ್ಕಿತು. ರಾಜನು ಏನಿದರ ಅಭಿಪ್ರಾಯವೆಂದು ಯೋಚಿಸಿದನು. ಆಗ ಈ ರಾಜ ಮೂರ್ಖನಲ್ಲ, ಬಹಳ ಬುದ್ಧಿವಂತನೆಂದು ಅವನು ತಿಳಿದುಕೊಂಡನು. ಸಾಧು-ಸಂತರಲ್ಲಿ ಇವನಿಗೆ ಇರುವ ನಿಷ್ಠೆ ಆದರಣೀಯವಾಗಿದೆ ಎಂದು ಹೇಳಿದನು. ಒಂದು ದಿವಸ ರಾಜನು ನನ್ನೊಡನೆ ಮಹಾಸ್ವಾಮಿ! ಏನನ್ನಾದರೂ ಹೇಳಿ ಎಂದು ಕೇಳಿಕೊಂಡನು ಎಂದು ಅವನು (ವೇಷಗಾರ) ಹೇಳಿದನು. ನಾನು ಹೀಗೆ ಹೇಳಿದೆ- ‘ನೀನಾದರೋ ಬಹಳ ಭಾಗ್ಯಶಾಲಿ. ನಿನ್ನ ಹತ್ತಿರ ರಾಜ್ಯವಿದೆ, ಧನ-ಸಂಪತ್ತಿದೆ, ಅನುಕೂಲರಾದ ಪತ್ನೀ, ಪುತ್ರ ಮುಂತಾದವರಿದ್ದಾರೆ, ನಿನ್ನ ಮೇಲೆ ಭಗವಂತನ ಅಪಾರ ಕೃಪೆಯಿದೆ’. ಇದನ್ನು ಕೇಳಿ ರಾಜನು ಎಲ್ಲಾ ವಿಷಯವನ್ನೂ ಅರಿತುಕೊಂಡನು. ಮೂರು ಪೆಟ್ಟಿಗೆಯ ತಾತ್ವರ್ಯ ಹೀಗಿತ್ತು-ಸ್ಥೂಲಶರೀರ, ಸೂಕ್ಷಶರೀರ ಮತ್ತು ಕಾರಣಶರೀರ, ಇವುಗಳ ಒಳಗಡೆ ಏನಿದೆ! ಒಳಗಡೆಯಿರುವುದು ಒಡೆದುಹೋದ ಕವಡೆ, ಮತ್ತೇನೂ ಇಲ್ಲ. ಹೊರಗಿನಿಂದ ವೇಶ-ಭೂಷಣ ಬಹಳ ಚೆನ್ನಾಗಿದೆ, ಹೊರಕ್ಕೆ ಬಹು ಅಂದ-ಚೆಂದವಾಗಿ ಕಾಣಿಸುತ್ತದೆ; ಆದರೆ ಒಳಗಡೆ ಏನೇನೂ ಇಲ್ಲ, ನಿಮ್ಮ ಮೇಲೆ ಭಗವಂತನ ಅಪಾರ ಕೃಪೆಯಿದೆ ಎಂದು ಹೇಳಿದ ಮಾತೇ ಈ ಮುರುಕಲು ಕವಡೆಯಾಗಿದೆ. ಇದು ಏನಾದರೂ ಕೃಪೆ ಮಾಡುವುದೇ? ಭಗವಂತನ ಭಜನೆ ಮಾಡೋಣ, ಭಗವಂತನಲ್ಲಿ ತನ್ಮಯರಾಗೋಣ ಇದೇ ಕೃಪೆಯಾಗಿದೆ.</p>
<p class="Text">ಅಂದರೆ ತಾತ್ವರ್ಯವಿಷ್ಟೇ- ಸಾಂಸಾರಿಕ ವಸ್ತುಗಳಿರುವುದು ಯಾವ ದೊಡ್ಡ ಮಾತೂ ಅಲ್ಲ. ಶಾಸ್ತ್ರಗಳು ಮನುಷ್ಯ-ಶರೀರಕ್ಕೆ ಮಹತ್ವ ಕೊಟ್ಟಷ್ಟು ಹಣಕ್ಕೆ ಮಹತ್ತ್ವ ಇಲ್ಲ, ರಾಜ್ಯಕ್ಕೂ ಮಹತ್ತ್ವ ಇಲ್ಲ. ಸ್ವರ್ಗದ ರಾಜನಾದ ಆ ಇಂದ್ರನಿಗೂ ಸಹ ಮಹತ್ತ್ವವಿಲ್ಲ. ಭಗವಂತನ ಭಜನೆಯ ಮುಂದೆ ಇಂದ್ರನಿಗೂ ಸಹ ಯಾವ ಬೆಲೆಯೂ ಇಲ್ಲ. ಪರಂತು ಹಣಕ್ಕೆ ಮಹತ್ತ್ವ ಕೊಟ್ಟು ಇದು ಎಲ್ಲಾದರೂ ಖರ್ಚಾಗಿ ಹೋದೀತೆಂದು ಹೆದರುತ್ತಾರೆ ಇದೇನು ಮಾನವತೆಯೇ, ಮನುಷ್ಯತ್ವವೇ? ಆದರೆ ಹೇಳುವುದಾದರೂ ಯಾರಿಗೆ! ಯಾರೂ ಕೇಳುವವರೇ ಇಲ್ಲ.</p>
<p class="Text">ಜನರು ಈ ಮಾತುಗಳನ್ನು ಕೇಳಿ ಕೋಪಿಸಿಕೊಳ್ಳುತ್ತಾರೆ ಮತ್ತು ಇವರು ಹಣವನ್ನು ದೂಷಿಸುತ್ತಾರೆಂದು ಹೇಳುವುದನ್ನು ಕೇಳಿದ್ದೇವೆ. ಸಜ್ಜನರೇ! ನಾನು ಹಣದ ನಿಂದೆ ಮಾಡುತ್ತಾ ಇಲ್ಲ; ಆದರೆ ಲೋಭದ ನಿಂದೆ ಮಾಡುತ್ತೇನೆ,  ಬುದ್ಧಿಯ ಕೆಟ್ಟತನವನ್ನು ದೂಷಿಸುತ್ತೇನೆ. ಲಕ್ಷಾಂತರ-ಕೋಟ್ಯಾಂತರ ರೂಪಾಯಿಗಳನ್ನು ಇಟ್ಟುಕೊಳ್ಳಿ, ರಾಜ್ಯ-ವೈಭವ ಎಲ್ಲವನ್ನೂ ಇಟ್ಟುಕೊಳ್ಳಿ; ಆದರೆ ಬುದ್ಧಿಯು ಕೆಡಬಾರದು! ಮನುಷ್ಯನಿಗೆ ಕಿಂಚಿತ್ತಾದರೂ ಎಚ್ಚರರಬೇಕು. ನಾವು ಏನು ಮಾಡುತ್ತಿದ್ದೇವೆ ಎಂಬ ಸ್ವಲ್ಪವಾದರೂ ತಿಳಿವಳಿಕೆ ಬರಬೇಕು. ದೇವತೆಗಳಿಗೂ ಸಹ ದುರ್ಲಭವಾಗಿರುವಂತಹ ಮನುಷ್ಯ-ಶರೀರ ಸಿಕ್ಕಿದೆ- <span class="char-style-override-4">‘ದುರ್ಲಭೋ ಮಾನುಷೋ ದೇಹೋ ದೇಹಿನಾಂ ಕ್ಷಣಭಂಗುರಃ’</span> (ಭಾಗವತ 11/2/29), <span class="char-style-override-4">‘ಬಡೇ ಭಾಗ ಮಾನುಷ ತನು ಪಾವಾ । ಸುರ ದುರ್ಲಭ ಸಬ ಗ್ರಂಥನು, ಗಾವಾ॥’ </span>(ಮಾನಸ 7/43/4). ಇಂತಹ ಮಾನವ-ಶರೀರ ಸಿಕ್ಕಿದೆ, ಮತ್ತೆ ಮಾಡುತ್ತಿರುವುದೇನು? ಈ ಮನುಷ್ಯ-ಶರೀರವನ್ನು ಪಡೆದಿರುವಾಗ ಭಗವಂತನ ಭಜನೆ, ಧ್ಯಾನ ಮಾಡಬೇಕು- <span class="char-style-override-4">‘ಅನಿತ್ಯಮಸುಖಂ ಲೋಕಮಿಮಂ ಪ್ರಾಪ್ಯ ಭಜಸ್ವ ಮಾಮ್ ॥’ </span>(ಗೀತಾ 9/33). ಭಗವಂತನಲ್ಲಿ ತಲ್ಲೀನನಾಗಬೇಕು, ಅದರಿಂದ ಶಾಶ್ವತವಾದ ಶ್ರೇಯಸ್ಸುಂಟಾಗುವುದು.</p>
<p class="Text para-style-override-2">ಈ ಹಣ ಎಷ್ಟು ದಿನ ಸ್ಥಿರವಾಗುವುದು? ನೀವು ಯೋಚಿಸಿ, ಒಂದು ವೇಳೆ ಈ ದಿನವೇ ಪ್ರಾಣಹೋಗಿಬಿಟ್ಟರೆ ಹಣಕ್ಕೇನಾಗುವುದು? ಹಣಕ್ಕಾಗಿ ಮಾಡಿರುವ ಪಾಪವಂತೂ ಜೊತೆಯಲ್ಲಿ ಬರುವುದು, ಆದರೆ ಹಣ ಒಂದು ಕವಡೆಯೂ ಜೊತೆಯಲ್ಲಿ ಬರುವುದಿಲ್ಲ, ಸಂಪೂರ್ಣವಾಗಿ ಇಲ್ಲೇ ಉಳಿದುಬಿಡುವುದು. ಇಂತಹ ಹಣಕ್ಕಾಗಿ ನಿಮ್ಮ ಭಾವವನ್ನು ಕೆಡಿಸಿಕೊಂಡಿರಿ, ಪಾಪ ಗಳಿಸಿಕೊಂಡಿರಿ, ಅನ್ಯಾಯ ಮಾಡಿದಿರಿ, ಸುಳ್ಳು-ಕಪಟ ಮಾಡಿದಿರಿ, ಸಹೋದರರೊಡನೆ- ಬಂಧುಗಳೊಡನೆ ಜಗಳವಾಡಿದಿರಿ. ಈ ಪ್ರಕಾರ ಹಣಕ್ಕಾಗಿ ಎಷ್ಟೆಷ್ಟು ಅನ್ಯಾಯ ಮತ್ತು ಅನರ್ಥ ಮಾಡಿಕೊಂಡಿರಿ, ಆ ಹಣದಿಂದ ಪತನವಲ್ಲದೆ ಮತ್ತೇನಾಗುವುದು?<span></span></p>


<p class="Page-Break"> </p>
<p class="Chapter-Heading" id="toc_marker-10">8. ಭಗವಂತನಿಗಿರುವುದು ಪ್ರೇಮದ ಹಸಿವು</p>
<p class="Text"><span class="char-style-override-4">‘ಏಕಾಕೀ ನ ರಮತೇ’ </span>- ಇದು ಉಪನಿಷತ್ತುಗಳಲ್ಲಿ ಬರುತ್ತದೆ. ಇದರ ಅರ್ಥವು ಸರಳವಾದ ಭಾಷೆಯಲ್ಲಿ ಹೀಗಿದೆ- ಭಗವಂತನಿಗೆ ಒಬ್ಬಂಟಿಗನಾಗಿರಲು ಮನಸ್ಸು ಒಪ್ಪಲಿಲ್ಲ. ಆದುದರಿಂದ ಆತನು ಸೃಷ್ಟಿಯ ರಚನೆ ಮಾಡಿದನು. ‘ನಾನೊಬ್ಬನೇ ಬಹಳ ರೂಪಗಳಾಗುವೆನು’- ಇಂತಹ ಸಂಕಲ್ಪದಿಂದ ಭಗವಂತನು ಮನುಷ್ಯರನ್ನು ನಿರ್ಮಾಣ ಮಾಡಿದನು. ಮನುಷ್ಯರ ನಿರ್ಮಾಣವನ್ನು ಭಗವಂತನು ಕೇವಲ ತನಗಾಗಿ ಮಾಡಿದ್ದಾನೆ ಎಂಬುದು ಇದರ ತಾತ್ವರ್ಯವೆಂದು ಕಾಣುತ್ತದೆ. ಪ್ರಪಂಚದ ರಚನೆಯನ್ನು ಬೇಕಾದರೆ ಮನುಷ್ಯರಿಗಾಗಿ ಮಾಡಿದ್ದರೂ, ಮನುಷ್ಯನ ರಚನೆಯಂತೂ ಕೇವಲ ತನಗಾಗಿ ಮಾಡಿದ್ದಾನೆ. ಇದರ ಗುರಿಯೇನು? ಮನುಷ್ಯ ತತ್ತ್ವಜ್ಞಾನವನ್ನು ಪಡೆದುಕೊಂಡು ಮುಕ್ತನಾಗಬಲ್ಲಂತಹ ಯೋಗ್ಯತೆಯನ್ನು ಭಗವಂತನು ಅವನಿಗೆ ಕೊಟ್ಟಿದ್ದಾನೆ; ಭಕ್ತನಾಗಬಲ್ಲ; ಪ್ರಪಂಚದ ಸೇವೆಯನ್ನೂ ಸಹ ಮಾಡಬಲ್ಲನು ಮತ್ತು ಭಗವಂತನ ಸೇವೆಯನ್ನು ಸಹ ಮಾಡಬಲ್ಲನು, ಇವನು ಪ್ರಪಂಚದ ಆವಶ್ಯಕತೆಗಳನ್ನು ಸಹ ಪೂರೈಸಬಲ್ಲನು ಮತ್ತು ಭಗವಂತನ ಹಸಿವನ್ನೂ ಸಹ ಕಳೆಯಬಲ್ಲ, ಭಗವಂತನನ್ನೂ ಸಹ ಸಂತುಷ್ಟಗೊಳಿಸಬಲ್ಲನು - ಇಂತಹ ಸಾಮರ್ಥ್ಯವನ್ನು ಭಗವಂತನು ಮನುಷ್ಯನಿಗೆ ಕೊಟ್ಟಿದ್ದಾನೆ. ಅವನಲ್ಲದೆ ಯಾರಿಗೂ ಇಂತಹ ಯೋಗ್ಯತೆಯನ್ನು ಕೊಟ್ಟಿಲ್ಲ, ದೇವತೆಗಳಿಗೂ ಸಹ ಕೊಟ್ಟಿಲ್ಲ. ಭಗವಂತನಿಗಿರುವುದು ಯಾವ ಹಸಿವು? ಭಗವಂತನಿಗೆ ಪ್ರೇಮದ ಹಸಿವು ಇದೆ. ಪ್ರೇಮ ಭಗವಂತನಿಗೆ ಪ್ರಿಯವೆನಿಸುತ್ತದೆ. ಪ್ರೇಮವು ಎಲ್ಲರಿಗೂ ಆವಶ್ಯಕತೆಯಿರುವಂತಹ ಒಂದು ವಿಲಕ್ಷಣ (ಅಲೌಕಿಕ) ವಸ್ತುವಾಗಿದೆ.</p>
<p class="Text">ಒಂದು ಆಸಕ್ತಿ ಮತ್ತು ಇನ್ನೊಂದು ಪ್ರೇಮ. ಯಾರೊಡನೆಯಾದರೂ ನಾವು ನಮಗಾಗಿ ಸ್ನೇಹ ಮಾಡಿಕೊಳ್ಳುತ್ತೇವೆ, ಅದು ‘ಆಸಕ್ತಿ’ಯಾಗುತ್ತದೆ, ರಾಗವಾಗುತ್ತದೆ. ರಾಗದಿಂದಲೇ ಆಸೆ, ಇಚ್ಛೆ, ವಾಸನಾದಿಗಳು ಉಂಟಾಗುತ್ತವೆ, ಅವು ಪತನಗೊಳಿಸುತ್ತವೆ ಹಾಗೂ ನರಕಕ್ಕೆ ಕೊಂಡೊಯ್ಯುವಂತಹವು. ಇತರರಿಗೆ ಸುಖ-ಸಂತೋಷಪಡಿಸಬೇಕೆಂಬ ಭಾವವೇ ‘ಪ್ರೇಮ’ವಾಗಿದೆ. ಆಸಕ್ತಿಯಲ್ಲಿ ಪಡೆಯುವುದು ಮತ್ತು ಪ್ರೇಮದಲ್ಲಿ ಇತರರಿಗೆ ಕೊಡುವುದು ಧ್ಯೇಯವಾಗಿರುತ್ತದೆ. ಇತರರನ್ನು ಸುಖಪಡಿಸುವ ಶಕ್ತಿ ಮನುಷ್ಯನಿಗಿದೆ. ಮನುಷ್ಯನು ಪ್ರಪಂಚಕ್ಕೂ ಹಿತಮಾಡಬಲ್ಲಷ್ಟು ಮತ್ತು ತನ್ನ ಶ್ರೇಯಸ್ಸನ್ನೂ ಮಾಡಿಕೊಳ್ಳಬಲ್ಲಷ್ಟು ಶಕ್ತಿಯನ್ನು ಅವನಿಗೆ ಭಗವಂತ ಕೊಟ್ಟಿದ್ದಾನೆ. ಇಷ್ಟೇ ಅಲ್ಲ, ಮನುಷ್ಯನು ಭಗವಂತನ ಆವಶ್ಯಕತೆಯನ್ನು ಸಹ ಪೂರ್ತಿಗೊಳಿಸಬಲ್ಲನು, ಭಗವಂತನಿಗೆ ತಾಯಿ-ತಂದೆಯೂ ಸಹ ಆಗಬಲ್ಲನು; ಭಗವಂತನಿಗೆ ಗುರು ಸಹ ಆಗಬಲ್ಲನು, ಭಗವಂತನಿಗೆ ಮಿತ್ರನೂ ಸಹ ಆಗಬಲ್ಲನು ಮತ್ತು ಭಗವಂತನ ಇಷ್ಟನೂ ಸಹ ಆಗಬಲ್ಲನು. ಅರ್ಜುನನಿಗೆ ಭಗವಂತ ಹೇಳುತ್ತಾನೆ- <span class="char-style-override-4">‘ಇಷ್ಟೋಽಸಿ ಮೇ ದೃಢಮಿತಿ’</span> (ಗೀತಾ 18/64).</p>
<p class="Text">ಹುಡುಗನು ಬೇರೆಲ್ಲಿಗಾದರೂ ಹೋದರೆ, ಅವನು ತಮ್ಮ ಬಳಿಗೆ ಬಂದುಬಿಡಲೆಂದು ತಾಯಿ-ತಂದೆ ಬಯಸುತ್ತಾರೆ, ಅದರಂತೆಯೇ ಈ ಜೀವ ಭಗವಂತನಿಂದ ಬೇರೆಯಾಗಿ ಹೋಗಿದೆ; ಆದುದರಿಂದ ಇದು ನನ್ನ ಕಡೆಗೆ ಬಂದುಬಿಡಲಿ ಎಂಬ ಹಸಿವು (ಇಚ್ಛೆ) ಭಗವಂತನಿಗಿದೆ. ಈ ಹಸಿವನ್ನು ಮನುಷ್ಯನೇ ಪೂರೈಸಬಲ್ಲನು, ಬೇರೆಯಾರೂ ಅಲ್ಲ. ಮನುಷ್ಯನೇ ಭಗವಂತನೊಂದಿಗೆ ಪ್ರೇಮಮಾಡಬಲ್ಲನು. ದೇವತೆಗಳಾದರೋ ಭೋಗಗಳಲ್ಲಿ ಮಗ್ನರಾಗಿದ್ದಾರೆ, ನಾರಕೀಯ ಜೀವರು ಅಸಹಾಯಕರಾಗಿ ದುಃಖಪಡುತ್ತಿದ್ದಾರೆ, ಎಂಭತ್ನಾಲ್ಕು ಲಕ್ಷ ಯೋನಿಯ ಜೀವಿಗಳಿಗೆ ಏನು ಮಾಡಬೇಕು ಹಾಗೂ ಏನು ಮಾಡಬಾರದು ಎಂಬುದೇ ಗೊತ್ತಿಲ್ಲ. ಇಷ್ಟೊಂದು ಶ್ರೇಷ್ಠ ಅಧಿಕಾರ ಪಡೆದುಕೊಂಡರೂ ಸಹ ಮನುಷ್ಯ ದುಃಖಪಡುತ್ತಿದ್ದರೆ ಬಹು ಭಾರಿ ಆಶ್ಚರ್ಯದ ಸಂಗತಿ! ನನ್ನಲ್ಲಿ ಎಷ್ಟು ಯೋಗ್ಯತೆಯಿದೆ ಮತ್ತು ಪರಮಾತ್ಮನು ನನಗೆ ಎಷ್ಟು ಅಧಿಕಾರ ಕೊಟ್ಟಿದ್ದಾನೆ! ನಾನು ಎಷ್ಟು ಶ್ರೇಷ್ಠನಾಗಬಲ್ಲೆ, ಭಗವಂತನಿಗೂ ಸಹ ಮುಕುಟಮಣಿಯಾಗಬಲ್ಲೆನು- ಎಂಬ ಪ್ರಜ್ಞೆಯೇ ಇಲ್ಲ. ನೀವು ದಯಮಾಡಿ ಗಮನಕೊಡಿ, ಏಕೆಂದರೆ, ಎಷ್ಟು ವಿಲಕ್ಷಣವಾದ ಮಾತು! ಎಷ್ಟು ಮಂದಿ ಭಕ್ತರು ಆಗಿಹೋಗಿದ್ದಾರೆಯೋ ಅವರು ಮನುಷ್ಯರಲ್ಲಿಯೇ ಆಗಿಹೋಗಿದ್ದಾರೆ ಮತ್ತು ಭಗವಂತನೂ-ಸಹ ಅವರನ್ನು ಪ್ರೀತಿಸುತ್ತಾನೆ, ಜನರು ಪ್ರಪಂಚದ ಆದರವನ್ನು ದೊಡ್ಡದೆಂದು ತಿಳಿಯುತ್ತಾರೆ, ಆದರೆ ಭಕ್ತರ ಆದರವನ್ನು ಭಗವಂತ ಮಾಡುತ್ತಾನೆ; ಎಷ್ಟು ವಿಲಕ್ಷಣವಾದ ಮಾತು! ಭಗವಂತನು ಸಾರಥಿಯಾದ ಭಗವಂತನು ಆಳಾದನು! ಭಗವಂತನು ಎಂಜಲು ಎತ್ತಿದನು! ಮನೆಯ ಕೆಲಸ-ಕಾರ್ಯ ಮಾಡಿದನು. ತಾಯಿಯು ತನ್ನ ಮಗುವನ್ನು ಪಾಲಿಸಿ ಪ್ರಸನ್ನಳಾಗುವಂತೆ, ಭಗವಂತನೂ ಸಹ ತನ್ನ ಭಕ್ತನ ಕೆಲಸ ಮಾಡಿ ಪ್ರಸನ್ನನಾಗುತ್ತಾನೆ.</p>
<p class="Text">ಭಗವಂತನಲ್ಲಿ ಭಕ್ತರ ಬಗ್ಗೆ ಒಂದು ವಾತ್ಸಲ್ಯ ಭಾವವಿರುತ್ತದೆ. ಹೇಗೆಂದರೆ, ಮೇವಿನಲ್ಲಿ ಗೋಮೂತ್ರ ಅಥವಾ ಸಗಣಿಯ ವಾಸನೆಯೇನಾದರೂ ಬಂದರೆ ಹಸು ಆ ಮೇವನ್ನು ತಿನ್ನುವುದಿಲ್ಲ. ಪರಂತು ತನ್ನ ನವಜಾತ ಕರುವನ್ನು ನಾಲಿಗೆಯಿಂದ ನೆಕ್ಕಿ ಶುಭ್ರಗೊಳಿಸುತ್ತದೆ. ವಾಸ್ತವವಾಗಿಯೂ ಅದು ಕರುವನ್ನು ಸ್ವಚ್ಛಗೊಳಿಸುವುದಕ್ಕಾಗಿಯೇ ನೆಕ್ಕುವುದಿಲ್ಲ, ಇದರಲ್ಲಿ ಅದಕ್ಕೆ ಸ್ವತಃ ಒಂದು ಆನಂದ ಸಿಕ್ಕುತ್ತದೆ. ನೀವು ಕರುವನ್ನು ತೊಳೆದು ಶುಚಿಗೊಳಿಸಿದರೆ ಹಸುವಿನ ಹಾಲು ಕಡಮೆಯಾಗುವುದು ಮತ್ತು ಹಸುವೇ ಕರುವನ್ನು ನೆಕ್ಕಿ ಸ್ವಚ್ಛಮಾಡಿದರೆ ಅದರ ಹಾಲು ಹೆಚ್ಚಾಗುವುದು- ಇದರಿಂದ ಅದರ ಆನಂದದ ಪರಿಚಯವಾಗುತ್ತದೆ. ಹಸುವಿನ ನಾಲಿಗೆಯು ಬಹುಕಠಿಣ ಹಾಗೂ ಒರಟಾಗಿರುವುದರಿಂದ ನೆಕ್ಕುತ್ತಾ ನೆಕ್ಕುತ್ತಾ ಕರುವಿನ ಚರ್ಮದಿಂದ ರಕ್ತ ಬಂದುಬಿಡುತ್ತದೆ, ಆದರೂ ಸಹ ಬಿಡುವುದೇ ಇಲ್ಲ; ಏಕೆಂದರೆ ಅದಕ್ಕೆ ಒಂದು ಆನಂದ ದೊರೆಯುತ್ತದೆ. ವಾತ್ಸಲ್ಯ ಪ್ರೇಮದಲ್ಲಿ ಹಸುವು ಎಲ್ಲವನ್ನೂ ಮರೆತುಬಿಡುತ್ತದೆ. ‘ವತ್ಸ’ ಅಂದರೆ ಕರು ಮತ್ತು ಕರುವಿನೊಡನೆ ಉಂಟಾಗುವ ಪ್ರೇಮ ‘ವಾತ್ಸಲ್ಯ ಪ್ರೇಮ’ ಎಂದು ಹೇಳಲ್ಪಡುತ್ತದೆ.</p>
<p class="Text para-style-override-2">ಭಗವಂತನಿಗೆ ಭಕ್ತರ ಕೆಲಸ ಮಾಡುವುದರಲ್ಲಿ ಆನಂದವಾಗುತ್ತದೆ, ಪ್ರಸನ್ನತೆ ಉಂಟಾಗುತ್ತದೆ. ಮನುಷ್ಯನು ಭಗವಂತನ ಇಚ್ಛೆಯನ್ನು ಪೂರ್ತಿಗೊಳಿಸಬಲ್ಲ, ಇವನಲ್ಲಿ ಅಷ್ಟು ಯೋಗ್ಯತೆಯಿದೆ. ಆದರೆ ಇವನು ತುಚ್ಛವಾದ ಚೂರು-ಪಾರಿಗಾಗಿ, ಪೈಸೆಗಾಗಿ, ಸುಖಕ್ಕಾಗಿ ಮನೆ-ಮನೆ ಅಲೆಯುತ್ತ ತಿರುಗುತ್ತಾನೆ! ಶಿವ-ಶಿವಾ! ನೀನು ಏನಾಗಿ ಬಿಟ್ಟೆ! ಭಗವಂತನಿಗೆ ಆನಂದವುಂಟು ಮಾಡುವವನಾಗಿ ನಿನ್ನ ಸುಖಕ್ಕಾಗಿ ಅಲೆದಾಡುವೆಯಲ್ಲ ಮತ್ತು ಹಾತೊರೆಯುವೆಯಲ್ಲ! ಭಗವಂತನು ಭಕ್ತನ ಕೆಲಸಕ್ಕಾಗಿ ಅಪಯಶವನ್ನು ಸಹಿಸಿಕೊಳ್ಳುತ್ತಾನೆ, ತಿರಸ್ಕಾರವನ್ನು ಸಹಿಸಿಕೊಳ್ಳುತ್ತಾನೆ, ಅಪಮಾನ ಸಹಿಸಿಕೊಳ್ಳುತ್ತಾನೆ! ಭಗವಂತ ಭಕ್ತನಿಗೆ ಬಹಳ ಶ್ರೇಷ್ಠವಾದ ದರ್ಜೆಯನ್ನು ಕೊಟ್ಟಿದ್ದಾನೆ. ಭಗವಂತ ಹೇಳುತ್ತಾನೆ — <span class="char-style-override-4">‘ಅಹಂ ಭಕ್ತಪರಾಧೀನೋ ಹ್ಯಸ್ವತಂತ್ರ ಇವ ದ್ವಿಜ!’ </span>(ಭಾಗವತ 9/4/63). <span class="char-style-override-4">‘ಮೈ ತೋ ಹೂ ಭಗತನಕೊ ದಾಸ,- ಭಗತ ಮೇರೆ ಮುಕುಟಮಣಿ!’ </span>ಯಾರ ಸ್ಫುರಣಾಮಾತ್ರದಿಂದ (ಮನುಸ್ಸಿನ ಇಚ್ಛೆ ಅಥವಾ ಸಂಕಲ್ಪ) ಅನಂತ ಬ್ರಹ್ಮಾಂಡಗಳ ರಚನೆಯಾಗಿ ಹೋಗುತ್ತದೆಯೋ, ಅಂತಹ ಪರಮಾತ್ಮನು ಭಕ್ತನಿಗೆ ವಶವಾಗಿ ಹೋಗುತ್ತಾನೆ ಮತ್ತು ಅವನ ಸನ್ನೆಯಂತೆ ನರ್ತಿಸಲು ಸಿದ್ಧನಾಗಿಬಿಡುತ್ತಾನೆ. <span class="char-style-override-4">‘ತಾಹಿ ಅಹೀರಕೀ ಛೋಹರಿಯಾ ಛಛಿಯಾ ಭರಿ ಛಾಛ ಪೆ ನಾಚ ನಚಾವೇ’</span> ನಂದರಾಜನಲ್ಲಿ ಒಂಭತ್ತು ಲಕ್ಷ ಹಸುಗಳು ಹಾಲು ಕರೆಯುತ್ತಿದ್ದವು, ಆದರೆ ಗೋಪಿಯರು ‘ಮಗೂ! ನೀನು ಕುಣಿದರೆ ನಾವು ನಿನಗೆ ಮಜ್ಜಿಗೆ-ಬೆಣ್ಣೆ ಕೊಡುವೆವು’ ಎಂದು ಹೇಳಿದರೆ ಅವನು (ಕೃಷ್ಣ ಪರಮಾತ್ಮ) ಅದಕ್ಕಾಗಿ ಕುಣಿಯತೊಡಗುತ್ತಿದ್ದನು! ನೋಡಿ ಗೋಪಿಯರ ಮೇಲೆ ಭಗವಂತನಿಗೆ ಎಷ್ಟೊಂದು ಪ್ರೇಮವಿತ್ತು. ಭಕ್ತನ ಹೃದಯದ ಪ್ರೇಮವು ಭಗವಂತನಿಗೆ ತುಂಬಾ ಮಧುರನಾಗುತ್ತದೆ. ಭಗವಂತನಿಗೆ ಯಾವ ಆಸೆಯೂ ಇಲ್ಲ, ಯಾವ ಇಚ್ಛೆಯೂ ಇಲ್ಲ, ಕೇವಲ ಭಗವಂತನು ಪ್ರಿಯನಾಗಲಿ ಮತ್ತು ಮಧುರನಾಗಲಿ- ಇದು ಭಕ್ತರ ಭಾವವಾಗಿದೆ. ಈ ಪ್ರೇಮವು ಇಬ್ಬರಿಗೂ ರುಚಿಸುತ್ತದೆ ಅರ್ಥಾತ್ ಭಕ್ತರು ಭಗವಂತನಿಂದ ಆನಂದಿತರಾಗುತ್ತಾರೆ ಮತ್ತು ಭಗವಂತ ಭಕ್ತರಿಂದ ಆನಂದಿತನಾಗುತ್ತಾನೆ. ಭಗವಂತ ಮತ್ತು ಭಕ್ತ ಪರಸ್ಪರ ಒಬ್ಬರನ್ನೊಬ್ಬರು ನೋಡಿ ಆನಂದ ಪಡುತ್ತಿರುತ್ತಾರೆ. ಇಷ್ಟೊಂದು ಯೋಗ್ಯತೆಯಿರುತ್ತಿದ್ದರೂ ಸಹ ಮನುಷ್ಯ ದರಿದ್ರನಾಗುತ್ತಿದ್ದಾನೆ, ಅಭಾವಗ್ರಸ್ತನಾಗುತ್ತಿದ್ದಾನೆ, ಇದು ದೊಡ್ಡ ಆಶ್ಚರ್ಯದ ಮಾತಾಗಿದೆ! ನಾನು ಯಾವ ದರ್ಜೆಯವನಾಗಿದ್ದೇನೆ, ಏನು ಮಾಡುತ್ತಿದ್ದೇನೆ?- ಎಂಬ ಪ್ರಜ್ಞೆಯೇ ಉಂಟಾಗುತ್ತಿಲ್ಲ. ತುಚ್ಛವಾದ ವಸ್ತುಗಳ ಹಿಂದೆ ಬಿದ್ದು ಇವನು ತನ್ನನ್ನು ಹಾಳು ಮಾಡಿಕೊಳ್ಳುತ್ತಿದ್ದಾನೆ! ಸುಳ್ಳು, ಕಪಟ, ಅಪ್ರಾಮಾಣಿಕತೆ ಮುಂತಾದ ವರ್ತನೆಯಿಂದ ಮಹಾನ್ ನರಕಕ್ಕೆ ಹೋಗುವ ಸಿದ್ಧತೆ ಮಾಡಿಕೊಳ್ಳುತ್ತಿದ್ದಾನೆ. ಭಗವಂತನ ಸಾಕ್ಕಾತ್ಕಾರ ಪಡೆದುಕೊಳ್ಳಬಹುದಾದ ಈ ಅಮೂಲ್ಯ ಸಮಯವನ್ನು ಹಾಳುಮಾಡಿಕೊಳ್ಳುತ್ತಿದ್ದಾನೆ. ಎಲ್ಲೆ ಮೀರಿತು, ಕಾಲ ಮಿಂಚಿ ಹೋಯಿತು! ಈಗಲಾದರೂ ಚೇತರಿಸಿಕೊಳ್ಳಿರಿ? ಸಮಯ ಹೋದದ್ದು ಹೋಯಿತು, ಈಗಲಾದರೂ ಭಗವಂತನಲ್ಲಿ ಮಗ್ನರಾಗಿರಿ! ಸಂಸಾರದ ಕೆಲಸಗಳನ್ನು ತನ್ನ ಕೆಲಸವೆಂದು ತಿಳಿದುಕೊಳ್ಳದೆ ಭಗವಂತನದೆಂದು ತಿಳಿದುಕೊಳ್ಳಿರಿ, ಇಷ್ಟರಿಂದಲೇ ಭಗವಂತ ಪ್ರಸನ್ನನಾಗುವನು.<span></span></p>


<p class="Page-Break"> </p>
<p class="Chapter-Heading" id="toc_marker-11">9. ದೃಢ ನಿಶ್ಚಯದ ಮಹಿಮೆ</p>
<p class="Text">‘ಪರಮಾತ್ಮ ಇದ್ದಾನೆ’ ಎಂಬ ದೃಢ ನಿಶ್ಚಯ ಉಂಟಾಗಿಹೋದಾಗ ಸ್ವತಃ ತನ್ನನ್ನು ತಿಳಿಸಿಕೊಡಬೇಕಾದ ಹೊಣೆ ಭಗವಂತನ ಮೇಲೆ ಬಂದುಬಿಡುತ್ತದೆ ಎಂದು ನಾವು ಸಂತರಿಂದ ಕೇಳಿದ್ದೇವೆ. ನಾವು ಭಗವಂತನನ್ನು ನಮ್ಮ ಪುರುಷಾರ್ಥದಿಂದ ತಿಳಿದುಕೊಳ್ಳಲಾರೆವು. ಆದರೆ ‘ಭಗವಂತ ಎಲ್ಲ ಸ್ಥಳದಲ್ಲಿಯೂ ಇದ್ದಾನೆ’ - ಎಂಬ ಈ ದೃಢ ಭಾವ ಉಂಟಾದ ಮೇಲೆ ಭಗವಂತನು ಸ್ವತಃ ತಾನೇ ತನ್ನನ್ನು ತಿಳಿಸಿಕೊಡುತ್ತಾನೆ.</p>
<p class="Text">ಭಗವಂತ ಎಲ್ಲೆಲ್ಲೂ ಇದ್ದಾನೆ - ಈ ಮಾತು ನಮಗೆ ಸರಿಯೆನಿಸುತ್ತದೆ, ಅಂದ ಮೇಲೆ ಇದರಲ್ಲಿರುವ ಕೊರತೆಯೇನು? ಇದರಲ್ಲಿ ಒಂದು ಮಾತಿನ ಕೊರತೆಯಿದೆ. ಈ ಪ್ರಪಂಚ ಮೊದಲು ಹೀಗಿರಲಿಲ್ಲ ಮತ್ತು ಪುನಃ ಹೀಗೇ ಇರುವುದಿಲ್ಲ ಹಾಗೂ ಈಗಲೂ ಪ್ರತಿಕ್ಷಣ ಬದಲಾಯಿಸುತ್ತಾ ಇದೆ ಎಂಬುದನ್ನು ನಾವು ತಿಳಿದಿದ್ದೇವೆ; ಆದಾಗ್ಯೂ ಸಹ ಪ್ರಪಂಚವನ್ನು ‘ಇದೆ’ ಎಂದು ಒಪ್ಪಿಕೊಳ್ಳುತ್ತೇವೆ, ಅರ್ಥಾತ್ ನಮ್ಮ ಈ ಅನುಭವನ್ನು ಅನಾದರಿಸುತ್ತೇವೆ. ಈ ಕಾರಣ ‘ಪರಮಾತ್ಮನಿದ್ದಾನೆ’- ಈ ಮಾನ್ಯತೆಯ ದೃಢತೆಯಲ್ಲಿ ಕೊರತೆ ಬರುತ್ತಾ ಇದೆ. ಆದುದರಿಂದ ನಮ್ಮ ಅನುಭವವನ್ನು ಗೌರವಿಸಬೇಕು.</p>
<p class="Text">ನಿದ್ರೆ ಬರದೇ ಇರುವ ತನಕ ಸ್ವಪ್ನವೂ ಬರುವುದಿಲ್ಲ ಮತ್ತು ನಿದ್ರೆಯಿಂದ ಎಚ್ಚೆತ್ತ ಮೇಲೆಯೂ ಸ್ವಪ್ನವಿರುವುದಿಲ್ಲ, ಮಧ್ಯದಲ್ಲಿ (ನಿದ್ರೆಯಲ್ಲಿ) ಸ್ವಪ್ನ ಬರುತ್ತದೆ. ಮಧ್ಯದಲ್ಲಿ ಸಹ ನೀವು ಅದನ್ನು ಸತ್ಯವೆಂದು ಭಾವಿಸಿಕೊಳ್ಳುವಿರಿ, ಇಲ್ಲದಿದ್ದರೆ ಅದು ಇಲ್ಲವೇ ಇಲ್ಲ. ಇದೆ ತರಹ ಈ ಪ್ರಪಂಚ, ಶರೀರ ಮೊದಲೂ ಇರಲಿಲ್ಲ, ನಂತರವೂ ಸಹ ಇರುವುದಿಲ್ಲ, ಮಧ್ಯದಲ್ಲಿ ಕೂಡ ಕೇವಲ ಕಾಣಿಸುತ್ತದೆ, ವಾಸ್ತವವಾಗಿಯೂ ಇಲ್ಲವೇ ಇಲ್ಲ ಎಂದು ಒಪ್ಪಿಕೊಳ್ಳಿರಿ. ಈಗ ಯಾರಾದರೂ ಸಂಸಾರ (ಜಗತ್ತು) ಶರೀರ ಇತ್ಯಾದಿ ಪ್ರತ್ಯಕ್ಷವಾಗಿ ಕಾಣಿಸುತ್ತಾ ಇವೆ, ಇವುಗಳನ್ನು ‘ಇಲ್ಲ’ ಎಂದು ಹೇಗೆ ಒಪ್ಪುವುದು? ಎಂದು ಕೇಳಿದರೆ, ಅಯ್ಯಾ! ಸ್ವಪ್ನ ಕಾಣುವುದರಲ್ಲಿ ಸತ್ಯವೇ ಕಾಣಿಸುತ್ತಿತ್ತು. ಪರಂತು ಎಚ್ಚರಗೊಂಡ ಮೇಲೆ ಕಾಣಿಸುವುದಿಲ್ಲ. ಇದರಿಂದ ಅದು ಇರಲೇ ಇಲ್ಲವೆಂಬುದು ಸ್ಪಷ್ಟವಾಯಿತು. ಇಂದಿಗೆ ನೂರು ವರ್ಷಗಳ ಮುಂಚೆ ಈ ಶರೀರಗಳು ಇದ್ದವೇನು? ಮತ್ತು ನೂರು ವರ್ಷಗಳ ನಂತರ ಈ ಶರೀರಗಳು ಇರುತ್ತವೆಯೇನು? ಖಂಡಿತ ಇರುವುದಿಲ್ಲವೆಂದು ಪ್ರತಿಯೊಬ್ಬರೂ ಒಪ್ಪಿಕೊಳ್ಳುವರು. <span class="char-style-override-4">‘ಆದಾವಂತೇ ಚ ಯನ್ನಾಸ್ತಿ ವರ್ತಮಾನೇಽಪಿ ತತ್ತಥಾ’</span>, ಅರ್ಥಾತ್ ಆದಿ ಮತ್ತು ಅಂತ್ಯದಲ್ಲಿ ಇಲ್ಲದಿರುವಂತಹುದು, ವರ್ತಮಾನದಲ್ಲಿಯೂ ಸಹ ಇರುವುದಿಲ್ಲ. ಈ ದೃಷ್ಟಿಯಿಂದ ಈ ಎಲ್ಲವೂ ನಿರಂತರ ‘ಇಲ್ಲ’ ಎಂಬುದರಲ್ಲಿ ಸೇರಿಹೋಗುತ್ತದೆ. ಎಷ್ಟು ವಯಸ್ಸು ಕಳೆದು ಹೋಯಿತೋ, ಅಷ್ಟೂ ‘ಇಲ್ಲ’ ಎಂಬುದರಲ್ಲಿ ಸೇರಿಯೋಯಿತು. ಈಗ ಎಷ್ಟು ವಯಸ್ಸು ಬಾಕಿ ಇದೆಯೋ, ಅದೂ ಸಹ ಪ್ರತಿಕ್ಷಣ ‘ಇಲ್ಲ’ ಎಂಬುದರಲ್ಲಿ ಸೇರಿಹೋಗುತ್ತಾ ಇದೆ. ಈ ಪ್ರಪಂಚವೆಲ್ಲವೂ ಪ್ರತಿಕ್ಷಣ ಅಭಾವದಲ್ಲಿ ಅಂದರೆ ನಾಶದ ಕಡೆಗೇ ಹೋಗುತ್ತಾ ಇದೆ. ಎಷ್ಟು ಜೀವನವಿದೆಯೋ, ಅದು ಪ್ರತಿಕ್ಷಣ ಮೃತ್ಯುವಿನಕಡೆಗೇ ಹೋಗುತ್ತಿದೆ. ಎಷ್ಟು ಸರ್ಗವಿದೆಯೋ, ಅದೂ ಪ್ರತಿಕ್ಷಣ ಪ್ರಳಯದತ್ತ ಹೋಗುತ್ತಾ ಇದೆ. ಎಷ್ಟು ಮಹಾಸರ್ಗವಿದೆಯೋ, ಅದೂಕೂಡ ಮಹಾ ಪ್ರಳಯದ ಕಡೆಗೆ ಹೋಗುತ್ತಾ ಇದೆ. </p>
<p class="Text">ಈ ಪ್ರಪಂಚವನ್ನು ನಾಶ ಉಳ್ಳದ್ದೆಂದು ಹೇಳುತ್ತಾರೆ. ಹೇಗೆಂದರೆ, ಹಣದಿಂದ ಮನುಷ್ಯ ಹಣವಂತನೆಂದು ಹೇಳಲ್ಪಡುತ್ತಾನೆ. ಹಣವಿಲ್ಲದಿದ್ದರೆ ಅವನು ಹಣವಂತನೆಂದು ಹೇಳಲ್ಪಡುವುದಿಲ್ಲ. ಅದರಂತೆಯೇ ಪ್ರಪಂಚ ನಾಶವುಳ್ಳದ್ದೆಂದು ಹೇಳಲ್ಪಡುತ್ತದೆ;  ಆದ್ದರಿಂದ ಇದರಲ್ಲಿ ನಾಶದ ಹೊರತು ಇನ್ನೇನೂ ಇಲ್ಲ, ನಾಶವೇ-ನಾಶವಿದೆ. ‘ಪರಮಾತ್ಮ ಇದ್ದಾನೆ’ ಎಂಬ ಈ ದೃಢ ನಿಶ್ಚಯವುಂಟಾಗಿ ‘ಇಲ್ಲ’ ಎಂಬುದನ್ನು ‘ಇದೆ’ ಎಂಬುದಾಗಿ ಭಾವಿಸಿರುವ ಆ ತೆರೆ ಸರಿದು ಹೋಗುವುದು ಮತ್ತು ಪರಮಾತ್ಮ ಆಗಲೇ ಪ್ರಕಟವಾಗಿಬಿಡುವನು. ಏಕೆಂದರೆ ಪರಮಾತ್ಮನಾದರೋ ಇದ್ದೇ ಇದ್ದಾನೆ. ಎಂದಿಗೂ ಅವನ ಅಭಾವವುಂಟಾಗುವುದಿಲ್ಲ. ಪರಮಾತ್ಮ ಎಲ್ಲಾ ಕಡೆಗಳಲ್ಲೂ ಇರುವುದರಿಂದ ಈಗಲೂ ಸಹ ಇದ್ದಾನೆ, ಎಲ್ಲರಲ್ಲಿರುವುದರಿಂದ ನಮ್ಮಲ್ಲಿಯೂ ಇದ್ದಾನೆ ಮತ್ತು ಎಲ್ಲರವನಾಗುವುದರಿಂದ ನಮ್ಮವನೂ ಆಗಿದ್ದಾನೆ. ಅವನ ಅಭಾವ ಎಂದಿಗೂ ಆಗಲಾರದು, ಎಂದಿಗೂ ಆಗಿಲ್ಲ ಆದರೆ ಇಡೀ ಪ್ರಪಂಚದ ಅಭಾವವು ಪ್ರತಿಕ್ಷಣವಾಗುತ್ತಾ ಇದೆ. ಪರಮಾತ್ಮ ಹಾಗೂ ಪ್ರಪಂಚ ಎರಡೇ ವಸ್ತುಗಳಿವೆ; ಪರಮಾತ್ಮನ ಅಭಾವವಾದರೋ ಆಗಲಾರದು ಹಾಗೆಯೇ ಪ್ರಪಂಚದ ಭಾವವೂ ಇರಲಾರದು. ಇಂತಹ ಯಥಾರ್ಯ ದೃಷ್ಟಿಯಿಂದ ದೃಢವಾಗಿ ತಿಳಿದಾಗಲೇ ಪ್ರಪಂಚದ ಸ್ಥಳದಲ್ಲಿ ಪರಮಾತ್ಮನು ಕಾಣಲಾರಂಭಿಸುವನು. ಈಗಲೂ ಸಹ ಪರಮಾತ್ಮನೇ ಕಾಣಿಸುತ್ತಾನೆ; ಏಕೆಂದರೆ ಪ್ರಪಂಚಕ್ಕಾದರೋ ಅಸ್ತಿತ್ವವೇ ಇಲ್ಲ. ಪರಮಾತ್ಮನ ಅಸ್ತಿತ್ವದಿಂದಲೇ ಈ ಪ್ರಪಂಚವು ಸತ್ಯವಾಗಿ ಕಾಣಿಸುತ್ತಾ ಇದೆ. ಇದರಲ್ಲಿ ಸತ್ಯವಾದರೋ ಪರಮಾತ್ಮನೊಬ್ಬನೇ. ಹೀಗಿರುವಾಗ ಈ ಪ್ರಪಂಚ ಸತ್ಯವಾಗಿ ಏಕೆ ಕಾಣಿಸುತ್ತದೆ? <span class="char-style-override-4">‘ಜಾಸು ಸತ್ಯತಾ ತೇ ಜಡ ಮಾಯಾ । ಭಾಸ ಸತ್ಯ ಇವ ಮೋಹ ಸಹಾಯಾ ॥’ </span>(ಮಾನಸ 1/117/4) ಮೂರ್ಖತೆಯಿಂದಲೇ ಈ ಜಗತ್ತು ಸತ್ಯದಂತೆ ಕಾಣಿಸುತ್ತದೆ. ಯಾರು ತಿಳಿದಿರುತ್ತಾನೋ, ಆದರೆ ಒಪ್ಪುವುದಿಲ್ಲವೋ, ಅವನನ್ನು ಮೂರ್ಖನೆಂದು ಹೇಳುತ್ತಾರೆ. ಈ ಪ್ರಪಂಚ ನಾಶವುಳ್ಳದ್ದೆಂದು ತಿಳಿಯುತ್ತಾನೆ, ಆದಾಗ್ಯೂ ಸಹ ಇದನ್ನು ಸ್ಥಿರವೆಂದು ಭಾವಿಸುತ್ತಾನೆ ಇದೇ ಮೂರ್ಖತನ. ನಾವು ಎಷ್ಟನ್ನು ತಿಳಿದಿದ್ದೇವೆಯೋ, ಅಷ್ಟನ್ನು ಸ್ವೀಕರಿಸಿದರೆ ಆಗ ಮೂರ್ಖತನ ಇರುವುದಿಲ್ಲ ಮತ್ತು ನಾವು ಉದ್ದಾರರಾಗುವೆವು.</p>
<p class="Text">ಪರಮಾತ್ಮನನ್ನು ಒಪ್ಪಿಕೊಳ್ಳಿರಿ ಮತ್ತು ಪ್ರಪಂಚವನ್ನು ಅರಿತುಕೊಳ್ಳಿರಿ. ಪರಮಾತ್ಮನನ್ನು ಹೇಗೆ ಒಪ್ಪಿಕೊಳ್ಳುವುದು? ಪರಮಾತ್ಮನೇನೋ ಇದ್ದಾನೆಂದು. ಪ್ರಪಂಚವನ್ನು ಹೇಗೆ ಅರಿತುಕೊಳ್ಳುವುದು? ಪ್ರಪಂಚವೇನೂ ಇಲ್ಲವೆಂದು. ಪ್ರಪಂಚವನ್ನು ಸರಿಯಾಗಿ ಅರಿತು ಅರ್ಥಮಾಡಿಕೊಂಡಮೇಲೆ ಪರಮಾತ್ಮ ಪ್ರಕಟವಾಗಿಬಿಡುತ್ತಾನೆ. ‘ಈ ಮಾತು ಸರಿಯಾಗಿ ಕಂಡುಬಂದ ಮೇಲೆ ಮನಸ್ಸಿನಲ್ಲಿ ಏಕೆ ದೃಢವಾಗುವುದಿಲ್ಲ? ಇದಕ್ಕೆ ಕಾರಣ-ಪ್ರಪಂಚದಿಂದ ಸುಖ ಪಡೆದುಕೊಳ್ಳುವುದು. ಸಾಂಸಾರಿಕ ಸುಖದ ಲೋಭವಿರುವತನಕ ಈ ‘ಜಗತ್ತು ನಶ್ವರ, ಅಸತ್ಯವಾದದ್ದು’ ಎಂದು ಹೇಳಿದರೂ ದೃಢವಾಗುವುದಿಲ್ಲ.</p>
<p class="Text">ದುಂಬಿಯು ಬಿದಿರಿನಲ್ಲಿ ರಂಧ್ರಮಾಡಿಕೊಂಡಿರುತ್ತದೆ. ಬಿದಿರು ಎಷ್ಟು ಗಡುಸಾಗಿರುತ್ತದೆ, ಆದರೆ ದುಂಬಿಯ ಹಲ್ಲುಗಳು ಅದನ್ನೂ ಸಹ ದುಂಡು-ದುಂಡಾಗಿ ಕೊರೆದು ರಂಧ್ರ ಮಾಡಿಕೊಳ್ಳುವಷ್ಟು ಕಠೋರವಾಗಿರುತ್ತವೆ. ಪರಂತು ಅದು ಕಮಲದೊಳಗಡೆ ಕುಳಿತುಕೊಂಡಾಗ ರಾತ್ರಿಯಲ್ಲಿ ಕಮಲ ಮುಚ್ಚಿಕೊಂಡಾಗ ಅದು ಅದಕ್ಕೆ ಕತ್ತರಿಸಿ ಹೊರಕ್ಕೆ ಬರಲಾಗುವುದಿಲ್ಲ. ರಾತ್ರಿ ಕಳೆದು ಪ್ರಾತಃಕಾಲ ಬರುವುದು, ಸೂರ್ಯೋದಯವಾಗುವುದು, ಆಗ ಕಮಲ ಅರಳುವುದು ಮತ್ತು ಆಗ ನಾನು ಹಾರಿಹೋಗವೆನು ಎಂದು ಅದು ಯೋಚಿಸುತ್ತದೆ. ಅದು ಬಿದಿರನ್ನು ಕೊರೆದು ರಂಧ್ರ ಮಾಡುತ್ತದೆ, ಆದರೆ ಕಮಲದ ದಳವನ್ನು ಕತ್ತರಿಸದು. ಅದು ಅಷ್ಟು ಬಲಹೀನವೇ? ಅದು ಆ ಕಮಲದಿಂದ ಸುಖಪಡುತ್ತಿದೆ, ಆದುದರಿಂದ ಬಲಹೀನವಾಗುತ್ತದೆ. ಅದರಂತೆಯೇ ಈ ಮನುಷ್ಯ ಪ್ರಪಂಚದಿಂದ ಸುಖ ಸೊರೆ ಮಾಡುತ್ತಾನೆ. ಆದುದರಿಂದ ಇವನು ಬಲಹೀನನಾಗುತ್ತಾನೆ.  ಈ ಪ್ರಪಂಚರೂಪೀ ಸ್ತ್ರೀಯ ಮುಂದೆ ಈ ಮನುಷ್ಯನು ಅನನುಭವಿ, ಬಲಹೀನನಾಗಿ ಹೋಗುತ್ತಾನೆ. ಅಪಕ್ವತೆಯೇನು? ಪ್ರಪಂಚದಲ್ಲಿ ಸುಖಲೋಲುಪನಾಗಿದ್ದಾನೆ, ಇದೇ ಅಪಕ್ವತೆ, ಅಶಕ್ತತೆ; ಇವುಗಳನ್ನು ದೂರಮಾಡಬೇಕು.</p>
<p class="Text">‘ಪರಮಾತ್ಮನಿದ್ದಾನೆ’ ಇದೇನೋ ಒಪ್ಪತಕ್ಕದ್ದೇ ಮತ್ತು ‘ಪ್ರಪಂಚ ನಶ್ವರ’ ಇದು ಪ್ರತ್ಯಕ್ಷವಾಗಿದೆ. ಜಗತ್ತನ್ನು ಸರಿಯಾಗಿ ಅರ್ಥಮಾಡಿಕೊಂಡರೆ ಪರಮಾತ್ಮ ಪ್ರಕಟವಾಗುವನು, ಇಷ್ಟೇ ವಿಚಾರ. ಸ್ವಲ್ಪ ಹೊತ್ತು ಕುಳಿತುಕೊಂಡು ಈ ಮಾತುಗಳನ್ನು ಆಲೋಚಿಸು ಹೊರಗೆ-ಒಳಗೆ, ಮೇಲೆ-ಕೆಳಗೆ, ಎಲ್ಲಾ ಕಡೆಯಲ್ಲಿಯೂ ಪರಮಾತ್ಮನೇ ಇದ್ದಾನೆ, ಹೇಗೆಂದರೆ, ಸಮುದ್ರದಲ್ಲಿ ಮುಳುಗಿದ ಮೇಲೆ ಸುತ್ತಲೂ ನೀರೆ-ನೀರಾಗಿರುವಂತೆಯೇ ಎಲ್ಲಾ ಕಡೆಗಳಲ್ಲಿಯೂ ಪರಮಾತ್ಮನೇ-ಪರಮಾತ್ಮನಿರುತ್ತಾನೆ. ಪ್ರಪಂಚವಾದರೋ ಹಾಗೇಯೇ ನಾಶವಾಗುತ್ತಾ ಇರುತ್ತದೆ.</p>
<p class="Text"><span class="char-style-override-4">ಶ್ರೋತೃ — </span>ಪ್ರಾಪಂಚಿಕ ಸುಖ ಪಡೆಯುವುದನ್ನು ಹೇಗೆ ನಾಶಮಾಡುವುದು?</p>
<p class="Text para-style-override-2"><span class="char-style-override-4">ಸ್ವಾಮೀಜೀ — </span>ಇದರಲ್ಲಿರುವ ನಮ್ಮ ದುರ್ಬಲತೆಯನ್ನು ತಿಳಿದುಕೊಂಡರೆ, ನಾಶವಾಗಿ ಹೋಗುವುದು. ಇದನ್ನು ನೀವು ನಾಶಪಡಿಸಿದರೆ, ಆಗಲೇ ನಾಶವಾಗುವುದು. ಬೇರೆಯವರು ನಾಶಮಾಡಲಾರರು. ಆದುದರಿಂದ ನೀವು ನಿಮ್ಮ ಪೂರ್ಣ ಬಲವನ್ನು ಪ್ರಯೋಗಿಸಿರಿ. ಆದಾಗ್ಯೂ ಸಹ ನಾಶವಾಗದಿದ್ದರೆ ‘ಹೇನಾಥ! ಹೇ ನಾಥ!’ ಎಂದು ಭಗವಂತನನ್ನು ಕೂಗಿರಿ. ಮನುಷ್ಯನು ನಿರ್ಬಲನಾಗಿ ಹೋದಾಗ ಸಬಲರ ಬೆಂಬಲ ತೆಗೆದುಕೊಳ್ಳುವ ಒಂದು ನಿಯಮವಿದೆ. ಸಾಂಸಾರಿಕ ಸುಖಾಸಕ್ತಿಯನ್ನು ನಾಶಪಡಿಸುವ ಇಚ್ಛೆಯಿಲ್ಲದಿರುವುದು ಒಂದು ಮತ್ತು ನಾವು ಅದನ್ನು ನಾಶಮಾಡುವುದೇ ಇಲ್ಲ-ಇದು ಇನ್ನೊಂದು- ಈ ಎರಡು ತೊಂದರೆಗಳಿವೆ. ಈ ತೊಂದರೆಗಳೂ ತೊಲಗಲಿ, ಆದರೂ ಸಹ ಸುಖಾಸಕ್ತಿ ನಾಶವಾಗದಿದ್ದರೆ, ಆ ಸಮಯದಲ್ಲಿ ನೀವು ಸ್ವತಃ ಪರಮಾತ್ಮನನ್ನು ಕೂಗಿಕೊಳ್ಳುವಿರಿ, ಮಗುವಿನ ಮನಸ್ಸಿನ ಇಚ್ಛೆ ಪೂರೈಸದಿದ್ದರೆ, ಅದು ಅತ್ತುಬಿಡುತ್ತದೆ ಮತ್ತು ಅಳುವುದರಿಂದ ಕೆಲಸವೆಲ್ಲಾ ನೇರವೇರಿಬಿಡುತ್ತದೆ. ಅದರಂತೆಯೇ ಸಜ್ಜನರೇ! ಆ ಪ್ರಭುವಿನ ಮುಂದೆ ಅತ್ತುಬಿಟ್ಟರೆ ಕೆಲಸವೆಲ್ಲಾ ನೆರವೇರುವುದು. ಆ ಪ್ರಭು ಸರ್ವಥಾ ಸಬಲನಾಗಿದ್ದಾನೆ. ಅವನಿರುವಾಗ ನಾವು ದುಃಖಪಡುವುದೇಕೆ? ಭಗವಂತ ನಮ್ಮವನು. ಅಮ್ಮಾ-ಅಮ್ಮಾ ಎಂದು ಮಗು ಅಳುವಾಗ, ತಾಯಿಯು ಅದನ್ನು ಎತ್ತಿಕೊಳ್ಳಲೇಬೇಕಾಗುವುದು. ಅವಳಾದರೋ ಕೇವಲ ಒಂದು ಜನ್ಮದ ತಾಯಿ; ಪರಂತು ಆ ಪ್ರಭು ನಿತ್ಯದ (ಅನವರತದ) ಮತ್ತು ಎಲ್ಲರ ತಾಯಿಯಾಗಿದ್ದಾನೆ.<span></span></p>


<p class="Page-Break"> </p>
<p class="Chapter-Heading" id="toc_marker-12">10. ತತ್ವದ ಅನುಭವವಾಗುವುದು ಹೇಗೆ?</p>
<p class="Text">ಯಾರಲ್ಲಾದರೂ ಅನುಭವದ ಏನಾದರು ಮಾತನ್ನು ಹೇಳಿ ಎಂದು ಕೇಳುವುದು ಮತ್ತು ಅನುಭವದ ಮಾತನ್ನು ಹೇಳುವುದು- ಇವೆರಡೂ ಅಷ್ಟೊಂದು ಉತ್ತಮ ವಿಚಾರವೇನಲ್ಲ. ಮತ್ತೊಂದು ಮಾತು — ಯಾವ ವ್ಯಾಖ್ಯಾನಕಾರನಾದರೂ ಸಹ ತನ್ನ ದೃಷ್ಟಿಯಿಂದ ಅತ್ಯುತ್ತಮ ಮಾತನ್ನೇ ಹೇಳುವನು. ಏಕೆಂದರೆ ಎಲ್ಲರೂ ತಮ್ಮ ಮಾನ-ಮರ್ಯಾದೆಗಳನ್ನೇ ಬಯಸುತ್ತಾರೆ. ಅವನೂ ಸಹ ತನ್ನ ಮರ್ಯಾದೆಯನ್ನು ಬಯಸುತ್ತಾನೆ; ಆದುದರಿಂದ ಅವನು ತುಚ್ಛವಾದ ಮಾತುಗಳನ್ನು ಏಕೆ ಹೇಳುವನು? ಅವನು ತನ್ನ ಅನುಭವವನ್ನು ಹೇಗೆ ತಾನೇ ಬಚ್ಚಿಟ್ಟುಕೊಳ್ಳುವನು?</p>
<p class="Text">ಸಾಧು-ಸಂತರ ಪರೀಕ್ಷೆ ಅವರ ಶಬ್ದದಿಂದಾಗುತ್ತದೆ.  ಅವನು ಏನು ಹೇಳುತ್ತಾನೆ- ಇದರಿಂದ ಅವನ ಭಾವಗಳು ಗೊತ್ತಾಗಿಹೋಗುತ್ತವೆ. ಯಾರೊಡನೆಯಾದರೂ ನೀವು ಸರಿಯಾಗಿ ಮಾತನಾಡಿರಿ, ಅವನ ಮಾತಿನ ಮೇಲೆ ಗಮನ ಕೊಟ್ಟರೆ, ಅವನ ಅಂತರಂಗದ ಭಾವಗಳ ಸಹಿತ ಅವನು ಹೇಗಿದ್ದಾನೆ? ಎಲ್ಲಿಯವರೆಗೆ ಮುಂದುವರಿದಿದ್ದಾನೆ? ಎಂಬುದು ಗೊತ್ತಾಗಿಹೋಗುವುದು.</p>
<p class="Text">ಗೀತೆಯನ್ನು ನೋಡುವುದರಿಂದ ಭಗವಂತನ ಭಾವವೇನೆಂಬುದು ಗೊತ್ತಾಗಿಬಿಡುತ್ತದೆ. ಗೀತೆಯನ್ನು ಓದಿದ ಮೇಲೆ ಭಗವಂತನು ಎರಡು ಮಾತುಗಳ ಬಗ್ಗೆ ವಿಶೇಷ ಒತ್ತಡ ಹಾಕಿದ್ದಾನೆ- ಎಂಬುದು ನಮಗೆ ತಿಳಿದುಬರುತ್ತದೆ. ಒಂದು ಜೀವನ-ಪರ್ಯಂತ ಸಾಧನೆ ಮಾಡುವುದು ಮತ್ತು ಎರಡನೆಯದು ಅಂತ್ಯಕಾಲದಲ್ಲಿ ಜಾಗರೂಕನಾಗಿರುವುದು. ಈ ಎರಡು ವಿಷಯಗಳ ಬಗ್ಗೆ ಭಗವಂತನು ಹೇಳಿರುವಷ್ಟನ್ನು ಬೇರೆ ಯಾವ ವಿಷಯದ ಮೇಲೆಯೂ ಹೇಳಲಿಲ್ಲ.</p>
<p class="Text"><span class="char-style-override-4">ಶ್ರೋತೃ — </span>ಸ್ವಾಮಿಗಳೇ! ಆ ತತ್ತ್ವದ ಅನುಭವ ಹೇಗೆ ಉಂಟಾಗುತ್ತದೆ?</p>
<p class="Text"><span class="char-style-override-4">ಸ್ವಾಮೀಜೀ —</span> ನಮಗೆ ಕಾಣಿಸಲಿ, ಕಾಣಿಸದಿರಲಿ, ನಮಗೆ ಗೊತ್ತಾಗಲಿ, ಗೊತ್ತಾಗದಿರಲಿ ‘ಸರ್ವಸ್ವ, ಸರ್ವತ್ರ ಪರಮಾತ್ಮನೇ ಆಗಿದ್ದಾನೆ’ ಎಂಬ ವಿಚಾರವನ್ನು ಮೊದಲು ನಂಬಿ ಒಪ್ಪಿಕೊಳ್ಳಿರಿ. ‘ವಾಸುದೇವಃ ಸರ್ವಮಿತಿ ಸ ಮಹಾತ್ಮಾ ಸುದುರ್ಲಭಃ॥’ (7/19)  ಇದು ಗೀತೆಯ ವಿಶೇಷ ಸಿದ್ಧಾಂತವಾಗಿದೆ; ಅರ್ಥಾತ್ ಸಕಲವೂ ಪರಮಾತ್ಮನೇ- ಎಂಬ ಅನುಭವ ಮಾಡಿಕೊಂಡಿರುವ ಮಹಾತ್ಮರು ಬಹಳ ದುರ್ಲಭ. ಅವರು ಯಾರಿಗಾದರೂ ಏನನ್ನಾದರೂ ತಿಳಿಸುತ್ತಾರೆ ಅಥವಾ ಪ್ರಶ್ನೆಗೆ ಉತ್ತರ ಕೊಡುತ್ತಾರೆ, ಆದರೂ ಸಹ ಅವರ ಮನಸ್ಸಿಗೆ- ನಾನು ಬುದ್ಧಿವಂತ ಮತ್ತು ಇವರು ಅವಿವೇಕಿಗಳು, ದಡ್ಡರು- ಎಂಬ ವಿಚಾರ ಬರುವುದೇ ಇಲ್ಲ. ಇವರಿಗೆ ನಾನು ತಿಳಿಸುತ್ತೇನೆ; ಕಲಿಯುವುದಾದರೆ, ಕಲಿಸಿ ಕೊಡುತ್ತೇನೆ- ಎಂಬ ಇಂತಹ ಭಾವನೆಯಿರುವುದಿಲ್ಲ; - ಇಂತಹ ಶ್ರೇಷ್ಠದರ್ಜೆಯ ಮಹಾತ್ಮರುಗಳ ವಿಷಯಗಳನ್ನು ನಾವು ಕೇಳಿದ್ದೇವೆ, ಪುಸ್ತಕಗಳಲ್ಲಿ ಓದಿದ್ದೇವೆ. ಆದರೆ ಯಾವ ಭಾವವಿರುತ್ತದೆ? ಎಂದರೆ ನಮ್ಮ ಪ್ರಭುವೇ ವ್ಯಾಪಕರೂಪದಿಂದ ಕಾಣಿಸುತ್ತಾ ಕೇಳುತ್ತಿದ್ದಾನೆ. ಅವನ ಸಂಕಲ್ಪಕ್ಕೆ ಅನುಸಾರವಾಗಿ ನಾನು ಹೇಳುತ್ತಿದ್ದೇನೆ- ಈ ತರಹ ನಾನು ಪ್ರಭುವಿನ ಸೇವೆ ಮಾಡುತ್ತಿದ್ದೇನೆ. ನನ್ನೊಳಗಿರುವ ಮಾತನಾಡುವ ಆಸಕ್ತಿ, ಇಚ್ಛೆಗಳನ್ನು ಪೂರ್ಣಗೊಳಿಸುವುದಕ್ಕಾಗಿಯೇ ಪ್ರಭುವು ತಿಳಿಯದವನಂತಾಗಿ ಕೇಳುತ್ತಾನೆ. ಕೇವಲ ನನ್ನ ಮೇಲೆ ಕೃಪೆಯಿಡುವುದಕ್ಕಾಗಿಯೇ ಕೇಳುತ್ತಾನೆ. ಮಾತನಾಡುವ ನನ್ನ ಆಸಕ್ತಿಯನ್ನು ನಾಶಪಡಿಸುವುದಕ್ಕಾಗಿಯೇ ಪ್ರಭು ಈ ಎಲ್ಲಾ ಸಂಯೋಗವನ್ನು ರಚಿಸಿದ್ದಾನೆ; ಇದು ಅವನ ಲೀಲೆಯೇ ಆಗಿದೆ. ಜಗತ್ತಿನ ಯಾವ ಸ್ವರೂಪ ಕಾಣಿಸುತ್ತದೆಯೋ, ಅವುಗಳೆಲ್ಲವೂ ಪ್ರಭುವಿನ ಲೀಲೆಯಾಗಿದೆ. ಪ್ರಭುವೇ ನನ್ನ ಮೇಲೆ ಕೃಪೆಯಿಡುವುದಕ್ಕಾಗಿಯೇ ಕೇಳುತ್ತಾನೆ. ಮಾತನಾಡುವ ನನ್ನ ಆಸಕ್ತಿಯನ್ನು ನಾಶಪಡಿಸುವುದಕ್ಕಾಗಿಯೇ ಪ್ರಭು ಈ ಎಲ್ಲಾ ಸಂಯೋಗವನ್ನು ರಚಿಸಿದ್ದಾನೆ; ಇದು ಅವನ ಲೀಲೆಯೇ ಆಗಿದೆ. ಜಗತ್ತಿನ ಯಾವ ಸ್ವರೂಪ ಕಾಣಿಸುತ್ತದೆಯೋ, ಅದು ಪ್ರಭುವಿನ ಸ್ವರೂಪವೇ ಆಗಿದೆ ಮತ್ತು ಪ್ರಪಂಚದ ಯಾವ ಯಾವ ಪ್ರಯತ್ನಗಳಿವೆಯೋ, ಅವುಗಳೆಲ್ಲವೂ ಪ್ರಭುವಿನ ಲೀಲೆಯಾಗಿದೆ. ಪ್ರಭುವೇ ನನ್ನ ಮೇಲೆ ಕೃಪೆ ಮಾಡುವುದಕ್ಕಾಗಿಯೇ ವಿಲಕ್ಷಣ ರೀತಿಯಿಂದ ಲೀಲೆಮಾಡುತ್ತಾ ಇದ್ದಾನೆ. ಅವನಿಗೆ ಯಾರಲ್ಲಿಯೂ ಯಾವ ಉದ್ದೇಶವೂ ಇಲ್ಲ, ಯಾವ ಪ್ರಯೋಜನವೂ ಇಲ್ಲ; ಅವನು ಯಾರಿಂದಲೂ ಏನನ್ನೂ ತೆಗೆದುಕೊಳ್ಳಬೇಕಾಗಿಲ್ಲ, ಏನನ್ನು ಕಲಿಯಬೇಕಾಗಿಯೂ ಇಲ್ಲ, ಅವನು ಕೇವಲ ಕೃಪೆಮಾಡಿ ಹಾಗೆ ಮಾಡುತ್ತಿದ್ದಾನೆ. ಆದುದರಿಂದ ಅವನ ಕಪೆಯೇ-ಕೃಪೆ ಇದೆಲ್ಲಾ; ಎಂಬೀ ಮಾತನ್ನು ನಾವುಗಳೆಲ್ಲಾ ಅರಿತುಕೊಳ್ಳಬೇಕು. ಮಹಾಪುರುಷರ ಅನುಭವವನ್ನು ನಾವು ಮೊದಲೇ ಒಪ್ಪಿ ಸ್ವೀಕಾರ ಮಾಡಿಕೊಂಡರೆ ಅದು ಕಾಣಿಸತೊಡಗತ್ತದೆ.</p>
<p class="Text">ನಾವು ವಿದ್ಯಾಭ್ಯಾಸ ಮಾಡುವಾಗ ಅಧ್ಯಾಪಕರು ‘ಕ,ಖ,ಗ,ಘ.......’ ಬರೆದು ಹೇಳಿಕೊಡುವರು ಮತ್ತು ನಾವು ಅದರಂತೆಯೇ ತಿಳಿದುಕೊಂಡು ಅಭ್ಯಾಸ ಮಾಡಿಕೊಂಡರೆ ನಾವು ವಿದ್ಯಾವಂತರಾಗುವೆವು. ಅದರಂತೆಯೇ ಇಂಗ್ಲಿಷಿನ ‘ಅ,ಆ,ಇ,ಈ......’ ಬರೆದು ಹೇಳಿಕೊಡುವರು ಮತ್ತು ನಾವು ಅದರಂತೆಯೇ ತಿಳಿದುಕೊಂಡು ಕಲಿತುಕೊಂಡರೆ ನಮಗೆ ಆಂಗ್ಲಭಾಷೆ ಬರುವುದು. ಈಗ ‘ಅ’-ಇದು ‘ಏ’ ಹೇಗಾಯಿತು? ಇದು ಗೊತ್ತಾಗುವುದಿಲ್ಲ. ಎರಡು ಗೆರೆಗಳನ್ನು ಈ ರೀತಿ ಎಳೆದರು ಹಾಗೂ ಒಂದು ಗೆರೆಯನ್ನು ಮಧ್ಯದಲ್ಲಿ ಹಾಕಿದರು ಮತ್ತು ಇದು ’ಅ’ ಎಂದು ಹೇಳಿದರು. ಸರಿ ಸ್ವಾಮಿ, ಇದು ‘ಏ’ ಎಂದು ನಾವು ಒಪ್ಪಿಕೊಂಡೆವು. ಈಗ ಒಪ್ಪಿಕೊಳ್ಳುವುದರ ಹೊರತು ಬೇರೆ ಯಾವ ಉಪಾಯವೂ ಇಲ್ಲ. ಉಪಾಧ್ಯಾಯರು ಹೇಗೆ ಹೇಳಿಕೊಡುತ್ತಾರೆಯೋ, ಅದನ್ನು ಸರಿಯೆಂದು ಒಪ್ಪಿಕೊಂಡರೆ ನಾವು ಕಲಿತುಬಿಡುವೆವು ಮತ್ತು ಒಂದು ದಿವಸ ನಾವೂ ಪಂಡಿತರಾಗುವೆವು. ಅದರಂತೆಯೇ ಯಾವ ಸಂತ ಮಹಾತ್ಮರಲ್ಲಿ ನಮಗೆ ಶ್ರದ್ಧೆಯಿದೆಯೊ, ಅವರು ಹೇಳಿದುದನ್ನು ಸ್ವೀಕರಿಸಿ ಅನುಮೋದಿಸಿದರೆ, ನಮಗೆ ಅಂತಹ ಅನುಭವವೇ ಉಂಟಾಗುವುದು, ಇದರಲ್ಲಿ ಕಿಂಚಿತ್ತಾದರೂ ಸಂದೇಹವಿಲ್ಲ. ಅಕ್ಷರ-ಜ್ಞಾನದಲ್ಲಿ ಚಿಕ್ಕವರು-ದೊಡ್ಡವರಿರುತ್ತಾರೆ ಅರ್ಥಾತ್ ಕೆಲವರು ಚಿಕ್ಕ ವಿದ್ವಾಂಸರಾಗುತ್ತಾರೆ, ಕೆಲವರು ದೊಡ್ಡ ವಿದ್ವಾಂಸರಾಗುತ್ತಾರೆ; ಪರಂತು ತತ್ತ್ವಜ್ಞಾನದಲ್ಲಿ ಯಾರೂ ಚಿಕ್ಕವರು-ದೊಡ್ಡವರು ಇರುವುದಿಲ್ಲ. ಇಂದಿನವರೆಗೆ ಸನಕಾದಿಗಳು, ನಾರದರು, ವ್ಯಾಸರು ಮುಂತಾದ ಎಷ್ಟೋ ಮಂದಿ ದೊಡ್ಡ-ದೊಡ್ಡ ಮಹಾಪುರಷರು ಆಗಿಹೋಗಿದ್ದಾರೆ. ಅವರಿಗೆ ಯಾವ ಜ್ಞಾನ ದೊರೆತಿದೆಯೋ, ಅದೇ ಜ್ಞಾನ ಇಂದು ಒಬ್ಬ ಸಾಧಾರಣ ಮನುಷ್ಯನಿಗೂ ದೊರೆಯಬಲ್ಲದು. ಅದಕ್ಕಿಂತ ಶ್ರೇಷ್ಠವಾದದ್ದು ಯಾವ ವಿದ್ವತ್ತೂ ಇಲ್ಲ, ಅದಕ್ಕಿಂತ ಹೆಚ್ಚಿನ ಸುಖ-ಆನಂದ ಯಾವುದೂ ಇಲ್ಲ, ಅದಕ್ಕಿಂತ ಉತ್ಕೃಷ್ಟ ಉನ್ನತಿ ಬೇರೊಂದಿಲ್ಲ, ಅದಕ್ಕಿಂತ ಅತ್ಯುತ್ತಮ ವಸ್ತು ಯಾವುದೂ ಇಲ್ಲ, ಅದನ್ನು ಮನುಷ್ಯಮಾತ್ರ ಪಡೆದುಕೊಳ್ಳಬಲ್ಲನು, ಆ ತತ್ತ್ವವನ್ನು ಪಡೆದುಕೊಳ್ಳುವುದಕ್ಕಾಗಿಯೇ ಮನುಷ್ಯನ ನಿರ್ಮಾಣವಾಗಿದೆ. ಊಟ-ತಿಂಡಿ-ತೀರ್ಥ, ನಿದ್ರೆ ಇತ್ಯಾದಿಗಳಾದರೋ ನಾಯಿಗಳಲ್ಲಿ, ಕತ್ತೆಗಳಲ್ಲಿ ಕೂಡಾ ಇರುತ್ತವೆ. ಅವುಗಳಿಗೂ ಸಹ ಮಕ್ಕಳು-ಮರಿಗಳಾಗುತ್ತವೆ, ಪರಿವಾರವಿರುತ್ತದೆ. ಈಗ ಇಷ್ಟೇ ಕೆಲಸವನ್ನು ಮನುಷ್ಯ ಮಾಡಿಕೊಂಡರೆ ಮನುಷ್ಯ-ಜನ್ಮದ ಮಹತ್ತ್ವ ಏನಾಯಿತು? ಇದು ಪಶುತ್ವವೇ ಆಯಿತು. ಆಕೃತಿಯೇನೋ ಮನುಷ್ಯನದಾಗಿ ಕಾಣಿಸುತ್ತದೆ, ಆದರೆ ಮನುಷ್ಯತ್ವವಿಲ್ಲ. ಭಗವಂತನು ಕೃಪೆಯಿಟ್ಟು ಮನುಷ್ಯತ್ವಕ್ಕಾಗಿಯೇ ಮನುಷ್ಯ ಶರೀರವನ್ನು ಕೊಟ್ಟಿದ್ದಾನೆ- <span class="char-style-override-4">‘ಕಬಹುಕ ಕರಿ ಕರುನಾ ನರ ದೇಹಿ ದೇತ ಈಸ ಬಿನು ಹೇತು ಸನೇಹೀ॥’ </span>(ಮಾನಸ 7/44/3). ಇಂತಹ ಅವಕಾಶವನ್ನು ಭೌತಿಕ ಸುಖ-ಭೋಗ ಮತ್ತು ಸಂಗ್ರಹ ಮಾಡುವುದರಲ್ಲಿಯೇ ತೊಡಗಿಸಿದನು! ನೀನು ಈ ಯಾವ ಕೆಲಸದಲ್ಲಿ ತೊಡಗಿಬಿಟ್ಟೆ? ಯಾವ ಉದ್ಯೋಗವನ್ನು ಮಧ್ಯದಲ್ಲಿಯೇ ಆರಂಭಿಸಿಬಿಟ್ಟೆ? ಎಲ್ಲಿಗೆ ಸೇರಬೇಕಾಗಿತ್ತು, ನಿನು ಮತ್ತೆಲ್ಲಿ ಮಧ್ಯದಲ್ಲಿ  ಸಿಕ್ಕಿಬಿದ್ದೆ? ಈ ಭೋಗಗಳೂ ಸಹ ಇಲ್ಲಿಯೇ ಬಿಟ್ಟುಹೋಗುವುದು. ಶರೀರವೂ ಸಹ ಇಲ್ಲಿಯೇ ಬಿಟ್ಟು ಹೋಗುವುದು ಹಣವೂ ಸಹ ಇಲ್ಲಿಯೇ ಬಿಟ್ಟು ಹೋಗುವುದು. ಬಿಟ್ಟು ಹೋಗುವಂತಹವುಗಳಿಂದ ನಿನಗೆ ಏನು ಸಿಕ್ಕಿತು? ಶ್ರೇಷ್ಠವಾದದ್ದೂ, ನಿಜವಾದದ್ದೂ ಸಿಕ್ಕುವುದಾದರೆ ಅದು ಎಂದಿಗೂ ಬಿಟ್ಟುಹೋಗುವುದಿಲ್ಲ, ಸದಾ ಜೊತೆಯಲ್ಲಿರುವುದು. ಆದುದರಿಂದ ಸಜ್ಜನರೇ! ಯಾವುದು ಸದಾ ಜೊತೆಯಲ್ಲಿರುವುದೋ, ಎಂದಿಗೂ ಆಕಡೆ-ಈಕಡೆಯಾಗುವುದೇ ಇಲ್ಲವೋ ಅಂತಹ ವಸ್ತುವನ್ನು ತೆಗೆದುಕೊಳ್ಳಿರಿ. ಶರೀರವನ್ನು ತುಂಡು-ತುಂಡು ಮಾಡಿಬಿಟ್ಟರೂ ಸಹ ಆ ವಸ್ತುವನ್ನು ಯಾರೂ ನಮ್ಮಿಂದ ಕಸಿದುಕೊಳ್ಳಲಾರರು. </p>
<p class="Text">ಒಂದು ಬಹಳ ಮೌಲ್ಯಾಧಾರಿತ ಮಾತನ್ನು ತಿಳಿಸುತ್ತೇನೆ, ಅದನ್ನು ನಾನು ಪುಸ್ತಕಗಳಲ್ಲಿ ಓದಿದ್ದೇನೆ, ಸಂತರಿಂದ ಕೇಳಿದ್ದೇನೆ. ಪರಮಾತ್ಮನಿದ್ದಾನೆ ಮತ್ತು ಎಲ್ಲಾ ಸಮಯದಲ್ಲಿಯೂ ಇದ್ದಾನೆ. ಅವನು ಇಲ್ಲದಿರುವಂತಹ ಯಾವ ಸಮಯವೂ ಇಲ್ಲ. ಸಮಯವು ಅವನಲ್ಲಿ ಅಂತರ್ಗತವಾಗಿದೆ. ಯಾವುದೇ ಸಮಯದಲ್ಲಿಯೂ ಸಹ ಅವನ ಅಭಾವವುಂಟಾಗುವುದಿಲ್ಲ, ಆದರೆ ಅವನಲ್ಲಿ ಸಮಯದ ಅಭಾವ ವುಂಟಾಗುತ್ತದೆ. ಆ ಪರಮಾತ್ಮಾ ಎಲ್ಲಾ ಸಮಯದಲ್ಲಿಯೂ ಇದ್ದಾನೆ, ಈಗಲೂ ಸಹ ಇದ್ದಾನೆ. ಒಂದು ವೇಳೆ ಈಗಲೂ ಇಲ್ಲದಿದ್ದರೆ ಎಲ್ಲಾ ಸಮಯದಲ್ಲಿ ಹೇಗೆ ಇರುತ್ತಾನೆ? ಅವನು ಎಲ್ಲಾ ಸ್ಥಳದಲ್ಲಿಯೂ ಇದ್ದಾನೆ, ಇಲ್ಲಿಯೂ ಸಹ ಇದ್ದಾನೆ. ಇಲ್ಲಿ ಇಲ್ಲದಿದ್ದರೆ ಅವನು ಎಲ್ಲಾ ಸ್ಥಳಗಳಲ್ಲಿ ಇದ್ದಾನೆಂದು ಹೇಳುವುದು ಹೇಗೆ? ಅವನು ಎಲ್ಲರಲ್ಲಿಯೂ ಇದ್ದಾನೆ, ನನ್ನಲ್ಲಿ ಕೂಡ ಇದ್ದಾನೆ. ನನ್ನಲ್ಲಿ ಇಲ್ಲದೇ ಹೋಗಿದ್ದರೆ, ಅವನು ಎಲ್ಲರಲ್ಲಿಯೂ ಇದ್ದಾನೆ ಎಂದು ಹೇಗೆ ಹೇಳಲಾಗುತ್ತದೆ? ಮತ್ತೊಂದು ವಿಲಕ್ಷಣವಾದ ಸಂಗತಿ-ಅವನು ನಮ್ಮವನು! ಶರೀರ ನಮ್ಮದಲ್ಲ, ಮನಸ್ಸು ನಮ್ಮದಲ್ಲ, ಬುದ್ಧಿ ನಮ್ಮದಲ್ಲ, ಇಂದ್ರಿಯಗಳು ನಮ್ಮದಲ್ಲ; ಏಕೆಂದರೆ ಇವುಗಳೆಲ್ಲವು ಪ್ರಕೃತಿಯ ಕಾರ್ಯಗಳಾಗಿವೆ, ಜಡವಾಗಿವೆ, ಉತ್ಪತ್ತಿ ಮತ್ತು ನಾಶವಾಗುವಂತಹವುಗಳಾಗಿವೆ.</p>
<p class="Text">ಹೇಗೆಂದರೆ, ನೀವು ‘ನಾನು ಇದ್ದೇನೆ’ ಎಂದು ಹೇಳುತ್ತೀರಿ, ಆದರೆ ಇದರಲ್ಲಿ ‘ನಾನು ಇದ್ದೇನೆಯೋ ಇಲ್ಲವೋ’ ಎಂಬ ಸಂದೇಹವೇನಾದರೂ ಉಂಟಾಗುತ್ತದೆಯೇನು? ಯಾರನ್ನಾದರೂ ಕೇಳಬೇಕಾಗುತ್ತದೆಯೇನು? ಯಾರಿಂದಲಾದರೂ ಸಾಕ್ಷಿ ಪಡೆಯಬೇಕಾಗುತ್ತದೆಯೇನು? ಇದು ಸ್ವತಃ ಸಿದ್ಧವಾಗಿದೆ. ಈ ‘ನಾನು ಇದ್ದೇನೆ’ ಎಂಬುದರಲ್ಲಿ ‘ನಾನು’  ಎಂಬುದಾದರೋ ಪ್ರಕೃತಿಯಿಂದಾಗಿ ಆಗಿದೆ ಮತ್ತು ‘ಇದ್ದೇನೆ’ (ಇರುವಿಕೆ) ‘ಇದೆ’ (ಪರಮಾತ್ಮ) ಎಂಬುದರಿಂದಾಗಿ. ಆ ‘ಇದೆ, ಇದ್ದಾನೆ’ ಎಂಬುದೇ ‘ಇದ್ದೇನೆ’ ಎಂದಾಗಿದೆ. ಪ್ರಕೃತಿಯಿಂದ ಸಂಬಂಧ ಬಿಟ್ಟುಹೋದ ಕೂಡಲೇ ‘ಇದೆ’ ಉಳಿದುಕೊಳ್ಳುತ್ತದೆ ಮತ್ತು ‘ಇದ್ದೇನೆ’ ನಾಶವಾಗಿಹೋಗುತ್ತದೆ- ಇದು ಸಂತರ ಅನುಭವ. ಈ ಮಾತನ್ನು ನೀವು ದೃಢತಾಪೂರ್ವಕ ಒಪ್ಪಿಕೊಂಡರೆ ಕೆಲಸ ಸರಿಯಾಗುವುದು. ಇದರಲ್ಲಿ ಒಂದು ದೊಡ್ಡ ಅಡಚಣೆಯಿದೆ. ಆ ಅಡಚನೆ ಯಾವುದು? ಅದನ್ನು ತಿಳಿಸುತ್ತೇನೆ. ನೀವು ವಿಶೇಷ ಗಮನ ಕೊಡಿ. ಸಾಧನೆ, ಭಜನೆ-ಧ್ಯಾನ ಮಾಡಿದರೂ ಸಹ ಈ ಕಡೆ ದೃಷ್ಟಿಹಾಯುವುದಿಲ್ಲ. ಅನೇಕ ವರ್ಷಗಳವರೆಗೆ ವ್ಯಾಖ್ಯಾನ ಮಾಡಿದರೂ ಸಹ ಈ ಮಾತು ನನ್ನ ಬುದ್ಧಿಗೆ ಹೊಳೆಯಲಿಲ್ಲ. ಅದೇ ಮಾತನ್ನು ಈಗಲೇ ನಿಮಗೆ ನೇರವಾಗಿ ಹೇಳಿಬಿಡುವೆನು, ಅದನ್ನು ನೀವು ಈಗಲೇ ಒಪ್ಪಿಕೊಳ್ಳಿ. ಸಂಯೋಗ ಜನ್ಯ ಸುಖವೊಂದಿದೆ, ನಾವು ಇದರ ರಸಾಸ್ವಾದ ತೆಗೆದುಕೊಳ್ಳುತ್ತೇವೆ. ಇದೇ ವಿಶೇಷವಾದ ಅಡಚಣೆಯಾಗಿದೆ. ತಿಂಡಿ-ತೀರ್ಥ, ನಿದ್ರೆ-ಎಚ್ಚರ, ಕುಳಿತುಕೊಳ್ಳುವುದು- ಮಾತನಾಡುವುದು ಹಾಗೂ ಮಾನ-ಹಿರಿಮೆ (ದೊಡ್ಡಸ್ತಿಕೆ) ಮುಂತಾದವು ಎಷ್ಟಿವೆಯೋ, ಅವುಗಳ ಸಂಬಂಧದಿಂದ ಒಂದು ಬಗೆ ಸುಖವುಂಟಾಗುತ್ತದೆ. ಈ ಸುಖದ ಮೇಲಿನ ಆಸಕ್ತಿ ಹಾಗೂ ಆಕರ್ಷಣೆಯೇ ವಿಶೇಷವಾದ ಅಡಚಣೆ. ಇದನ್ನು ನಾಶಪಡಿಸುವ ಉಪಾಯವೇನು? ಇತರರಿಗೆ ಸುಖವುಂಟಾಗುವುದು ಹೇಗೆ? ಯಾವುದಾದರೂ ಉತ್ತಮ ವಸ್ತುವಿದ್ದರೆ, ಅದು ಇತರರಿಗೆ ಸಿಕ್ಕುವುದು ಹೇಗೆ? ಈ ಬಟ್ಟೆ ಚೆನ್ನಾಗಿದ್ದರೆ ಇತರರಿಗೆ ದೊರೆಯುವುದು ಹೇಗೆ? ಮಾನ-ಹಿರಿಮೆ ಉತ್ತಮವಾಗಿದ್ದರೆ, ಅದು ಬೇರೆಯವರಿಗೆ ಹೇಗೆ ಒದಗುವುದು? ಎಂಬೀ ಭಾವನೆ ಉದಿಸಬೇಕು. ಈ ಪ್ರಕಾರ ಇತರರಿಗೆ ಕೊಡಬೇಕೆಂಬ ಭಾವನೆ ಇರಬೇಕು. ಸಂಯೋಗಜನ್ಯ ಸುಖದಿಂದ ಬಿಡುಗಡೆಗೆ! ಹೊಂದಲು ಇದೇ ಸುಗಮ ಉಪಾಯವಾಗಿದೆ. ಈ ಕೆಲಸವನ್ನು ನೀವು ಮನೆಯಿಂದಲೇ ಪ್ರಾರಂಭಿಸಿ. ಮಾತಾ-ಪಿತಾ, ಸ್ತ್ರೀ-ಪುರುಷ ಇತ್ಯಾದಿ ಎಲ್ಲರಿಗೂ ಸುಖವನ್ನೊದಗಿಸಬೇಕು. ಆದರೆ ಅವರಿಂದ ಸುಖವನ್ನು ನಿರೀಕ್ಷಿಸಬಾರದು. ನೀವು ಅವರನ್ನು ಸುಖಪಡಿಸುವಿರಿ, ಆದರೆ ಮಗನು ನಾನು ಹೇಳುವುದನ್ನು ಪಾಲಿಸಲಿ ಎಂಬ ಭಾವವಿರುತ್ತದೆ; ತಾಯಿಯ ಸೇವೆಯನ್ನು ನಾನು ಮಾಡುವೆನು, ಅವಳು ತನ್ನ ಒಡವೆಗಳನ್ನು ನನಗೇ ಕೊಡಲಿ-ಎಂಬ ಆಸೆಯಿರುತ್ತದೆ, ಇದೇ ಅಪಾಯ. ತೆಗೆದುಕೊಳ್ಳಬೇಕೆಂಬ ಭಾವವೇ ವಿಶೇಷವಾಗಿ ಬಂಧನಕ್ಕೊಳಪಡಿಸುವ ವಸ್ತುವಾಗಿದೆ. ಆದುದರಿಂದ ತೆಗೆದುಕೊಳ್ಳಬೇಕೆಂಬ ಭಾವನೆಯನ್ನು ಬಿಟ್ಟು ಕೇವಲ ತಾಯಿಯ ಪ್ರಸನ್ನತೆಗಾಗಿಯೇ ತಾಯಿಯ ಸೇವೆ ಮಾಡಿ. ನಿಮ್ಮ ಬಳಿಯಿರುವ ಒಡವೆ-ವಸ್ತ್ರ, ಹಣ-ಕಾಸು ಮುಂತಾದುವನ್ನು ಬೇಕಾದರೆ ನಮ್ಮ ಅಣ್ಣ ತಮ್ಮನಿಗೆ ಕೊಟ್ಟು ಬಿಡಿ, ಬೇಕಾದರೆ ಸಹೋದರಿಯರಿಗೆ ಕೊಟ್ಟುಬಿಡಿ, ಬ್ರಾಹ್ಮಣರಿಗೆ ಬೇಕಾದರೂ ಕೊಟ್ಟು ಬಿಡಿ, ನಿಮಗೆ ಯಾರಿಗೆ ಇಷ್ಟವುಂಟಾಗುತ್ತದೋ, ಅವರಿಗೇ ಕೊಟ್ಟುಬಿಡಿ ಎಂದು ತಾಯಿಗೆ ಹೇಳಿಬಿಡಿರಿ. ಆದರೆ ನನ್ನಿಂದ ಕೇವಲ ಸೇವೆಯನ್ನು ಸ್ವೀಕರಿಸಿರಿ, ಇದಕ್ಕೆ ನೀವು ಸಂಕೋಚ-ಪಟ್ಟುಕೊಳ್ಳಬೇಡಿರಿ ಎಂದೂ ಹೇಳಿಬಿಡಿರಿ.</p>
<p class="Text para-style-override-2">ಕೇವಲ ಸೇವೆಮಾಡುವುದೇ ನಮ್ಮ ಕೆಲಸ. ಮಾತಾ-ಪಿತೃಗಳ ಸೇವೆ ಮಾಡಬೇಕು. ಪತ್ನೀಯನ್ನು ವಿವಾಹ ಮಾಡಿಕೊಂಡು ಕರೆದುಕೊಂಡು ಬಂದಮೇಲೆ ಅವಳಿಗೆ ದುಃಖವುಂಟಾಗಬಾರದು ಇದು ನಮ್ಮ ಕರ್ತವ್ಯ, ಅವಳು ಬೇಕಾದರೆ ನಮ್ಮ ಸೇವೆ ಮಾಡಲಿ ಅಥವಾ ಮಾಡದಿರಲಿ. ಅವಳು ನಮಗೆ ತೊಂದರೆ ಮಾಡಲಿ, ದುಃಖಪಡಿಸಲಿ, ಭಗವಂತನು ನಮ್ಮ ಮೇಲೆ ಬಹು ಕೃಪೆಯಿಟ್ಟಿದ್ದಾನೆಂದು ಭಾವಿಸಿಕೊಳ್ಳಿರಿ. ಅವಳು ಮನೋನುಕೂಲ ಸೇವೆ ಮಾಡಿದ ಪಕ್ಷದಲ್ಲಿ ನಾವು ಮೋಹದಲ್ಲಿ ಸಿಕ್ಕಿಹಾಕಿಕೊಳ್ಳುತ್ತೇವೆ. ಭಗವಂತನೇ ತಂದೆ-ತಾಯಿ, ಹೆಂಡತಿ-ಮಕ್ಕಳು ಇತ್ಯಾದಿ ರೂಪದಲ್ಲಿ ನನ್ನಿಂದ ಸೇವೆಯನ್ನು ಸ್ವೀಕರಿಸಿಕೊಳ್ಳುತ್ತಿದ್ದಾನೆ- ಇಂತಹ ಭಾವನೆಯುಂಟಾದರೆ ಸುಖದ ಮೇಲಿನ ಆಸಕ್ತಿ ತಪ್ಪಿಹೋಗುವುದು. ಅದು ತಪ್ಪಿಹೋಗುತ್ತಲೇ ಪರಮಾತ್ಮನ ಸಾಕ್ಷಾತ್ಕಾರವಾದೀತು. ಏಕೆಂದರೆ ಪರಮಾತ್ಮನಾದರೋ ಎಲ್ಲೆಲ್ಲಿಯೂ ಇದ್ದೇ-ಇದ್ದಾನೆ. ಎಲ್ಲಾ ದೇಶದಲ್ಲಿ, ಎಲ್ಲಾ ಕಾಲದಲ್ಲಿ, ಎಲ್ಲಾ ವಸ್ತುಗಳಲ್ಲಿ, ಸಂಪೂರ್ಣ ಘಟನೆಗಳಲ್ಲಿ, ಸಂಪೂರ್ಣ ಪರಿಸ್ಥಿತಿಗಳಲ್ಲಿ ಅವನೇ ಇದ್ದಾನೆ.  ಬೇರೆಯವನು ಎಲ್ಲಿಂದ ಬಂದನು? ಆದುದರಿಂದ ಪರಮಾತ್ಮನ ಸಾಕ್ಷಾತ್ಕಾರಕ್ಕೆ ಸುಖವನ್ನು ಬಿಟ್ಟುಬಿಡುವುದು ಅರ್ಥಾತ್ ಇತರರಿಗೆ ಸುಖ ಕೊಡುವುದು ಪರಮಾತ್ಮ ಪ್ರಾಪ್ತಿಯ ಉಪಾಯವಾಗಿದೆ ಮತ್ತು ಇತರರಿಂದ ಸುಖ ಪಡೆಯುವುದು ತೊಂದರೆಯಾಗಿದೆ.<span></span></p>


<p class="Page-Break"> </p>
<p class="Chapter-Heading" id="toc_marker-13">11. ಕಾರಾಗೃಹ - ಒಂದು ವಿದ್ಯಾಲಯ</p>
<p class="Text para-style-override-4">(ನಾಗಪುರದ ಕಾರಾಗೃಹದಲ್ಲಿ ಮಾಡಲಾದ ಒಂದು ಪ್ರವಚನ)</p>
<p class="Text">ಪರಮಾತ್ಮನ ಸಾಕ್ಷಾತ್ಕಾರವುಂಟಾಗುವವರೆಗೆ ಎಲ್ಲಾ ಜೀವರುಗಳೂ ಕೈದಿಗಳೇ! ನಾವು ಬಹಳ ನೀಚ ದರ್ಜೆಯವರೆಂದು ನೀವು ತಿಳಿದುಕೊಳ್ಳಬೇಡಿ. ನಾವೆಲ್ಲರೂ ಭಗವಂತನ ಮಕ್ಕಳು! ನೀವು ಈ ಕಾರಾಗೃಹಕ್ಕೆ ಸ್ವಾಧೀನರಾಗಿ ಬಂದಿಲ್ಲ, ಪರಾಧೀನರಾಗಿಯೇ ಬಂದಿರುವಿರಿ; ಅದರಂತೆಯೇ ನಾವುಗಳೆಲ್ಲರೂ ಈ ಪ್ರಪಂಚಕ್ಕೆ ಪರಾಧೀನರಾಗಿಯೇ ಬಂದಿದ್ದೇವೆ ಮತ್ತು ಇಲ್ಲಿಗೆ ಬಂದು ನಮ್ಮ-ನಮ್ಮ ಸ್ವಯಂಕೃತ ಕರ್ಮಗಳ ಫಲವನ್ನು ಅನುಭವಿಸುತ್ತೇವೆ. ಕರ್ಮಗಳಿಗೆ ಪರತಂತ್ರರಾಗಿ ಅವುಗಳ ಫಲವನ್ನು ಅನುಭವಿಸುತ್ತಿರುವ ತನಕ ನಾವು ಕೈದಿಗಳೇ ಆಗಿದ್ದೇವೆ.</p>
<p class="Text">ಮನುಷ್ಯ ಜನ್ಮವನ್ನು ಪಡೆದು ಮನುಷ್ಯನು ಪರಮಾತ್ಮತತ್ತ್ವವನ್ನು ಪಡೆದುಕೊಳ್ಳಬಲ್ಲನು. ಈ ಜನ್ಮವೇ ಹಾಗಿದೆ. ಶಾಶ್ವತವಾಗಿಯೇ ಸ್ವಾಧೀನವಾಗಲಿ, ಪರಾಧೀನತೆಯು ಸರ್ವಥಾ ನಾಶವಾಗಲಿ, ಅದಕ್ಕಾಗಿಯೇ ಮನುಷ್ಯ-ಶರೀರ ಸಿಕ್ಕಿದೆ. ಇದರಲ್ಲಿ ಸುಖ ಮತ್ತು ದುಃಖ-ಎರಡು ಬಗೆಯ ಅನುಭವಗಳಿವೆ. ಸುಖದ ಅನುಭವದಲ್ಲಿ ಮನುಷ್ಯ ನಾನು ಸ್ವಾಧೀನನೆಂದು ತಿಳಿಯುತ್ತಾನೆ ಮತ್ತು ದುಃಖವನ್ನು ಅನುಭವಿಸುವಾಗ ಅವನು ನಾನು ಪರಾಧೀನನೆಂದು ತಿಳಿಯುತ್ತಾನೆ. ಪರಂತು ಇದು ತಿಳುವಳಿಕೆ ಇಲ್ಲದ ಮಾತು. ನಾವು ಸುಖಾನುಭವದಲ್ಲಿ ಸ್ವತಂತ್ರವಾಗಿರುವುದಾದರೆ ಕೇವಲ ಸುಖವನ್ನೇ ಅನುಭವಿಸುತ್ತಿದ್ದೆವು. ದುಃಖವನ್ನು ಅನುಭವಿಸುತ್ತಲೇ ಇರಲಿಲ್ಲ. ಆದರೆ ಇದು ನಮ್ಮ ಕೈಯೊಳಗಿನ ಮಾತಲ್ಲ. ನಾವು ಸುಖ ಮತ್ತು ದುಃಖ ಎರಡನ್ನೂ ಅನುಭವಿಸಬೇಕಾಗಿದೆ.</p>
<p class="Text">ದುಃಖದ ಅನುಭವದಲ್ಲಿ ಒಂದು ವಿಲಕ್ಷಣ ಮಾತಿದೆ- ಸುಖದ ಅನುಭವದಿಂದ ತನ್ನ ಪುಣ್ಯಗಳ ನಾಶವಾಗುತ್ತದೆ, ಆದರೆ ದುಃಖದ ಅನುಭವದಿಂದ ಪಾಪಗಳ ನಾಶವಾಗುತ್ತದೆ! ನೀವು ಪಾಪಗಳನ್ನು ನಾಶಮಾಡುವುದಕ್ಕಾಗಿಯೇ ಇಲ್ಲಿಗೆ ಬಂದಿರುವಿರಿ. ಯಾವುದಾದರೂ ಪಾಪ ಉಂಟಾಗುತ್ತದೆ, ಆಗಲೇ ಮನುಷ್ಯ ಕೈದಿಯಾಗುತ್ತಾನೆ. ಬಂಧನದ ಅವಧಿ ಎಷ್ಟಿದೆಯೋ ಅಷ್ಟು ಅವಧಿಯವರೆಗೆ ಬಂಧನದಲ್ಲಿದ್ದ ಮೇಲೆ ಅವನ ಪಾಪಗಳು ನಾಶವಾಗಿಹೋಗುತ್ತವೆ ಮತ್ತು ಪಾಪ ನಾಶವಾಗುವುದರಿಂದ ಅವನು ಪವಿತ್ರನಾಗುತ್ತಾನೆ. ಆದುದರಿಂದ ಈಗ ನೀವು, ನಾವು ಮತ್ತು ಎಲ್ಲರೂ ದುಃಖಗಳಿಂದ ಬಿಡುಗಡೆಹೊಂದಲು ಪಾಪ-ಅನ್ಯಾಯ, ದುರ್ಗುಣ-ದುರಾಚಾರ, ಶಾಸ್ತ್ರಮರ್ಯಾದೆಗೆ ವಿರುದ್ಧವಾದ ಯಾವೊಂದು ಕೆಲಸವನ್ನು ಮಾಡಬಾರದು. ಈ ಮಾತಿನ ಶಿಕ್ಷಣ ಇಲ್ಲಿ ನಿಮಗೆ ಕ್ರಿಯಾರೂಪದಿಂದ ಸಿಗುತ್ತದೆ.</p>
<p class="Text">ಈ ಕಾರಾಗೃಹ ಒಂದು ವಿದ್ಯಾಲಯ. ಇದರಲ್ಲಿ ಇನ್ನು ಮುಂದೆ ಇಂತಹ ಪಾಪ ಮಾಡಬಾರದೆಂಬ ಶಿಕ್ಷಣ ದೊರೆಯುತ್ತದೆ. ಪ್ರಪಂಚದಲ್ಲಿ ರೋಗದಿಂದ, ನಷ್ಟ ಸಂಭವಿಸುವುದರಿಂದ, ಅಪಮಾನವಾಗುವುದರಿಂದ, ನಿಂದೆಯಿಂದ ದುಃಖವುಂಟಾಗುತ್ತದೆ. ನಾವು ಯಾವಾಗಲೋ ಪಾಪ ಮಾಡಿದ್ದೇವೆ, ಅದರ ಫಲವೇ ಈ ದುಃಖ, ಎಂಬ ಪಾಠ ಕಲಿಸುವುದಕ್ಕಾಗಿಯೇ ದುಃಖ ಉಂಟಾಗುತ್ತದೆ. ಆದುದರಿಂದ ಇನ್ನು ಮುಂದೆ ಯಾವ ಪಾಪವನ್ನೂ ಮಾಡುವುದಿಲ್ಲ ಎಂಬ ಪಾಠ ಕಲಿತುಕೊಳ್ಳಬೇಕು. ಹಿಂದಿನ ಪಾಪಗಳ ಫಲವನ್ನು ಅನುಭವಿಸುವುದರಿಂದ ಆ ಪಾಪಗಳು ನಾಶವಾಗಿಹೋಗುತ್ತವೆ. ಪಾಪಗಳು ನಾಶವಾಗಿ ಹೋದಮೇಲೆ ನಾವು ಶುದ್ಧ, ನಿರ್ಮಲರಾಗಿಬಿಡುತ್ತೇವೆ.</p>
<p class="Text">ಇಲ್ಲಿ ಯಾವ ಅನುಕೂಲತೆ ಒದಗಿಬರುತ್ತೆಯೋ, ಲಾಭವುಂಟಾಗುತ್ತದೆಯೋ, ಹಣ ಸಿಕ್ಕಿಬಿಡುತ್ತದೆಯೋ-ಇದೆಲ್ಲವೂ ಪುಣ್ಯದ ಫಲವೇ ಆಗಿದೆ. ಯಾವ ಪ್ರತಿಕೂಲತೆ ಉಂಟಾಗುತ್ತದೆಯೋ, ನಷ್ಟವಾಗಿಬಿಡುವುದೋ, ಯಾರಾದರೂ ಮರಣಹೋಂದುತ್ತಾರೆ, ರೋಗ ಬಂದುಬಿಡುತ್ತದೆ. ಇದೆಲ್ಲವೂ ಪಾಪದ ಫಲ. ಪುಣ್ಯಗಳ ಫಲವನ್ನು ಅನುಭವಿಸುವ ಸಲುವಾಗಿ ಸ್ವರ್ಗಕ್ಕೆ ಹೋಗುತ್ತಾರೆ ಮತ್ತು ಅಲ್ಲಿನ ಸುಖ ಅನುಭವಿಸುತ್ತಾರೆ. ಸುಖವನ್ನು ಅನುಭವಿಸಿದ್ದರಿಂದ ಪುಣ್ಯಗಳ ನಾಶವಾಗಿ ಹೋಗುತ್ತದೆ; ಅಲ್ಲದೆ ಪುನಃ ಈ ಮೃರ್ತ್ಯಲೋಕಕ್ಕೆ (ಮಾನವಲೋಕ) ಹಿಂದಿರುಗಿ ಬರಬೇಕಾಗುತ್ತದೆ — <span class="char-style-override-4">‘ಕ್ಷೀಣೇ ಪುಣ್ಯೇ ಮರ್ತ್ಯಲೋಕಂ ವಿಶಂತಿ’ </span>(ಗೀತಾ 9/21). ಪಾಪಗಳು ನಾಶವಾಗುತ್ತವೆ ದುಃಖದಿಂದ ಹಾಗೂ ಪುಣ್ಯ ನಾಶವಾಗುತ್ತವೆ ಸುಖದಿಂದ. ಸುಖಾನುಭವದಿಂದ ಪುಣ್ಯಗಳ ನಾಶವಾಗುತ್ತದೆ ಮತ್ತು ತನ್ನ ಸ್ವಭಾವ ಕೆಟ್ಟುಹೋಗುತ್ತದೆ, ಇದರಿಂದ ಪಾಪಗಳ ಬೀಜಗಳು ಬಿತ್ತಲ್ಪಡುತ್ತವೆ. ಪರಂತು ದುಃಖದಲ್ಲಿ ಲಾಭವೇ-ಲಾಭ, ನಷ್ಟವಾಗುವುದೇ ಇಲ್ಲ. ಎಷ್ಟು ದುಃಖ, ಕಷ್ಟ ಬರುತ್ತದೆಯೋ, ಅದು ಹಿಂದಿನ ಪಾಪಗಳನ್ನು ನಾಶ ಮಾಡುತ್ತದೆ ಮತ್ತು ಮುಂದಕ್ಕೆ ಜಾಗ್ರತಗೊಳಿಸುತ್ತದೆ. </p>
<p class="Text">ರಾಜನು ಪ್ರಜೆಗಳಿಗೆ ತಂದೆ-ತಾಯಿಯಾಗಿರುತ್ತಾನೆ. ಅವನು ಪ್ರಜೆಯ ಹಿತವನ್ನು ಬಯಸುತ್ತಾನೆ. ಆದುದರಿಂದ ನಿಮ್ಮ ಒಳಿತಿಗಾಗಿಯೇ ನಿಮ್ಮನ್ನು ಇಲ್ಲಿಗೆ ಸೇರಿಸಿದ್ದಾರೆ. ಇದರಿಂದ ನಿಮ್ಮ ಜೀವನದಲ್ಲಿ ಯಾವ ದೋಷವೂ ಉಳಿಯದಿರಲಿ, ನೀವು ಪವಿತ್ರರಾಗುವಿರಿ. ಸೆರೆಮನೆಗೆ ಬಂದು ನಾವು ಪರಾಧೀನರಾಗಿ ಹೋದೆವೆಂದು ನೀವು ತಿಳಿದುಕೊಳ್ಳಬೇಡಿರಿ. ಇದನ್ನು ಪಾಠಶಾಲೆಯೆಂದು ತಿಳಿದುಕೊಳ್ಳಿ. ಇಲ್ಲಿ ಕ್ರಿಯಾತ್ಮಕ ಶಿಕ್ಷಣವನ್ನು ಕೊಡಲಾಗುತ್ತದೆ. ಇದು ಅಪವಿತ್ರವಲ್ಲ. ಇಲ್ಲಿ ಭಗವಾನ್ ಶ್ರೀಕೃಷ್ಣ ಜನ್ಮತಾಳಿದ್ದನು. ಆದುದರಿಂದ ಸಭ್ಯರಾದ ಜನರು ಕಾರಾಗೃಹವನ್ನು ‘ಕೃಷ್ಣ-ಜನ್ಮ-ಸ್ಥಾನ’ ಎಂದು ಹೇಳುತ್ತಾರೆ. ಸೆರೆಮನೆಯಲ್ಲಿ ಅವತಾರವೆತ್ತಿದರೂ ಸಹ ಭಗವಾನ್ ಶ್ರೀಕೃಷ್ಣನು ಎಷ್ಟು ದೊಡ್ಡ-ವ್ಯಕ್ತಿಯಾಗಿಯಾಗಿದ್ದ? ಅವನ ಉಪದೇಶ ‘ಶ್ರೀಮದ್ಭಗವದ್ಗೀತೆ’ ಯನ್ನು ವಿದೇಶೀಯರೂ ಸಹ ಗೌರವಿಸುತ್ತಾರೆ. ಯಾವ ಮನುಷ್ಯನಾದರೂ ಸಹ ವಿದ್ವಾಂಸನಾಗಬೇಕಾದರೆ ಅವನು ಗೀತೆಯನ್ನು ಖಂಡಿತ ಗೌರವಿಸಬೇಕು.</p>
<p class="Text">ಇಲ್ಲಿ ನಿಮಗೆ ಬಹಳ ಹೆಚ್ಚಿನ ಉನ್ನತಿಯಾಗಬಲ್ಲದು. ಇಲ್ಲಿದ್ದುಕೊಂಡು ಒಳ್ಳೆಯ ಕೆಲಸ ಮಾಡಿ, ಒಳ್ಳೆಯ ರೀತಿಯಲ್ಲಿ ವರ್ತಿಸಿ. ಎಲ್ಲರ ಸೇವೆಯನ್ನು ಮಾಡಿ, ಆದರದಿಂದ ವರ್ತಿಸಿ, ಅವರನ್ನು ಸುಖಪಡಿಸುವ ರೀತಿಯಲ್ಲಿ ವರ್ತಿಸಿ, ಇಲ್ಲಿ ನೀವು ಬಗೆ-ಬಗೆಯ ಕೈಗಾರಿಕೆಗಳನ್ನು ಸಹ ಕಲಿಯುವಿರಿ. ಅದರಿಂದಲೂ ಸಹ ಬಹಳ ಹೆಚ್ಚಿನ ಲಾಭವಾಗುವುದು. ಒಂದು ವಿದ್ಯೆ ಬಂದುಬಿಡುವುದು, ಆ ವಿದ್ಯೆಯಿಂದ ನೀವು ಮುಂದೆ ಸಂಪಾದಿಸಿ ಜೀವನ ನಡೆಸಬಹುದು. ನನಗೆ ಇಲ್ಲಿನ ಆದಾಯದ ಬಗ್ಗೆ ತಿಳಿಯದು. ನಾನು ಮತ್ತೆಲ್ಲಿಗೋ ಹೋಗಬೇಕಾಗಿಬಂದಿತು. ಬೀಕಾನೇರಿನ ಕಾರಾಗೃಹದಲ್ಲಿ ಬಹಳ ಒಳ್ಳೊಳ್ಳೆಯ ಜಮಖಾನ, ಕಂಬಳಿ ಮುಂತಾದವು ತಯಾರಾಗುತ್ತವೆ ಅದನ್ನು ನೋಡಿದ್ದೆನು. ವಿದೇಶಗಳಿಗೂ ಸಹ ಹೋಗುವಷ್ಟು ಸುಂದರ ವಸ್ತುಗಳು ತಯಾರಾಗುತ್ತಿವೆ. ಗಂಗಾಸಿಂಹ ಎಂಬವರು ಬೀಕಾನೇರಿನ ಮಹಾರಾಜರಾಗಿದ್ದಾಗ, ಅವರು ಒಂದು ಸಾರಿ ಇಂಗ್ಲೆಂಡಿಗೆ ಹೋದರು. ಅಲ್ಲಿ ಅವರು ಬಹಳ ಬೆಲೆ ತೆತ್ತು ಒಂದು ರತ್ನಗಂಬಳಿ ಕೊಂಡರು. ಅಲ್ಲಿಂದ ಹಿಂದಕ್ಕೆ ಬಂದು ಅವರು ಬೀಕಾನೇರ್-ಜೈಲಿನಲ್ಲಿ ರತ್ನಗಂಬಳಿ-ನೇಯ್ಗೆಯ ವಿಭಾಗದ ಅಧಿಕಾರಿಯನ್ನು ಕರೆದು ‘ನೋಡಿ, ಇಂತಹ ರತ್ನಗಂಬಳಿಯನ್ನು ನೀವೂ ಇಲ್ಲಿಯೂ ಸಹ ನೆಯ್ಗೆ ಮಾಡಿಸಿರಿ. ಇದನ್ನು ನಾನು ಇಂಗ್ಲೆಂಡಿನಿಂದ ತಂದಿದ್ದೇನೆ’ ಎಂದು ಹೇಳಿದರು. ರತ್ನಗಂಬಳಿಯನ್ನು ನೋಡಿ ಆ ಅಧಿಕಾರಿಯು - ‘ಮಹಾಸ್ವಾಮಿ! ಇದು ನಮ್ಮ ಜೈಲಿನಲ್ಲಿಯೇ ತಯಾರಿಸಿದ್ದು, ಅಲ್ಲಿಗೆ ಹೋಗುವಷ್ಟರಲ್ಲಿ ಬಹಳ ಬೆಲೆಯಾಗಿಹೋಗಿದೆ. ಇದೋ, ನೋಡಿ, ನಮ್ಮ ಜೈಲಿನಲ್ಲಿ ಸಿದ್ಧವಾದುದರ ಚಿಹ್ನೆ’ ಎಂದು ಹೇಳಿದನು.</p>
<p class="Text">ಇಲ್ಲಿ ಕೆಲಸ ಮಾಡುವುದಕ್ಕೆ ನಿಮಗೆ, ನಾವು ಪರವಶವಾಗಿ ಮಾಡುತ್ತಿದ್ದೇವೆ ಎಂದೆನಿಸುತ್ತದೆ; ಆದರೆ ಅದನ್ನೂ ಸಹ ನೀವು ಕಲಿತುಕೊಂಡರೆ ಆ ವಿದ್ಯೆ ನಿಮ್ಮ ಕೈವಶವಾಗುವುದು. ಆ ವಿದ್ಯೆಯಿಂದ ನೀವು ಇರುವ ಕಡೆಯಲ್ಲಿಯೇ ಕೆಲಸ ಮಾಡಬಹುದು. ದೊಡ್ಡ-ದೊಡ್ಡ ಶ್ರೀಮಂತ ವ್ಯಾಪಾರಿಗಳ ಹತ್ತಿರ ನೀವು ಒಟ್ಟಾಗಿಸೇರಿ, ನಮಗೆ ಇಂತಿಂಥ ಕೆಲಸ ಬರುತ್ತದೆ ಎಂದು ಹೇಳಿದರೆ, ಅವರ ಸಹಾಯದಿಂದ ನೀವು ಬಹಳವಾಗಿ ದೇಶದ ಉನ್ನತಿಮಾಡಬಲ್ಲಿರಿ.</p>
<p class="Text">ಇಲ್ಲಿರುವಾಗಲೂ ಸಹ ನಿಮ್ಮ-ನಿಮ್ಮಲ್ಲಿ ಉತ್ತಮವಾಗಿ ವರ್ತಿಸುವುದನ್ನು ಕಲಿತುಕೊಳ್ಳಿ. ಬೇರೆಯವರ ಆಜ್ಞೆಯಲ್ಲಿರುವುದು-ಇದು ಉನ್ನತಿಯ ರೀತಿಯಾಗಿದೆ. ನೀವು ಗಮನಕೊಡಿ. ದುಷ್ಟರ ಪರತಂತ್ರದಲ್ಲಿರುವುದರಿಂದ ಮನುಷ್ಯ ದುಃಖಪಡುತ್ತಾನೆ. ಪರಂತು ಯಾರು ಸಜ್ಜನರ ಪರತಂತ್ರದಲ್ಲಿರುತ್ತಾನೆಯೋ, ಅವರು ಬಾಲ್ಯಾವಸ್ಥೆಯಲ್ಲಿ ವಿದ್ವಾಂಸರ ಅಧೀನದಲ್ಲಿದ್ದುಕೊಂಡೇ ಅವನು ಸ್ವತಂತ್ರನಾಗುತ್ತಾನೆ ಮತ್ತು ಸುಖ ಪಡುತ್ತಾನೆ. ಎಷ್ಟು ಮಂದಿ ದೊಡ್ಡ-ದೊಡ್ಡ ವಿದ್ವಾಂಸರಾಗಿದ್ದಾರೋ ಅವರೆಲ್ಲರೂ ಬಾಲ್ಯದಲ್ಲಿ ವಿದ್ವಾಂಸರ ಅಧೀನದಲ್ಲಿದ್ದೇ ವಿದ್ವಾಂಸರಾಗಿದ್ದಾರೆ. ಎಷ್ಟು ಮಂದಿ ಸಂತ ಮಹಾತ್ಮರಾಗಿದ್ದಾರೆಯೋ, ಅವರು ತಮ್ಮ ಗುರುಗಳ ಸೇವೆಮಾಡಿ, ಅವರ ಅಧೀನದಲ್ಲಿದ್ದುಕೊಂಡೇ ಸಂತ-ಮಹಾತ್ಮರಾಗಿದ್ದಾರೆ. ಬಹಳ ಶ್ರೇಷ್ಠ ದರ್ಜೆಯ ಮಹಾಪುರುಷರೂ ಸಹ ಬಾಲ್ಯದಲ್ಲಿ ಪರತಂತ್ರವನ್ನು ಸ್ವೀಕಾರಮಾಡಿದ್ದಾರೆ. ಸಜ್ಜನರ, ಹಿತೈಷಿಗಳ ಬಳಿಯ ಪರತಂತ್ರವು ಸ್ವತಂತ್ರವನ್ನು ದೊರಕಿಸಿಕೊಡುವಂತಹುದು. ಪರಂತು ತಮ್ಮ ಇಂದ್ರಿಯಗಳಿಗೂ ಮತ್ತು ಮನಸ್ಸಿಗೂ ವಶವಾಗುವವರು ಪರತಂತ್ರರಾಗಿಯೇ ಉಳಿಯುತ್ತಾರೆ. ಅವರು ಪದೇ-ಪದೇ ನರಕಕ್ಕೆ ಹೋಗಬೇಕಾಗುತ್ತದೆ, ಭಾರಿ-ಭಾರಿ ಕಷ್ಟ ಪಡಬೇಕಾಗುತ್ತದೆ. ಆದುದರಿಂದ ಇಂದ್ರಿಯಗಳನ್ನು ಹಾಗೂ ಮನಸ್ಸನ್ನು ವಶಮಾಡಿಕೊಂಡು ಒಳ್ಳೆಯ ಕೆಲಸಗಳಲ್ಲಿ ನಿರತರಾಗಿರಬೇಕು. ಇಂದ್ರಿಯಗಳ ಹಾಗೂ ಮನಸ್ಸಿನ ಸುಖ-ಭೋಗಗಳಿಗೆ ವಶವಾಗುವುದರಿಂದ ಈಗಂತೂ ಸ್ವತಂತ್ರತೆ ಕಂಡುಬಂದರೂ, ಮುಂದೆ ಪರತಂತ್ರತೆ ಬಂದು ಬಿಡುತ್ತದೆ-ಇದು ಸ್ವತಂತ್ರದಲ್ಲಿನ ಪರತಂತ್ರವೇ ಆಗಿದೆ. ಸಜ್ಜನರಲ್ಲಿನ ಪರತಂತ್ರತೆಯೂ ಸಹ ಸ್ವತಂತ್ರತೆ ಆಗಿದೆ.</p>
<p class="Text">ಒಳ್ಳೆಯ ಆಚರಣೆ ಮಾಡಿ, ಒಳ್ಳೆಯ ಗುಣ ಕಲಿಯಿರಿ, ಒಳ್ಳೆಯ ಭಾವನೆ ಕಲಿಯಿರಿ. ನಿಮ್ಮ ಜೀವನವನ್ನು ಸದಾ-ಸದೈವವೂ ಪವಿತ್ರ ಮಾಡಿಕೊಳ್ಳಿ. ಪವಿತ್ರವಾಗುವುದಕ್ಕೆ ಇದು ಬಹು ಸುಂದರ ಅವಕಾಶವಾಗಿದೆ; ಏಕೆಂದರೆ ಈ ಸ್ಥಳ ಪಾಪಿಯಾಗುವುದಕ್ಕಾಗಿಲ್ಲ, ಪ್ರತಿಯಾಗಿ ಶುದ್ಧವಾಗುವುದಕ್ಕಾಗಿದೆ.</p>
<p class="Text">ಭಗವನ್ನಾಮಕ್ಕೆ ಬಹು ಭಾರಿ ಮಹತ್ತ್ವವಿದೆ. ಏಕನಾಥರು, ತುಕಾರಾಮರು, ಪುರಂದರದಾಸರು ಮತ್ತು ಕನಕದಾಸರು ಮುಂತಾದ ಎಷ್ಟೋ ಮಂದಿ ದೊಡ್ಡ-ದೊಡ್ಡ ಸಂತ-ಮಹಾಪುರುಷರು ಆಗಿಹೋಗಿದ್ದಾರೆ. ಅವರು ನಾಮ-ಜಪದ ಮಹಿಮೆಯನ್ನು ಬಹಳವಾಗಿ ಹಾಡಿದ್ದಾರೆ. ಆ ನಾಮ-ಜಪವನ್ನು ನೀವು ಮಾಡುತ್ತಾ ಇರಿ. ಭಗವನ್ನಾಮ ಜಪಿಸುವುದಕ್ಕೆ ನೀವು ಪರತಂತ್ರರಾಗಿಲ್ಲ. ಕೆಲಸ-ಕಾರ್ಯ ಮಾಡುವಾಗಲೂ ಸಹ ಭಗವನ್ನಾಮವನ್ನು ಜಪಿಸುತ್ತಾ ಇರಿ. ರಾಮ, ಕೃಷ್ಣ, ಗೋವಿಂದ, ವಾಸುದೇವ ಇತ್ಯಾದಿ ಯಾವುದನ್ನು ಬೇಕಾದರೂ ಹೇಳಿ, ಬೇಕಾದರೆ ವಿಟ್ಠಲ-ವಿಟ್ಠಲ ಎಂದಾದರೂ ಹೇಳಿರಿ. ನಿಮಗೆ ಭಗವಂತನ ಯಾವ ನಾಮ ಪ್ರಿಯವೆನಿಸುವುದೋ, ಆ ನಾಮವನ್ನು ನೀವು ಜಪಿಸುತ್ತಾ ಇರಿ.</p>
<p class="Text">ಭಗವಂತನ ನಾಮಗಳಲ್ಲಿಯೇನೋ ಭೇದವಿದೆ, ಆದರೆ ಅವುಗಳ ಫಲದಲ್ಲಿ ಭೇದವಿಲ್ಲ. ಅವುಗಳಲ್ಲಿ ಕೂಡ ನಿಮಗೆ ಯಾವ ನಾಮದಲ್ಲಿ ಅಭಿರುಚಿಯುಂಟೋ ಅದನ್ನೇ ಜಪಿಸಿರಿ. ಇದರಿಂದಲೇ ಅಧಿಕ ಲಾಭವಾಗುತ್ತದೆ. ಮನಸ್ಸಿಟ್ಟು ಭಗವಂತನ ನಾಮದ ಜಪಮಾಡಿ. ಮನಸ್ಸಾಗದಿದ್ದರೆ ಕೆಲಸ-ಕಾರ್ಯ ಮಾಡುತ್ತಿರುವಾಗಲೂ ಸಹ ನಾಮಪಜ ಮಾಡುತ್ತಿರುವಂತಹ ಒಂದು ಅಭ್ಯಾಸ ರೂಢಿಸಿಕೊಳ್ಳಿ. ಸಂತರು ಹೀಗೆ ಹೇಳಿದ್ದಾರೆ - <span class="char-style-override-4">‘ಹಾಥ ಕಾಮ ಮುಖ ರಾಮ ಹೈ, ಹಿರದೈ ಸಾಚೀ ಪ್ರೀತ। ದರಿಯಾ ಗಿರಸ್ತೀ ಸಾಧ ಕೀ, ಯಾಹೀ ಉತ್ತಮ ರೀತ ।’  </span>ಭಕ್ತದರಿಯಾ ಎಂಬುವರು ಹೇಳುತ್ತಾರೆ-ಗೃಹಸ್ಥಾಶ್ರಮದಲ್ಲಿದ್ದರೂ ಕೈ ಕೆಲಸದಲ್ಲಿ ತೊಡಗಿದ್ದರೂ ಮುಖದಲ್ಲಿ ರಾಮನಾಮ, ಹೃದಯದಲ್ಲಿ ಭಗವಂತನಕುರಿತು ಪ್ರೀತಿ ಇರಲಿ-ಇದೇ ಉತ್ತಮ ಜೀವನವಾಗಿದೆ. ಈ ಪ್ರಕಾರ ಇಲ್ಲಿರುತ್ತಾ ನೀವೂ ಸಹ ಭಗವಂತನ ನಾಮವನ್ನು ಜಪಿಸುತ್ತಿದ್ದರೆ ನೀವೂ ಸಹ ಸಂತರಾಗುವಿರಿ. ಸ್ವರಾಜ್ಯ-ಪ್ರಾಪ್ತಿಗಾಗಿ ಒಳ್ಳೊಳ್ಳೆಯ ಜನರೂ ಸಹ ಬಂಧನವನ್ನು ಅನುಭವಿಸಿದ್ದರು; ಆದರೆ ಧರ್ಮಕ್ಕಾಗಿ ಅನುಭವಿಸಿದರು. ಪಾಪಗಳ ಕಾರಣಕ್ಕಾಗಿಯಲ್ಲ. ‘ಕಲ್ಯಾಣ’ ಮಾಸಪತ್ರಿಕೆಯ ಸಂಪಾದಕ ಶ್ರೀಹನುಮಾನ್ ಪ್ರಸಾದ್ ಪೋದ್ದಾರ್ ಎಂಬುವರೂ ಸಹ ರಾಜನೈತಿಕ ಕೈದಿಯ ರೂಪದಲ್ಲಿ ಸೆರೆಮನೆಯಲ್ಲಿದ್ದರು. ಅಲ್ಲಿದ್ದುಕೊಂಡು ಅವರು ಜನರಿಗೆ ಔಷಧಿಗಳನ್ನು ವಿತರಣೆ ಮಾಡುತ್ತಿದ್ದರು ಮತ್ತು ಭಜನೆ-ಸ್ಮರಣೆ ಮಾಡುತ್ತಿದ್ದರು. ಜೈಲಿನಲ್ಲಿ ಅವರು ಸುಮಾರು ಎರಡು ಸಾವಿರ ಪುಸ್ತಕಗಳನ್ನು ಓದಿದರು ಮತ್ತು ನಾಮಜಪದ ಅಭ್ಯಾಸ ಮಾಡಿದರು. ಅವರು ಬೆರಳಿನ ಮೇಲೆ ನಾಮ-ಜಪ ಮಾಡುತ್ತಿದ್ದರು ಮತ್ತು ಲೆಕ್ಕಕ್ಕಾಗಿ ಕಡ್ಡಿಯಿಂದ ಗೋಡೆಯ ಮೇಲೆ ಗೆರೆ ಎಳೆಯುತ್ತಿದ್ದರು. ಈ ತರಹ ಅವರು ಚೆನ್ನಾಗಿಯೇ ನಾಮ-ಜಪ ಮಾಡಿದರು.ಆದುದರಿಂದ ನಾಮ-ಜಪದ ಅಭ್ಯಾಸಕ್ಕೆ ಇಲ್ಲಿ ಬಹಳ ಸುಂದರವಾದ ಅವಕಾಶವಿದೆ. ಹೆಚ್ಚು ಮಾತನಾಡುವ ಕೆಲಸವೂ ಸಹ ನಿಮಗೆ ಇರುವುದಿಲ್ಲ. ನಿಮ್ಮ ಇಲ್ಲಿನ ಅಧಿಕಾರಿ ಅನುಶಾಸನ ಮಾಡಬೇಕಾಗುತ್ತದೆ, ಹೇಳ ಬೇಕಾಗುತ್ತದೆ; ಆದರೆ ನಿಮಗೆ ಏನು ಮಾತನಾಡಬೇಕಾದ ಅವಶ್ಯಕತೆಯೇ ಇಲ್ಲ. ಆದುದರಿಂದ ನೀವು ವಿಶೇಷವಾಗಿ ನಾಮ-ಜಪ ಮಾಡಿರಿ. ನಂತರ ಸ್ವಲ್ಪ-ಸ್ವಲ್ಪ ಹೊತ್ತಿನ ನಂತರ’ ಹೇ ನಾಥ! ನಾನು ನಿನ್ನನ್ನು ಮರೆಯಲಾರೆ; ಹೇ ನಾಥ! ನಿನ್ನ ಚರಣಗಳಲ್ಲಿ ನನಗೆ ಪ್ರೇಮವುಂಟಾಗಲಿ’ ಈ ಪ್ರಕಾರ ಭಗವಂತನನ್ನು ಪ್ರಾರ್ಥಿಸುತ್ತಾ ನಾಮ-ಜಪವನ್ನು ಮಾಡುತ್ತಲೇ ಇರಬೇಕು.</p>
<p class="Text">ಹೃದಯಪೂರ್ವಕ ಎಲ್ಲರಿಗೂ ಹಿತವನ್ನೇ ಬಯಸಿರಿ. ಯಾರಿಗೂ ಕೆಡುಕನ್ನು ಬಯಸಬೇಡಿರಿ. ಯಾರಾದರೂ ನಿಮ್ಮ ವಿರುದ್ಧ ಮೊಕದ್ದಮೆ ಹೂಡಿ ನಿಮ್ಮನ್ನು ಸೆರೆಯಾಳಾಗಿ ಮಾಡಿಸಿದರೆ ಆತನಿಗೂ ಸಹ ಕೆಟ್ಟದ್ದನ್ನು ಬಯಸಬೇಡಿ. ಏಕೆಂದರೆ ಅವನು ನಿಮ್ಮನ್ನು ಪರಿಶುದ್ಧಗೊಳಿಸುವುದಕ್ಕಾಗಿಯೇ ಹಾಗೆ ಮಾಡಿದ್ದಾನೆ. ನೀವು ಶುದ್ಧರಾಗಿ ಹೋದರೆ ಪದೇ-ಪದೇ ಹುಟ್ಟಬೇಕಾಗುವುದಿಲ್ಲ, ಪದೇ-ಪದೇ ಬಂದೀಯಾಗಬೇಕಾಗುವುದಿಲ್ಲ. ಆದುದರಿಂದ ತಾಯಿಯ ಗರ್ಭದಲ್ಲಿರುವುದೂ ಸಹ ಒಂದು ಬಹು ದೊಡ್ಡ ಬಂದೀಖಾನೆಯಾಗಿದೆ. ಅಲ್ಲಿ ಜೀವನು ಬಹು ಕಷ್ಟದಿಂದ ಇರುತ್ತಾನೆ, ಬಹಳ ದುಃಖಪಡುತ್ತಾನೆ. ಆದರೆ ಪಾಪಗಳ ಕಾರಣದಿಂದ ಪದೇ-ಪದೇ  ಇಲ್ಲಿಗೆ ಬರಬೇಕಾಗುತ್ತದೆ. ಆ ಸಲುವಾಗಿ ಕಾರಣವನ್ನೇ ನಾಶಮಾಡಿಬಿಟ್ಟರೆ ಕಾರ್ಯವು ತಾನಾಗಿಯೇ ನಾಶವಾಗಿ ಹೋಗುವುದು <span class="char-style-override-4">‘ಮೂಲಾಭಾವೇ ಕುತಃ ಶಾಖಾ’ </span>ಬುಡವೇ ಕತ್ತರಿಸಲ್ಪಟ್ಟಾಗ ಕೊಂಬೆ ಹೊರಡುವುದಾದರೂ ಹೇಗೆ? ಆದುದರಿಂದ ಪಾಪ, ಅನ್ಯಾಯ, ದುರಾಚಾರ ಇತ್ಯಾದಿ ಯಾವುದನ್ನು ಮಾಡಲೇಬಾರದು. ಕಳ್ಳತನ ಮಾಡಬಾರದು, ದರೋಡೆ ಮಾಡಬಾರದು, ಯಾರಿಗೂ ಅನಿಷ್ಟವನ್ನು ಮಾಡಬಾರದು. ತನು, ಮನ, ವಚನಗಳಿಂದ ಯಾರು ಇತರರಿಗೆ ದುಃಖವನ್ನು ಉಂಟುಮಾಡುತ್ತಾನೋ, ಅವನು ದುಃಖವನ್ನು ಅನುಭವಿಸಲೇ ಬೇಕಾಗುವುದು - ಇದು ಸಾರ್ವಕಾಲಿಕ ಸತ್ಯವಾದ ಮಾತು. ಎಂತಹ ಬೀಜವನ್ನು ಬಿತ್ತನೆ ಮಾಡಲಾಗುವುದೋ, ಅಂತಹುದೇ ವೃಕ್ಷ ಬೆಳೆಯುತ್ತದೆ ಮತ್ತು ಆ ವೃಕ್ಷದಿಂದ ಪುನಃ ಅಂತಹ ಬೀಜವೇ ಬರುತ್ತದೆ. ಅದರಂತೆಯೇ ಯಾರು ಇತರರಿಗೆ ದುಃಖವುಂಟುಮಾಡುತ್ತಾನೋ, ಅವನು ದುಃಖಪಡಲೇಬೇಕಾಗುತ್ತದೆ. ಇತರರನ್ನು ದುಃಖಪಡಿಸಿ ಈಗ ಬೇಕಾದರೆ ಸುಖಿಯಾಗಬಹುದು, ಪರರ ಹಣವನ್ನು ಕಸಿದುಕೊಂಡು ಈಗ ಬೇಕಾದರೆ ಶ್ರೀಮಂತನಾಗಬಹುದು, ಇತರರನ್ನು ಕೊಂದು ಈಗ ಬೇಕಾಗದರೆ ರಾಜಿಯಾಗಿಬಿಡಬಹುದು; ಪರಂತು ಅಂತ್ಯದಲ್ಲಿ ದುಃಖಪಡಲೇಬೇಕಾಗುವುದು, ತಪ್ಪಿಸಿಕೊಳ್ಳಲಾರನು. ಭಗವಂತನ ಬಳಿಯಲ್ಲಿ ಶ್ರೇಷ್ಠ ತೀರ್ಪಿದೆ, ಉತ್ತಮ ನ್ಯಾಯವಿದೆ. ಇಲ್ಲಿ ಬೇಕಾದರೆ ಸುಳ್ಳು-ಮೋಸ ಮಾಡಿಯೂ ಸಹ ಮನುಷ್ಯನು ದಂಡದಿಂದ ತಪ್ಪಿಸಿಕೊಳ್ಳಬಲ್ಲ, ಆದರೆ ಪರಮಾತ್ಮನ ಹತ್ತಿರ ತಪ್ಪಿಸಿಕೊಳ್ಳಲಾರ. ಅಲ್ಲಿ ಸುಳ್ಳು ಸಾಕ್ಷಿ ಸಿಕ್ಕುವುದಿಲ್ಲ ಮತ್ತು ವಕೀಲ-ಪ್ರತಿನಿಧಿ ಸಹ ಸಿಕ್ಕುವುದಿಲ್ಲ. ಅಲ್ಲಿ ತಾನು ಮಾಡಿರುವುದಕ್ಕೆ ಅನುಸಾರವಾಗಿ ದಂಡವನ್ನು ಅನುಭವಿಸಲೇ ಬೇಕಾಗುವುದು.</p>
<p class="Text">ನೀವು ಸ್ವಲ್ಪ ಗಮನಕೊಡಿ. ಹೇಗೆಂದರೆ, ಫ್ಯಾನು ತಿರುಗುತ್ತದೆ, ಬಲ್ಪು ಉರಿಯುತ್ತದೆ, ಲೌಡ್ಸ್ಪೀಕರಿನಿಂದ ಶಬ್ದ ಬರುತ್ತದೆ- ಈ ಎಲ್ಲಾ ಕೆಲಸಗಳೂ ವಿದ್ಯುಚ್ಛಕ್ತಿಯಿಂದ ನಡೆಯುತ್ತವೆ. ವಿದ್ಯುತ್ ಕಛೇರಿಯ ವ್ಯಕ್ತಿ ಬಂದಾಗ ಅವನು- ನೀವು ಎಷ್ಟು ವಿದ್ಯುತ್ ಉರಿಸಿದಿರಿ, ಹೇಗೆ ಉರಿಸಿದಿರಿ, ಯಾವಾಗ ಉರಿಸಿದಿರಿ? ಎಂದು ನಿಮ್ಮನ್ನು ಕೇಳುವುದಿಲ್ಲ. ವಿದ್ಯುತ್ ಯಂತ್ರ (ಮೀಟರ್) ಹಾಕಲಾಗಿದೆ. ಆ ಯಂತ್ರವನ್ನು ನೋಡಿ ಅವನು ಇಷ್ಟು ನಂಬರ್ (ಯೂನಿಟ್) ಬಂದಿವೆ, ಇಷ್ಟು ದುಡ್ಡಾಗಿದೆ ಎಂದು ನಿಮಗೆ ಬಿಲ್ಲನ್ನು ಕಳುಹಿಸುತ್ತಾನೆ. ಆ ಹಣವನ್ನು ನೀವು ಪಾವತಿ ಮಾಡಬೇಕಾಗುತ್ತದೆ. ಇದೇ ರೀತಿಯಲ್ಲಿ ನೀವು, ನಾವು ಎಷ್ಟು ಮಂದಿಗಳಿದ್ದೇವೆಯೋ, ನಮ್ಮ ಒಳಗಡೆಯೂ ಸಹ ಒಂದು ಮೀಟರು ಅಳವಡಿಸಲಾಗಿದೆ. ಈ ಶರೀರದ ಮೇಲೆ ಕಂಠದಿಂದ ತಲೆಯವರೆಗೆ ಈ ಮೀಟರನ್ನು ಇಟ್ಟಿರುತ್ತದೆ. ನಾವು ಹೇಗೆ ನೋಡುತ್ತೇವೆ. ಹೇಗೆ ಕೇಳುತ್ತೇವೆ, ಹೇಗೆ ಆಸ್ವಾದಿಸುತ್ತೇವೆ, ಹೇಗೆ ಸ್ಪರ್ಶಿಸುತ್ತೇವೆ, ಹೇಗೆ ಆಫ್ರಾಣಿಸುತ್ತೇವೆ, ಅದೆಲ್ಲವೂ ಈ ಮೀಟರಿನಲ್ಲಿ ನಮೂದಾಗುತ್ತದೆ. ನಮ್ಮ ಮನಸ್ಸಿನಲ್ಲಿ ಯಾರಿಗಾದರೂ ನಷ್ಟಪಡಿಸಬೇಕೆಂಬ ಭಾವನೆಯುಂಟಾದರೆ, ಅದೂ ಸಹ ಈ ಮೀಟರಿನಲ್ಲಿ ಅಂಕಿತಗೊಳ್ಳುತ್ತದೆ. ಜೈಲುಖಾನೆಯಲ್ಲಿ ಪಹರೆಯವನ ಕೊರಳಿನಲ್ಲಿ ಒಂದು ಯಂತ್ರವನ್ನು ನೇತುಹಾಕಿರುತ್ತಾರೆ. ಅವನು ಎಷ್ಟು ನಿದ್ರೆ ಮಾಡಿದನೆಂಬುದು ಆ ಯಂತ್ರದಲ್ಲಿ ದಾಖಲಾಗುತ್ತದೆ. ಇದೇ ಪ್ರಕಾರ ನಮ್ಮ ಒಳಗಡೆಯೂ ಅಂತಹ ಯಂತ್ರಗಳು ಇಡಲ್ಪಟ್ಟಿವೆ. ಅವುಗಳ ಪ್ರಕಾರ ಮುಂದೆ ದಂಡದ ಮತ್ತು ಪುರಸ್ಕಾರದ ವ್ಯವಸ್ಥೆಯಾಗುವುದು. ಎಷ್ಟು ಮಾಡಿದೆ? ಏನು ಮಾಡಿದೆ? ಎಂದು ಅವು ಕೇಳವುದಿಲ್ಲ. ಆ ರೀತಿ ಕೇಳುವ ಅಗತ್ಯವೂ ಇರುವುದಿಲ್ಲ; ಅವು ಸ್ವತಃ ಎಲ್ಲವನ್ನು ನೋಡಿಕೊಳ್ಳುವವು. ಇಲ್ಲಿಯಾದರೋ ಸತ್ಯವನ್ನು ಬಹಿರಂಗಪಡಿಸುವುದಕ್ಕಾಗಿ ಮೊದಲು ವ್ಯಕ್ತಿಯನ್ನು ಪ್ರಜ್ಞಾಹೀನನ್ನಾಗಿ ಮಾಡಿಬಿಡುತ್ತಾರೆ. ಆ ಸ್ಥಿತಿಯಲ್ಲಿ ಉಂಟಾಗಿದ್ದ ಸಂಸ್ಕಾರಗಳಿಗೆ ಅನುಸಾರವಾಗಿ ಎಂತಹ ಮಾತಾಗುವುದೋ ಅದು ಬಹಿರಂಗವಾಗಿ ಬಿಡುತ್ತದೆ. ಪರಂತು ನಮ್ಮೊಳಗೆ ಅತ್ಯಂತ ಸುಂದರ ಯಂತ್ರವನ್ನು ಇಡಲಾಗಿದೆ, ಅದರಲ್ಲಿ ಮಾತನಾಡುವ ಅಗತ್ಯವೇ ಬರುವುದಿಲ್ಲ. ಅಂತರಂಗದ ಭಾವಗಳು ತಾವೇ ಸ್ವತಃ ಗೊತ್ತಾಗತೊಡುಗುತ್ತವೆ. ಅದಕ್ಕೆ ಅನುಸಾರವಾಗಿಯೇ ಸುಖದಾಯಕ ಮತ್ತು ದುಃಖದಾಯಕ ಪರಿಸ್ಥಿತಿ ಬರುತ್ತದೆ.</p>
<p class="Text">ದುಃಖದಾಯಕ ಪರಿಸ್ಥಿತಿ ಎಷ್ಟು ಲಾಭದಾಯಕವಾಗಿದೆಯೋ, ಸುಖದಾಯಕ ಪರಿಸ್ಥಿತಿ ಅಷ್ಟು ಲಾಭದಾಯಕವಾಗುವುದಿಲ್ಲ. ಸುಖಾನುಭವವೇನೋ ಚೆನ್ನಾಗಿ ಕಾಣಿಸುತ್ತದೆ, ಆದರೆ ಅದರ ಪರಿಣಾಮ ಕೆಟ್ಟದ್ದಾಗಿದೆ. ಸುಖವನ್ನು ಅನುಭವಿಸುವುದರಿಂದ ಹಿಂದಿನ ಪುಣ್ಯ ನಷ್ಟವಾಗಿ ಹೋಗುತ್ತವೆ ಮತ್ತು ಸ್ವಭಾವ ಕೆಟ್ಟು ಹೋಗುತ್ತದೆ, ಅದರಿಂದ ಮುಂದೆ ಪುನಃ ಸುಖವನ್ನು ಅನುಭವಿಸಬೇಕೆಂಬ ಇಚ್ಛೆಯುಂಟಾಗುತ್ತದೆ. ಸುಖಾಪೇಕ್ಷೆಯೇ ಪಾಪಗಳ  ಮೂಲ. ಅರ್ಜುನ ಕೇಳಿದ — ‘ ಮಹಾಪ್ರಭು! ಈ ಮನುಷ್ಯನು ಪಾಪ ಮಾಡಲು ಬಯಸುವುದಿಲ್ಲ; ಆದಾಗ್ಯೂ ಸಹ ಇವನನ್ನು ಬಲವಂತವಾಗಿ ಪಾಪದಲ್ಲಿ ತೊಡಗಿಸುವುದು ಯಾವುದು? (ಗೀತಾ 3/36). ಭಗವಂತ ಹೀಗೆ ಉತ್ತರ ಕೊಟ್ಟನು — ಸುಖಭೋಗ ಮತ್ತು ಸಂಗ್ರಹದ ಇಚ್ಛೆಯೇ ಪಾಪಗಳಿಗೆ ಕಾರಣ. ಮನುಷ್ಯನು ಎಷ್ಟೆಷ್ಟು ಅಧಿಕವಾಗಿ ಸುಖವನ್ನು ಅನುಭವಿಸುವನೋ, ಅಷ್ಟಷ್ಟೇ ಅವನೊಳಗೆ ಭೋಗಾಪೇಕ್ಷಗಳು ಹೆಚ್ಚುವವು. ಆ ಇಚ್ಛೆಯೇ ಮುಂದೆ ಅವನಿಂದ ಪಾಪವನ್ನು ಮಾಡಿಸುವುದು. ಪುಣ್ಯಗಳ ಫಲ-ಸುಖಾನುಭವದಿಂದ ಹಿಂದಿನ ಪುಣ್ಯಗಳು ಕಳೆದುಹೋಗುತ್ತವೆ ಮತ್ತು ಸುಖಾನುಭವದ ಇಚ್ಛೆಯುಂಟಾಗುವುದರಿಂದ ಪಾಪಗಳ ಬೀಜ ಬಿತ್ತಲ್ಪಡುತ್ತದೆ, ಅದರಿಂದ ಅವನು ಪಾಪಿಯಾಗುತ್ತಾನೆ. ಆದುದರಿಂದ ಸುಖಭೋಗದಲ್ಲಿ ಲಾಭವಿಲ್ಲ. ಪರಂತು ದುಃಖಾನುಭವದಲ್ಲಿ ಅತ್ಯಧಿಕ ಲಾಭವುಂಟು. ಮೊದಲನೆಯದಾಗಿ ಹಿಂದಿನ ಪಾಪಗಳು ನಾಶವಾಗುತ್ತವೆ. ಮತ್ತೊಂದು ಭೋಗಗಳಿಂದ ವೈರಾಗ್ಯ ಉದಿಸುತ್ತದೆ; ಏಕೆಂದರೆ ಸುಖಭೋಗಕ್ಕಾಗಿ ನಾವು ಇಂತಿಂಥ ಕೆಲಸ ಮಾಡಿದೆವು, ಆದ್ದರಿಂದ ದುಃಖವನ್ನು ಅನುಭವಿಸಬೇಕಾಯಿತು ಎಂಬ ಅರಿವು ಮೂಡುತ್ತದೆ. ಆದುದರಿಂದ ಈಗ ಇಂತಹ ಪಾಪ ಮಾಡುವುದಿಲ್ಲ ಎಂಬ ಭಾವೋದಯದಿಂದ ಅವನು ಶುದ್ಧನಾಗಿ ಹೋಗುತ್ತಾನೆ.</p>
<p class="Text">ಇದೊಂದು ನೋಡಿರುವ ಸಂಗತಿ; ಮನುಷ್ಯನೊಬ್ಬ ಬಹಳ ಹೆಚ್ಚು ರೋಗಗ್ರಸ್ತನಾಗಿ ಹೋದರೆ, ರೋಗದಿಂದ ಗುಣಮುಖನಾಗಿ ಎದ್ದ ಮೇಲೆ ಅವನ ಅಂತಃಕರಣ ಶುದ್ಧವಾಗಿ ಬಿಡುತ್ತದೆ. ನೋಡಿ, ಅವನ ಮುಂದೆ ಯಾವುದಾದರೂ ಭಗವತ್ಸಂಬಂಧೀ ಮಾತನ್ನಾಡಿದರೆ, ಭಕ್ತರ ಕಥೆ ಹೇಳಿದರೆ ಅದನ್ನು ಕೇಳಿ ಗದ್ಗದನಾಗುತ್ತಾನೆ, ಕಣ್ಣೀರು ಹರಿಯಲಾರಂಭಿಸುತ್ತದೆ. ಅವನಿಗೆ ಭಗವಂತನ ವಿಚಾರ ಬಹಳ ಪ್ರಿಯವಾಗುತ್ತದೆ. ಕಾರಣವೇನು? ಅಸ್ಪಸ್ಥತೆಯ ಕಷ್ಟವನ್ನು ಅನುಭವಿಸುವುದರಿಂದ ಅಂತಃಕರಣ ಶುದ್ಧ, ನಿರ್ಮಲವಾಗುತ್ತದೆ. ಶುದ್ಧ ಅಂತಃಕರಣದಲ್ಲಿ ಭಗವಂತನ ಕುರಿತು ಪ್ರೇಮ ಹುಟ್ಟುತ್ತದೆ. ಇದೇ ರೀತಿಯಲ್ಲಿ ನೀವೆಲ್ಲರೂ ಸಹ ಬಂಧನವನ್ನು ಅನುಭವಿಸುವುದರಿಂದ ಪರಿಶುದ್ಧರಾಗುವಿರಿ. ಇಲ್ಲಿರುವಾಗ ನಿಮ್ಮ ಭಾವನೆ, ನಿಮ್ಮ ನಿಯತ್ತನ್ನು ಚೆನ್ನಾಗಿಟ್ಟುಕೊಳ್ಳಿ. ಇದರ ಪ್ರತಿಫಲ ನಿಮಗೆ ಬಹಳ ಉತ್ತಮವಾಗುವುದು. ಯಾವ ಜನ ಸುಖ ಅನುಭವಿಸುತ್ತಾರೆಯೋ ಮತ್ತು ಸ್ವತಂತ್ರರಾಗಿ ತಿರುಗುತ್ತಾರೆಯೋ, ಅವರಿಗಿಂತ ನೀವೇ ಬಹಳ ಭಾಗ್ಯಶಾಲಿಗಳು.</p>
<p class="Text">ನಮ್ಮಲ್ಲಿ ಆರು ದರ್ಶನ-ಶಾಸ್ತ್ರಗಳಿವೆ. ಅವುಗಳಲ್ಲಿ ಪಾತಂಜಲ ಯೋಗದರ್ಶನ ಒಂದು. ಅದರಲ್ಲಿ ಹೀಗೆ ತಿಳಿಸಿದೆ <span class="char-style-override-4">‘ಹೇಯಂ ದುಃಖಮನಾಗತಮ್’ </span>(2/16) ಯಾವ ದುಃಖ ಬಂದಿಲ್ಲವೋ, ಆದರೆ ಬರುವ ಸಂಭವವಿದೆಯೋ, ಆ ದುಃಖ ತ್ಯಾಜ್ಯವಾಗಿದೆ. ಅರ್ಥಾತ್ ಆ ದುಃಖದಿಂದ ನಾವು ಪಾರಾಗಬಲ್ಲೆವು! ಯಾವ ದುಃಖವನ್ನು ಅನುಭವಿಸಿಬಿಟ್ಟೆವೋ, ಅದನ್ನೇನೋ ಅನುಭವಿಸಿಯೇ ಆಯಿತು. ಅದಕ್ಕಾಗಿ ಮಾಡುವುದೇನು? ಈಗ ಇನ್ನು ಯಾವ ದುಃಖವನ್ನು ಅನುಭವಿಸುತ್ತಿದ್ದೇವೆಯೋ, ಅದು ಅನುಭವಿಸುವುದರಿಂದ ನಾಶವಾಗಿ ಹೋಗುವುದು. ಇನ್ನು ಮುಂದೆ ಬರುವ ದುಃಖಗಳಿಂದ ಪಾರಾಗಬೇಕು. ಅದರಿಂದ ಪಾರಾಗುವುದಕ್ಕಾಗಿಯೇ ಈ ಮಾನವ-ಶರೀರ ಸಿಕ್ಕಿದೆ. ಈ ಮಾನವ-ಶರೀರದಲ್ಲಿ ನಾವು ಜಾಗರೂಕರಾಗಬೇಕು, ಸರಿಯಾದ ರೀತಿಯಲಿ ನಡೆದುಕೊಳ್ಳಬೇಕು, ಅಲ್ಲದೆ ಮರ್ಯಾದೆಗೆ ಅನುಸಾರವಾಗಿ ವರ್ತಿಸಿದರೆ ಮುಂದೆ ದುಃಖವೇ ಉಂಟಾಗುವುದಿಲ್ಲ. ಮುಂಬರುವ ದುಃಖದಿಂದ ಬದುಕುಳಿಯುವುದಕ್ಕೆ ನಿಮ್ಮ ಈ ಸ್ಥಳ ಬಹಳ ಉತ್ತಮವಾಗಿದೆ. ನಿಮಗೆ ಈ ಜಾಗರೂಕತೆಯ ವಿಶೇಷ ಆವಶ್ಯಕತೆಯಿದೆ. ಹೊರಗಡೆ ಗೃಹಸ್ಥರಾಗಿರುವವರಿಗೂ ಮತ್ತು ತಮ್ಮನ್ನು ಸ್ವತಂತ್ರರೆಂದು ಭಾವಿಸುವವರಿಗೂ ಸಹ ಜಾಗರೂಕತೆಯ ಪೂರ್ಣ ಆವಶ್ಯಕತೆಯಿದೆ. ಜಾಗರೂಕತೆಯಿಲ್ಲದೆ ಪ್ರಮಾದ, ಆಲಸ್ಯ ಮುಂತಾದ ತಮೋಗುಣದ ಪ್ರವೃತ್ತಿಗಳು ನಾಶವಾಗುವುದಿಲ್ಲ. ಹಿಂಸೆ, ಪ್ರಮಾದ, ಆಲಸ್ಯ, ನಿರರ್ಥಕವಾಗಿ ಸಮಯ ಹಾಳುಮಾಡುವುದು ಬಹಳ ಕೆಟ್ಟ ವಿಚಾರವಾಗಿದೆ. ಆದುದರಿಂದ ನಿಮ್ಮೆಲ್ಲರಿಗೂ ಬಹಳ ಉಚಿತವಾದ ಹಿತನುಡಿಯೊಂದು ಇಂತಿದೆ. ನೀವುಗಳೆಲ್ಲರೂ ಸಮಯವನ್ನು ಉತ್ತಮ ಕಾರ್ಯದಲ್ಲಿ ವಿನಿಯೋಗಿಸಿರಿ.</p>
<p class="Text">ಪ್ರತಿಯೊಬ್ಬ ಮನುಷ್ಯನಿಗೂ, ಅವನು ಬೇಕಾದರೆ ಸಾಧುವಾಗಲಿ ಗೃಹಸ್ಥನಾಗಲಿ, ಸಹೋದರನಾಗಲಿ, ಸಹೋದರಿ ಆಗಿರಲಿ, ವಿದ್ಯಾವಂತನಾಗಲಿ ಬೇಕಾದರೆ ಅವಿದ್ಯಾವಂತನಾಗಲಿ, ನಾನು ನಾಲ್ಕು ಮಾತುಗಳನ್ನು ಹೇಳುತ್ತೇನೆ. ಆ ಮಾತುಗಳನ್ನು ಉಪಯೋಗಿಸಿಕೊಂಡರೆ ಬಹಳ ಲಾಭವಾಗುವುದು, ಜೀವನ ಶುದ್ಧವಾಗಿಬಿಡುವುದು. ಆ ನಾಲ್ಕು ಮಾತುಗಳು ಈ ಪ್ರಕಾರವಾಗಿವೆ<span> </span>—</p>
<p class="Text">(1) ಸರ್ವಪ್ರಥಮವಾಗಿ ಸಮಯದ ಪ್ರಶ್ನೆ! ನಮಗೆ ಸಿಕ್ಕಿರುವ ಸಮಯವಷ್ಟನ್ನು ಒಳ್ಳೊಳ್ಳೆಯ ಕೆಲಸಗಳಲ್ಲಿ, ಅತ್ಯುತ್ತಮ ಕಾರ್ಯಗಳಲ್ಲಿ ತೊಡಗಿಸಬೇಕು. ಸಮಯವನ್ನು ಹಾಳು ಮಾಡಬಾರದು. ಇಸ್ಪೀಟು ಆಟ, ಪಗಡೆ, ಸಿನಿಮಾ, ನಾಟಕ ಕ್ರಿಕೇಟ ಮ್ಯಾಚ್ ನೋಡುವುದರಲ್ಲಿ ಕಳೆದುಹೋದ ಸಮಯವು ಹಾಳಾದಂತೆಯೇ ಸರಿ. ಇದರಿಂದ ಪರಮಾತ್ಮನ ಸಾಕ್ಷಾತ್ಕಾರ ದೊರೆಯುವುದಿಲ್ಲ ಮತ್ತು ಪ್ರಪಂಚಕ್ಕೆ ಯಾವ ಲಾಭವೂ ಉಂಟಾಗುವುದಿಲ್ಲ. ಹೌದು, ಶಾರೀರಿಕ ವ್ಯಾಯಾಮವಾಗುವಂತಹ ಹಾಗೂ ಆರೋಗ್ಯವೂ ಸಹ ಸರಿಹೋಗುವಂತಹ ಕೆಲವು ಆಟಗಳುಂಟು; ಪರಂತು ಪ್ರಾಯಶಃ ಸಮಯ ನಿರರ್ಥಕವಾಗುತ್ತದೆ. ಸಿನೇಮಾ ನೋಡುವುದರಿಂದ ಕಣ್ಣುಗಳೂ ಸಹ ಹಾಳಾಗುತ್ತವೆ, ಹಣವೂ ನಷ್ಟ, ಸಮಯವೂ ಸಹ ವ್ಯರ್ಥ; ಇಷ್ಟೇ ಅಲ್ಲದೆ ನಡತೆಯೂ ಸಹ ಕೆಟ್ಟುಹೋಗುತ್ತದೆ. ಆಟ-ತಮಾಷೆಗಳಲ್ಲಿ ವಯಸ್ಸೂ ಹಾಳಾಗಿಹೋಗುತ್ತದೆ.</p>
<p class="Text">ನಮಗೆ ಸಿಕ್ಕಿರುವ ಸಮಯವು ಸೀಮಿತವಾಗಿದೆ, ಅಸೀಮವಾಗಿಲ್ಲ. ಗಡಿಯಾರಕ್ಕೆ ಎಷ್ಟು ಕೀಲಿ ಕೊಡಲಾಗಿದೆಯೋ ಅಷ್ಟೇ ಹೊತ್ತಿನವರೆಗೆ ಅದು ನಡೆಯುತ್ತದೆ. ಕೀಲಿ ಮುಗಿದ ಕೂಡಲೇ ನಿಂತುಹೋಗುತ್ತದೆ. ಅದರಂತೆಯೇ ನಮ್ಮ ಶ್ವಾಸರೂಪೀ ಗಡಿಯಾರ ನಡೆಯುತ್ತದೆ. ಶ್ವಾಸ ತೀರಿದ ಕೂಡಲೇ ಮರಣ. ಮತ್ತೆ ಯಾರೂ ಬದುಕಲಾರ. ಯಾವುದೇ ಬಲ, ಅಧಿಕಾರ, ಯೋಗ್ಯತೆಯಿಂದ ಬದುಕಲಿ ಅಥವಾ ವಿದ್ವಾಂಸನಾದ್ದರಿಂದ ಬದುಕಲಿ ಎಂಬುದು ಕೈಲಾಗದ ಮಾತು. ಆ ಶ್ವಾಸ ನಿರರ್ಥಕ ಕಾರ್ಯಗಳಲ್ಲಿ ಖರ್ಚಾಗಿಹೋದರೆ, ಪಾಪ ಕಾರ್ಯದಲ್ಲಿ ಮತ್ತು ದುರಭ್ಯಾಸದಲ್ಲಿ ಖರ್ಚಾದರೆ, ಇದು ಮಹಾನ್ ಮೂರ್ಖತೆಯಾಗಿದೆ!</p>
<p class="Text">ಭಗವಂತನ ಚಿಂತನೆ ಮಾಡದೆ ಕಳೆದು ಹೋಗುವ ಸಮಯವೆಲ್ಲವೂ ನಿರರ್ಥಕ. ಆದುದರಿಂದ ನಮ್ಮ ಸಮಯ ನಿರರ್ಥಕ ಹೋಗದಂತೆ ಯಾವಾಗಲೂ ಎಚ್ಚರಿಕೆ ವಹಿಸಬೇಕು. ಇಲ್ಲಿ ಎಷ್ಟು ಕೆಲಸ ಮಾಡಬೇಕಾಗಿದೆಯೋ, ಎಷ್ಟು ಕಾರ್ಯ ನಿರ್ವಹಿಸಬೇಕಾಗಿದೆಯೋ, ಅಷ್ಟನ್ನು ಬಹಳ ಉತ್ಸಾಹದಿಂದ ಮಾಡಿ ಮತ್ತು ಬಿಡುವು ಸಿಕ್ಕಿದ ಕೊಡಲೇ ಭಗವಂತನ ನಾಮದ ಜಪಮಾಡಿ, ಕೀರ್ತನೆ ಮಾಡಿ, ಗೀತೆಯೇ ಮುಂತಾದ ಪುಸ್ತಕಗಳನ್ನು ಓದಿ.</p>
<p class="Text">(2) ಎರಡನೆಯ ಮಾತು — ನಿಮಗೆ ಬಹಳ ಸುಗಮ. ನಿಮ್ಮ ಜೀವನವನ್ನು ಸರಳತೆಯಿಂದ ನಿರ್ವಹಿಸಿ, ನಿಮ್ಮ ವ್ಯಕ್ತಿಗತ ಖರ್ಚನ್ನು ಅತ್ಯಂತ ಕಡಮೆ ಮಾಡಿ. ಸಾಧಾರಣವಾದ ಭೋಜನ, ಸಾಧಾರಣವಾದ ಬಟ್ಟೆ ತೊಡುವುದು, ಮತ್ತು ಸಾಧಾರಣವಾದ ಮನೆಯಲ್ಲಿರುವುದು ಇಂತಹ ರೀತಿಯ ಜೀವನೋಪಾಯ ಮಾಡುವುದು ಅಭ್ಯಾಸವಾಗಲಿ. ಇಂತಹ ಅಭ್ಯಾಸವಾದರೆ ಸಮಯ ಬಂದಾಗ ನೀವು ಒಳ್ಳೆಯ ಭೋಜನವನ್ನು ಮಾಡಬಹುದು, ಉತ್ತಮವಾದ ಉಡುಪನ್ನೂ ಸಹ ಧರಿಸಿಕೊಳ್ಳಬಹುದು. ಒಳ್ಳೆಯ ಮನೆಯಲ್ಲಿಯೂ ಸಹ ಇರಬಹುದು ಮತ್ತು ಸಮಯದಲ್ಲಿ ಅತ್ಯಂತ ಸಾಧಾರಣ ಭೋಜನ, ಬಟ್ಟೆ ಮತ್ತು ಮನೆಯಲ್ಲಿಯೂ ಸಹ ಇರಬಹುದು ಮತ್ತು ಸಮಯದಲ್ಲಿ ಅತ್ಯಂತ ಸಾಧಾರಣ ಭೋಜನ, ಬಟ್ಟೆ ಮತ್ತು ಮನೆಯಲ್ಲಿಯೂ ಸಹ ಜೀವನೋಪಾಯ ಮಾಡಬಹುದು. ನಿಮಗೆ ಸ್ವತಃ ಇಂತಹ ಸಂದರ್ಭ ಸಿಕ್ಕಿರುತ್ತದೆ; ಇದರಲ್ಲಿ ನೀವು ನಿಮ್ಮ ವ್ಯಕ್ತಿಗತ ಖರ್ಚನ್ನು ಕಡಿಮೆ ಮಾಡಿ ಸರಳವಾಗಿ ನಿಮ್ಮ ಜೀವನ ನಡೆಸುವ ಅಭ್ಯಾಸ ಮಾಡಿಕೊಳ್ಳುವಿರಿ.</p>
<p class="Text">ಇಲ್ಲಿಂದ ಹೊರಗಡೆ ಹೋದಮೇಲೆಯೂ ಸಹ ನೀವು ಮೋಜು-ವಿಲಾಸದ ಜೀವನ ಮಾಡಿಕೊಳ್ಳಬೇಡಿ. ಜೀವನದಲ್ಲಿ ಸರಳತೆಯಿಟ್ಟುಕೊಳ್ಳಿ. ಅಂತಹ ಸ್ವಭಾವವಾಗುವುದರಿಂದ ನೀವು ಎಲ್ಲಿ ಬೇಕಾದರೂ ಚೆನ್ನಾಗಿ ನೆಮ್ಮದಿಯಿಂದ ಇರಬಲ್ಲಿರಿ. ಎಷ್ಟು ಮಂದಿ ಒಳ್ಳೊಳ್ಳೆಯ ಸಂತರು-ಮಹಾತ್ಮರುಗಳು ಆಗಿಹೋಗಿದ್ದಾರೋ, ಅವರು ತೀರಾ ಸಾಧಾರಣ ಬಟ್ಟೆಗಳಲ್ಲಿ, ಸಾಧಾರಣ ಹಾಸಿಗೆಗಳಲ್ಲಿ, ಸಾಧಾರಣ ನಿವಾಸಗಳಲ್ಲಿ ವಾಸಿಸುತ್ತಾ ಮತ್ತು ಸಾಧಾರಣ ಭೋಜನ ಮಾಡುತ್ತಾ ತಮ್ಮ ಜೀವನ ನಡೆಸಿದ್ದಾರೆ. ನಿಮ್ಮಲ್ಲಿ ಯಾರ ಬಳಿ ಹಣವಿದೆಯೋ ಅವರು ದಾನಕ್ಕಾಗಿ, ಪುಣ್ಯಕ್ಕಾಗಿ, ಕುಟುಂಬದವರಿಗಾಗಿ, ಅನಾಥರಿಗಾಗಿ, ಅಂಗವಿಕಲರಿಗಾಗಿ, ದೀನ-ದುಃಖಿಗಳಿಗಾಗಿ ಖರ್ಚುಮಾಡಿರಿ. ನಿಮ್ಮ ವ್ಯಕ್ತಿಗತ ಖರ್ಚನ್ನು ಕಡಿಮೆ ಮಾಡಿಕೊಳ್ಳಿ.</p>
<p class="Text">(3) ಮೂರನೆಯ ಮಾತು — ನೀವು ಯಾವ ಕೆಲಸ ಮಾಡಿದರೂ, ಆ ಕೆಲಸದಲ್ಲಿ ಹಸ್ತಕೌಶಲ್ಯ ಚತುರತೆ ಎಚ್ಚರಿಕೆ-ಬುದ್ಧಿವಂತಿಕೆ ವೃದ್ಧಿಯಾಗುತ್ತಿರಲಿ. ಈ ವಿದ್ಯೆಯನ್ನು ನೀವು ಇಲ್ಲಿ ಕಲಿತುಕೊಂಡರೆ ಇದು ಸದಾ ನಿಮ್ಮೊಡನಿರುವುದು. ಬ್ರಹ್ಮನು ತನ್ನ ವಾಹನವಾದ ಹಂಸದ ಮೇಲೆ ಕೋಪಿಸಿಕೊಂಡು ಅದನ್ನು ತನ್ನ ಬಳಿಯಿಂದ ಹೊರದೂಡಿದರೆ, ನಿಸ್ಸಂದೇಹವಾಗಿ ಓಡಿಸಿಬಿಟ್ಟರೂ-ಹಾಲನ್ನು ಕುಡಿಯುವ ಮತ್ತು ನೀರು ಬಿಟ್ಟುಬಿಡುವ’- ಈ ವಿದ್ಯೆಯನ್ನು ಅದರಿಂದ ಬ್ರಹ್ಮನೂ ಸಹ ಕಿತ್ತುಕೊಳ್ಳಲಾರನು. ಅದು ಎಲ್ಲಿಗೆ ಹೋದರೂ ಸಹ, ಈ ವಿದ್ಯೆ ಅದರ ಜೊತೆಯಲ್ಲಿಯೇ ಇರುವುದು. ಆದುದರಿಂದ ಪ್ರತಿಯೊಂದು ಕೆಲಸ ಮಾಡುವುದರಲ್ಲಿಯೂ ಕುಶಲತೆ, ಚತುರತೆ, ತಿಳುವಳಿಕೆ. ವಿದ್ಯೆ ಇತ್ಯಾದಿಗಳನ್ನು ಹೆಚ್ಚಿಸಿಕೊಳ್ಳುತ್ತಾ ಹೋಗಿ. </p>
<p class="Text">(4) ನಾಲ್ಕನೇ ಮಾತು — ಬೇರೆಯವರ ಹಕ್ಕನ್ನು ಕಿತ್ತುಕೊಳ್ಳಬಾರದು. ಕಳ್ಳತನ-ದರೋಡೆ ಇತ್ಯಾದಿ ಮಾಡುವುದು ಬಹಳ ದೂರ ಉಳಿಯಿತು. ಪರರ ಹಕ್ಕು ನಮ್ಮ ಹತ್ತಿರಕ್ಕೇ ಸುಳಿಯಬಾರದು ಈ ವಿಷಯದಲ್ಲಿ ಚೆನ್ನಾಗಿ ಎಚ್ಚರಿಕೆಯಿಂದಿರಬೇಕು. ನಮ್ಮ ಒಳ್ಳೆಯ ಸಂಪಾದನೆಯ ಅನ್ನವನ್ನು ತಿಂದರೆ ಅಂತಃಕರಣ ನಿರ್ಮಲವಾಗುವುದು ಮತ್ತು ಕಳ್ಳತನದ, ಮೋಸ-ವಂಚನೆಗಳ, ಅನ್ಯಾಯದ ಅನ್ನವನ್ನು ತಿಂದರೆ ಅಂತಃಕರಣ ಬಹಳವಾಗಿ ಅಶುದ್ಧವಾಗಿ ಹೋಗುವುದು.</p>
<p class="Text">ಇತ್ತೀಚೆಗೆ ತೆರಿಗೆ ಬಹಳ ಹೆಚ್ಚಾಗಿರುವುದರಿಂದ ಜನರು ವ್ಯಾಪಾರಾದಿಗಳಲ್ಲಿ ಕಳವು-ಮುಚ್ಚು ಮರೆ ಮಾಡುತ್ತಾರೆ. ವಕೀಲರು ಹೇಳಿದಂತೆ ಮಾಡಿ ಅವರು ತೆರಿಗೆಯ ಹಣವನ್ನು ಉಳಿಸುವ ಪ್ರಯತ್ನ ಮಾಡುತ್ತಾರೆ. ಈ ಪ್ರಕಾರ ಹಣ ಉಳಿಸುವುದರಿಂದ ಅಂತಃಕರಣ ಎಷ್ಟು ಕೊಳಕಾಗಿ ಹೋಗುವುದು ಎಂಬುದನ್ನು ಅವರು ವಿಚಾರಮಾಡುವುದೇ ಇಲ್ಲ. ಒಬ್ಬ ಸಂತರು ಹೀಗೆ ಹೇಳುತ್ತಿದ್ದರು- ಶುದ್ಧವಾದ ಸಂಪಾದನೆಯ ಹಣದಿಂದ ಬಹಳ ಪವಿತ್ರತೆಯುಂಟಾಗುತ್ತದೆ. ಅವರ ಬಳಿಗೆ ಒಬ್ಬರಾಜ ಬರುತ್ತಿದ್ದನಂತೆ. ಒಂದು ಸಾರಿ ರಾಜನು ಅವರನ್ನು ಹೀಗೆ ಕೇಳಿದನು — ‘ಮಹಾಸ್ವಾಮಿ! ನಿಮ್ಮ ಹತ್ತಿರಕ್ಕೆ ಬಹಳಷ್ಟು ಜನ ಬರುತ್ತಿರುತ್ತಾರೆ. ಶುದ್ಧವಾದ ಸಂಪಾದನೆಯ ಅನ್ನವಿರುವಂತಹ ಯಾವುದಾದರೂ ಮನೆ ನಿಮ್ಮ ದೃಷ್ಟಿಗೆ ಬಿದ್ದಿದೆಯೇ? ಅಂತಹ ಮನೆ ನಿಮಗೆ ಕಾಣುವುದಾದರೆ ಅದನ್ನು ತಿಳಿಸಿ’. ಸಂತರು ಹೇಳಿದರು — ‘ಇಂತಹ ಸ್ಥಳದಲ್ಲಿ ಒಬ್ಬ ಮುದುಕಮ್ಮ ಇದ್ದಾಳೆ. ಅವಳ ಮನೆಯ ಅನ್ನ ಶುದ್ಧವಾಗಿದೆ. ಅವಳು ಉಣ್ಣೆಯಿಂದ ದಾರ ತೆಗೆದು ಅದರಿಂದ ತನ್ನ ಜೀವನ ನಡೆಸುತ್ತಾಳೆ. ಅವಳ ಹತ್ತಿರ ಹಣವಿಲ್ಲ, ಸಾಧಾರಣ ಹುಲ್ಲಿನ ಗುಡಿಸಲಿದೆ. ಪರಂತು ಅವಳು ಅನ್ಯರ ಸ್ವತ್ತನ್ನು ಮುಟ್ಟುವುದಿಲ್ಲ. ಈ ಕಾರಣದಿಂದ ಅವಳ ಅನ್ನ ಶುದ್ಧವಾದದ್ದು’. ಅದನ್ನು ಕೇಳಿ ಅವಳ ಮನೆಯ ರೊಟ್ಟಿ ಸಿಕ್ಕಿದರೆ ಬಹಳ ಒಳ್ಳೆಯದೆಂದು ರಾಜನ ಮನಸ್ಸಿಗೆ ಹೊಳೆಯಿತು. ರಾಜನು ಸ್ವತಃ ಒಬ್ಬ ಭಿಕ್ಷುಕನಂತೆ ಅವಳ ಮನೆಗೆ ಹೋಗಿ — ‘ಅಮ್ಮಾ! ಸ್ವಲ್ಪ ಭಿಕ್ಷೆಕೊಡುವಿರಾ’ ಎಂದು ಕೇಳಿದನು. ಆ ಮುದುಕಮ್ಮನು ಒಳಗಿನಿಂದ ರೊಟ್ಟಿ ತಂದು-‘ಮಗೂ! ಈ ರೊಟ್ಟಿ ತೆಗೆದುಕೊ’ ಎಂದು ಹೇಳಿದಳು. ಆಗ ‘ಅಮ್ಮಾ! ಒಂದು ಮಾತು ಹೇಳು, ಈ ರೊಟ್ಟಿ ಶುದ್ಧವಾದದ್ದು ಅಲ್ಲವೇ? ಇದರಲ್ಲಿ ಅನ್ಯರ ಸ್ವತ್ತೇನೂ ಇಲ್ಲತಾನೇ?’ ಎಂದು ರಾಜ ಕೇಳಿದನು. ಅದಕ್ಕೆ ಅವಳು — ‘ನೋಡು, ಮಗೂ! ಇದು ಸಂಪೂರ್ಣವಾಗಿ ಶುದ್ಧವಲ್ಲ, ಇದರಲ್ಲಿ ಸ್ವಲ್ಪ ಅನ್ಯರ ಸ್ವತ್ತು ಸೇರಿಕೊಂಡಿದೆ! ಒಂದು ದಿವಸ ರಾತ್ರಿಯಲ್ಲಿ ಮದುವೆ ಗಂಡಿನ ಮೆರವಣಿಗೆ ಹೋಗುತ್ತಿತ್ತು. ಅದರಲ್ಲಿ ಗ್ಯಾಸ್ ಲೈಟ್ಗಳ ಬೆಳಕು ಚೆನ್ನಾಗಿದ್ದಿತು. ಅವುಗಳ ಪ್ರಕಾಶದಲ್ಲಿ ನಾನು ಉಣ್ಣೆಯನ್ನು ಸ್ವಲ್ಪ ಹೊತ್ತು ಸರಿಮಾಡಿದ್ದೆನು ಇಷ್ಟು ಇದರಲ್ಲಿ ಅನ್ಯರ ಹಕ್ಕೂ ಸೇರಿಕೊಂಡಿದೆ. ಇಷ್ಟಲ್ಲದೆ ನನ್ನ ಸಂಪಾದನೆಯಲ್ಲಿ ಯಾವ ದೋಷವೂ ಇಲ್ಲ’ ಎಂದು ಹೇಳಿದಳು. ಇಷ್ಟೇ-ಇಷ್ಟು ಕೊರತೆಗೂ ಸಹ ಇಷ್ಟೊಂದು ಗಮನವೇ! ಬೇರೆಯವರ ಆ ಪ್ರಕಾಶದಲ್ಲಿ ನಮ್ಮದೇನು ಅಧಿಕಾರ, ಅದರಲ್ಲಿ ನಾವು ನಮ್ಮ ಉಣ್ಣೆಯನ್ನು ಸರಿಮಾಡುವುದೇ? ಎಂಬುದಕ್ಕೆ ರಾಜನು ಬಹಳ ಆಶ್ಚರ್ಯಪಟ್ಟನು.</p>
<p class="Text">ಈ ರೀತಿ ಈ ನಾಲ್ಕು ಮಾತುಗಳೂ ಮುಗಿದವು- ಮೊದಲನೆಯದು, ಸಮಯ ಹಾಳುಮಾಡಬಾರದು, ಅದನ್ನು ಅತ್ಯುತ್ತಮ ಕೆಲಸದಲ್ಲಿ ತೊಡಗಿಸಬೇಕು ಎರಡನೆಯದು, ಯಾವ ಕೆಲಸ ಮಾಡಿದರೂ, ಅದರಲ್ಲಿ ತನ್ನ ಬುದ್ಧಿವಂತಿಕೆ ಜಾಗರೂಕತೆ ಹೆಚ್ಚಿಸಿಕೊಳ್ಳುತ್ತಿರಬೇಕು; ಮೂರನೆಯದು, ತನ್ನ ಜೀವನೋಪಾಯಕ್ಕಾಗಿ ಸ್ವಲ್ಪ ಖರ್ಚಿನ ಅಭ್ಯಾಸ ಮಾಡಿಕೊಳ್ಳಬೇಕು ಮತ್ತು ನಾಲ್ಕನೆಯದು, ಅನ್ಯರ ಸ್ವತ್ತನು ತೆಗೆದುಕೊಳ್ಳದಿರುವುದು. ಈ ನಾಲ್ಕು ವಿಚಾರಗಳೂ ಯಾರಲ್ಲಿರುತ್ತವೆಯೋ ಅವನನ್ನು ಜನರು ಬಹಳ ಮೆಚ್ಚುತ್ತಾರೆ. ಅವನು ನೌಕರಿ ಮಾಡಲಿಚ್ಛಿಸಿದರೆ, ಅವನಿಗೆ ನೌಕರಿ ಖಂಡಿತ ಸಿಕ್ಕಿಬಿಡುವುದು. ಈ ದೊಡ್ಡ-ದೊಡ್ಡ ವ್ಯಾಪಾರ ಮಾಡುವವರು ಪ್ರಾಯಶಃ ಸುಳ್ಳು-ಕಪಟ ಮಾಡುತ್ತಾರೆ, ಸರಕಾರಕ್ಕೆ ಮೋಸ ಮಾಡುತ್ತಾರೆ, ಲೆಕ್ಕವನ್ನು ಸಹ ಬೇರೆ ತೋರಿಸುತ್ತಾರೆ ಮತ್ತು ಸಮಯಬಿದ್ದಾಗ ವಿಶ್ವಾಸಘಾತವನ್ನು ಸಹ ಮಾಡಿಬಿಡುತ್ತಾರೆ. ಆದರೆ ಅವರೂ ಸಹ ನಮ್ಮ ಗುಮಾಸ್ತ ನಮಗೆ ಸುಳ್ಳು-ಕಪಟ ಮಾಡಲಿ, ನಮಗೆ ಮೊಸಮಾಡಲಿ, ನಮಗೆ ವಿಶ್ವಾಸಘಾತ ಮಾಡಲಿ-ಎಂಬುದನ್ನು ಇಚ್ಛಿಸುವುದಿಲ್ಲ. ನಮಗೆ ಪ್ರಾಮಾಣಿಕನಾದ ಒಳ್ಳೆಯ ನೌಕರ ಸಿಕ್ಕಲಿ ಎಂದು ಬಯಸುತ್ತಾರೆ. ಅಪ್ರಾಮಾಣಿಕನಾದ ಮನುಷ್ಯನೂ ಸಹ ಪ್ರಾಮಾಣಿಕನಾದ ನೌಕರನನ್ನು ಬಯಸುತ್ತಾನೆ ಮತ್ತು ಪ್ರಾಮಾಣಿಕನಾದ ಮನುಷ್ಯರೂ ಸಹ ಪ್ರಾಮಾಣಿಕನಾದ ನೌಕರನನ್ನು ಇಚ್ಛಿಸುತ್ತಾರೆ. ಕೆಲಸ ಮಾಡುವ ಶುದ್ಧ ಮತ್ತು ಪ್ರಾಮಾಣಿಕನಾದ ವ್ಯಕ್ತಿ ಬೇಕೆಂಬ ಅಪೇಕ್ಷೆ ಎಲ್ಲರಿಗೂ ಇರುತ್ತದೆ. </p>
<p class="Text para-style-override-2">ಒಬ್ಬ ವಿಧವೆಯಾದ ಸಹೋದರಿ ಸಿಕ್ಕಿದ್ದಳು. ಅವಳ ಮಾವನ ಮನೆಯವರು ಎಲ್ಲಾ ಹಣ-ಒಡವೆ ತೆಗೆದುಕೊಂಡುಬಿಟ್ಟರು, ಅವಳಿಗೆ ಏನೂಕೊಡಲಿಲ್ಲ. ಅವಳು ‘ನನ್ನದೇನು ಖರ್ಚು, ಎರಡು ಕೈ ಮಧ್ಯೆ ಒಂದು ಹೊಟ್ಟೆಯಿದೆ! ಜನರು ತಮ್ಮ ಪೂರಾ ಕುಟುಂಬದ ಪಾಲನೆ ಮಾಡುತ್ತಾರೆ, ನನ್ನದೇನು ಒಂದೇ ಒಡಲು; ಹುಡುಗನಿಲ್ಲ, ಹುಡುಗಿಯೂ ಇಲ್ಲ. ನಾನೊಬ್ಬಳಿದ್ದೇನೆ ಮತ್ತು ಎರಡು ಕೈ ಇವೆ ನನ್ನಬಳಿ. ನನಗೇನು ಕಡಮೆ?’ ಎಂದು ಹೇಳುತ್ತಿದ್ದಳು. ಯಾರು ಕಡಮೆ ಖರ್ಚು ಮಾಡುತ್ತಾನೋ, ಸ್ವಲ್ಪ ಖರ್ಚಿನಲ್ಲಿಯೇ ತನ್ನ ಕೆಲಸ-ಕಾರ್ಯ ನಡೆಸಿಕೊಳ್ಳುತ್ತಾನೆಯೋ, ಅವನ ಮನಸ್ಸಿನಲ್ಲಿ ಬಹಳ ಉತ್ಸಾಹವಿರುತ್ತದೆ. ಆ ಉತ್ಸಾಹದಿಂದಲೇ ಅವನು ಸಂಪಾದಿಸಿಕೊಂಡು ತಿನ್ನುತ್ತಾನೆ. ಅದರಿಂದ ಅವನ ಮನಸ್ಸು ಬಹು ಪ್ರಸನ್ನವಾಗಿರುತ್ತದೆ. ಆದರೆ ಅನ್ಯರ ಸ್ವತ್ತನ್ನು ಅಪಹರಿಸುವುದರಿಂದ ಚಿತ್ತ-ಶುದ್ಧಿಯಾಗುವುದಿಲ್ಲ. ಪರರ ಸ್ವತ್ತನ್ನು ಕಿತ್ತುಕೊಂಡವನು ಹೊರನೋಟಕ್ಕೆ ಬೇಕಾದರೆ ಹಣವಂತನಾಗಲಿ, ಉಂಡು-ತಿಂದು ಬೇಕಾದರೆ ದೃಢಕಾಯನಾಗಲಿ, ಆದರೆ ಅವನು ನಿರ್ಭಯನಾಗಿರಲಾರನು. ಯಾರು ಬೇರೆಯವರ ಯಾವ ಸ್ವತ್ತನ್ನು ಕಸಿದುಕೊಂಡೇ ಇಲ್ಲವೋ, ಅವನಿಗೆ ಯಾವುದಕ್ಕಾಗಿ ಭಯ? ಅವನಾದರೋ ನಿರ್ಭಯ, ನಿಃಶಂಕನಾಗಿರುತ್ತಾನೆ. ಅವನು ಎಂದಿಗೂ ಕಷ್ಟ ಪಡಬೇಕಾಗುವುದಿಲ್ಲ. ಇದೇ ತರಹ ನೀವೂ ಸಹ ನಿಮ್ಮ ಜೀವನವನ್ನು ನಿರ್ಮಲಮಾಡಿಕೊಳ್ಳಿರಿ. ಈ ನಾಲ್ಕು ಮಾತುಗಳನ್ನು ಕಾರ್ಯಗತಮಾಡಿ ಕೊಳ್ಳಿರಿ. ಇದರಿಂದ ನಿಮ್ಮ ಅಂತಃಕರಣ ನಿರ್ಮಲವಾಗುವುದು. ಇದಲ್ಲದೆ ಯಾರಲ್ಲಿ ನಿಮಗೆ ಶ್ರದ್ಧೆಯಿದೆಯೋ, ಆ ಸಂತರ ಪುಸ್ತಕಗಳನ್ನು ಓದಿರಿ ಮತ್ತು ಅವುಗಳಿಗೆ ಅನುಸಾರವಾಗಿ ನಿಮ್ಮ ಜೀವನವನ್ನು ರೂಪಸಿಕೊಳ್ಳಿ.<span></span></p>


<p class="Page-Break"> </p>
<p class="Chapter-Heading" id="toc_marker-14">12. ಗೋಹತ್ಯೇ - ಒಂದು ಅಭಿಶಾಪ</p>
<p class="Text">ನಮ್ಮ ದೇಶದಲ್ಲಿ ತುಂಬಾ ಹೆಚ್ಚಿನ ಪ್ರಮಾಣದಲ್ಲಿ ಗೋಹತ್ಯೆ ನಡೆಯುತ್ತಾ ಇದೆ-ಇದೊಂದು ಅತಿ ದುಃಖದ ಸಂಗತಿ. ಇತ್ತೀಚೆಗಂತೂ ಹತ್ತು-ಹನ್ನೆರಡು ವರ್ಷಗಳಲ್ಲಿ ಮೊದಲಿಗಿಂತ ಸುಮಾರು ಎರಡುಪಟ್ಟು ಗೋಹತ್ಯೆಯಾಗ ತೊಡಗಿದೆ. ಕೇರಳ ಮತ್ತು ಕೋಲ್ಕತ್ತೆಯಲ್ಲಿ ಬಹಳ ಹೆಚ್ಚಿನ ಪರಿಮಾಣದಲ್ಲಿ ಗೋಹತ್ಯೆ ನಡೆಯುತ್ತಿದೆ. ಒಂದು ಸಾರಿ ಕೇರಳದ ಮುಖ್ಯಮಂತ್ರಿಗಳೇ ಹೀಗೆ ಹೇಳಿದ್ದರು- ಹನ್ನೆರಡು ತಿಂಗಳಲ್ಲಿ ನಮ್ಮಲ್ಲಿ ಹದಿನಾಲ್ಕು ಲಕ್ಷ ಗೋವುಗಳು ಕೊಲ್ಲಲ್ಪಡುತ್ತವೆ. ನಾವು ನಮ್ಮಲಿರುವ ಹಸುಗಳನ್ನು ಕೊಲ್ಲುವುದಿಲ್ಲ; ಬೇರೆ ಬೇರೆ ಪ್ರಾಂತ್ಯಗಳಿಂದ ತರಿಸಿಕೊಂಡ ಹಸುಗಳನ್ನು ಮಾತ್ರ ಇಲ್ಲಿ ಕೊಲ್ಲಲ್ಪಡುತ್ತವೆ. ಮುಂಬಯಿಯ ದೇವನಾರ ಕಸಾಯಿಖಾನೆಯಲ್ಲಿ ಎತ್ತು-ಹೋರಿಗಳು ಕತ್ತರಿಸಲ್ಪಡುತ್ತವೆ. ಕಾನೂನು ರೀತ್ಯ ಮುದಿಯಾದ ದನಗಳನ್ನು ಮಾತ್ರ ಕತ್ತರಿಸಿಹಾಕುವ ಮಾತುಂಟು; ಆದರೆ ಅಲ್ಲಿ ಪ್ರಾಯದ ಎತ್ತುಗಳೂ ಸಹ ಕತ್ತರಿಸಲ್ಪಡುತ್ತವೆ-ಇದನ್ನು ನಾವೆಲ್ಲಾ ನೋಡಿ ಬಂದಿದ್ದೇವೆ. ಇದರಿಂದ ಧರ್ಮದ ಹಾನಿಯಂತೂ ಆಯಿತು, ಜೊತೆಗೆ ದೇಶಕ್ಕೂಸಹ ಬಹು ಭಾರಿ ಹಾನಿ ಇದೆ.</p>
<p class="Text">ಅನ್ನ ಮತ್ತು ವಸ್ತ್ರ- ಈ ಎರಡು ವಸ್ತುಗಳು ಬೇಸಾಯದಿಂದ ಉತ್ಪತ್ತಿಯಾಗುತ್ತವೆ. ಇನ್ನೂ ಸಹ ಎತ್ತುಗಳಿಂದಲೇ ವ್ಯವಸಾಯ ನಡೆಯುತ್ತಿರುವ ಕಡೆಗಳಲ್ಲಿ ಸರಿಯೇ ಸರಿ. ಆದರೆ ಎಲ್ಲಿ ಯಂತ್ರಗಳ ಮೂಲಕ ವ್ಯವಸಾಯ ಮಾಡಲಾಗುತ್ತಿದೆಯೋ, ಅದರ ವಿಷಯದಲ್ಲಿ ವೈಜ್ಞಾನಿಕರು ಹೇಳುವುದು ಈ ರೀತಿಯಿದೆ ಭೂ ಮಂಡಲದಲ್ಲಿ ಎಷ್ಟು ಕಲ್ಲಿದ್ದಲು, ಸೀಮೇಎಣೆ, ಪೆಟ್ರೋಲ್, ಡೀಜಲ್ ಇತ್ಯಾದಿಗಳಿವೆಯೋ, ಅವೆಲ್ಲವೂ ಮೂವತ್ತು ವರ್ಷಗಳೊಳಗೇ ಮುಗಿದು ಹೋಗುತ್ತವೆ! ಆಗ ಈ ಯಂತ್ರಗಳು ಸ್ವಲ್ಪವೂ ಕೆಲಸ ಮಾಡುವುದಿಲ್ಲ. ಈಗಲಂತೂ ಯಂತ್ರಗಳ ಮೋಹಕ್ಕೊಳಗಾಗಿ ಎತ್ತುಗಳನ್ನು ಉಪೇಕ್ಷೆ ಮಾಡುತ್ತಿದ್ದಾರೆ, ಅವುಗಳನ್ನು ನಾಶಮಾಡುತ್ತಿದ್ದಾರೆ. ಆದರೆ ಈ ಯಂತ್ರಗಳು ಕೆಲಸ ಮಾಡದಂತಾದಾಗ ಮತ್ತು ಎತ್ತುಗಳೂ ಸಹ ಇಲ್ಲದಿರುವಾಗ, ಯಾವ ಸ್ಥಿತಿಯುಂಟಾಗುವುದೋ? ಇವುಗಳಿಲ್ಲದೆ ಜೀವನ-ನಿರ್ವಹಣೆ ಹೇಗಾಗುವುದೋ? ರಾಜಾಸ್ಥಾನದಲ್ಲಿ ಕೆಲವು ಕಡೆ ಎತ್ತುಗಳಿಂದಲೇ ಬಾವಿಯಿಂದ ನೀರು ಹಾಯಿಸುತ್ತಾರೆ. ಎತ್ತುಗಳೇ ಇಲ್ಲವಾದಾಗ ನೀರು ಸಿಕ್ಕುವುದು ಹೇಗೆ? ಇದು ಬಹಳ ದೊಡ್ಡ ಸಮಸ್ಯೆಯಾಗಿದೆ; ಆದರೆ ಈ ನಮ್ಮ ಬಂಧುಗಳು ಇನ್ನೂ ಈ ಕಡೆ ಗಮನ ಕೊಡುತ್ತಾ ಇಲ್ಲ. ಎಷ್ಟು ಅನರ್ಥವಾಗುವುದು ಎಂಬ ಕಡೆಗೆ ಲಕ್ಷ್ಯವೇ ಇಲ್ಲ.</p>
<p class="Text">ಹಿರಿಯರೂ-ವಯೋವೃದ್ಧರೂ ಬಾಲಕರಿಗೆ ವಿದ್ಯಾಭ್ಯಾಸ ಮಾಡು ಎಂದು ಹೇಳುತ್ತಾರೆ. ಆದರೆ ಆಟದಲ್ಲಿ ಬಾಲಕರಿಗೆ ಮನಸ್ಸಿರುವಂತೆ ಓದುವುದರಲ್ಲಿಲ್ಲ. ಇದೇ ಪ್ರಕಾರ ಇನ್ನು ನೀವು ಆಟದಲ್ಲಿ ಮಗ್ನರಾಗಿರುವಿರಿ, ಓದುವುದರಲ್ಲಿ ಅಲ್ಲ. ಇನ್ನೂ ನೀವು ಭವಿಷ್ಯದ ಅಧ್ಯಯನ ಮಾಡುತ್ತಾ ಇಲ್ಲ, ಇದು ಬಹು ಭಾರಿ ಹಾನಿ. ಮುಂದೆ ಇದನ್ನು ನಿರ್ವಹಿಸುವುದು ಕಷ್ಟವಾಗಿ ಹೋಗುವಷ್ಟು ಭಾರಿ ಹಾನಿಯುಂಟಾಗುವುದು. ಮುಂಬಯಿಯ ದೇವನಾರ ಕಸಾಯಿಖಾನೆಯಲ್ಲಿ ಗುಂಪು-ಗುಂಪಾಗಿ ಎತ್ತುಗಳು ಬಹಳ ದೂರದವರೆಗೆ ನಿಂತಿರುವುದನ್ನು ನಾವು ನೋಡಿದೆವು. ಅಲ್ಲಿ ಕೆಲವು ಜನ ಸತ್ಯಾಗ್ರಹ ಮಾಡುತ್ತಿದ್ದಾರೆ. ಧರಣಿ ಕುಳಿತುಕೊಂಡು ನಾವು ದನಗಳನ್ನು ಕೊಲ್ಲಲು ಬಿಡುವುದಿಲ್ಲವೆಂದು ವಿರೋಧಿಸುತ್ತಿದ್ದಾರೆ. ಅವರನ್ನು ಪೊಲೀಸಿನವರು ಏಳಿಸಿಕೊಂಡು ಮೋಟಾರುಗಳಲ್ಲಿ ಬೇರೆಡೆಗೆ ಕಳುಹಿಸಿಬಿಡುತ್ತಾರೆ. ದನಗಳನ್ನು ಒಳಗಡೆಗೆ ಎಳೆದೊಯ್ದು ಕೊಲೆ ಮಾಡಿಬಿಡುತ್ತಾರೆ. ಈಗ ಈ ರೀತಿ ಸತ್ಯಾಗ್ರಹ ಮಾಡುವ ಜನರೂ ಸಹ ಸಿದ್ಧರಾಗುತ್ತಿಲ್ಲ; ನಿದ್ರೆಯಲ್ಲಿ ಮಲಗಿರುವವರಂತೆ ಮಲಗಿದ್ದಾರೆ! ಚಿಕ್ಕ ಹುಡುಗಿಯೊಂದು ವಿಧವೆಯಾಗಿ ಹೋದರೆ ಆಕೆಯ ತಾಯಿ ಚಿಂತಿಸುತ್ತಾಳೆ. ಅದಕ್ಕೆ ಕಾರಣ- ತಾಯಿಯು ಅವಳ ಭವಿಷ್ಯವನ್ನು ನೋಡುತ್ತಾಳೆ, ಇದರ ಗೊತ್ತು-ಗುರಿಯೇ ಇನ್ನು ಆ ಹುಡುಗಿಗೆ ತಿಳಿಯದು. ಇದೇ ತರಹದ ಸ್ಥಿತಿ ಇಂದು ದೇಶಕ್ಕೆ ಉಂಟಾಗುತ್ತಾ ಇದೆ. ಇದು ಬಹು ಭಾರಿ ಹಾನಿಯ ಸಂಗತಿ. ಪರಂತು ಹಣ ಸಂಪಾದಿಸುವ ಮತ್ತು ಕೂಡಿಡುವ ಲೋಭದಿಂದ ಅಂಧರಾದ ಜನರು ಬಹು ಪ್ರಾಬಲ್ಯದಿಂದ ಗೋವುಗಳನ್ನು ಕೊಲ್ಲುವುದರಲ್ಲಿ ನಿರತರಾಗಿ ರುತ್ತಾರೆ. ಇಷ್ಟೊಂದು ಹಣವನ್ನು ಏನು ಮಾಡುವರೆಂಬುದೆ ಗೊತ್ತಿಲ್ಲ. ಆದರೆ ಅದನ್ನು ಬಿಟ್ಟುಬಿಟ್ಟೇ ಸಾಯುವರು ಇದು ನಮಗೆ, ನಿಮಗೆ, ಎಲ್ಲರಿಗೂ ಗೊತ್ತು. ಹತ್ತು-ಇಪ್ಪತ್ತು ಲಕ್ಷ, ಕೋಟಿ-ಎರಡು-ಕೋಟಿ ಹಣ ಕಡಮೆ ಬಿಟ್ಟು ಸತ್ತುಹೋದರೆ ಏನು ವ್ಯತ್ಯಾಸವಾಗುತ್ತದೆ? ಮತ್ತು ಹೆಚ್ಚಾಗಿಯೇ ಬಿಟ್ಟು ಸತ್ತುಹೋದರೆ ಏನು ವ್ಯತ್ಯಾಸವಾಗುತ್ತದೆ?’ <span class="char-style-override-4">ಸಮ್ಮಿಲನೇ ನಯನಯೋರ್ನ ಹಿ ಕಿಂಚಿದಸ್ತಿ’</span>- ಕಣ್ಣು ಮುಚ್ಚಿಕೊಂಡ ಮೇಲೆ ಏನೇನೂ ಸಹ ಇಲ್ಲ. ಆದರೆ ಇಂದು ಈ ಕಡೆಗೆ ಗಮನ ಹರಿಸುಮತ್ತಾ ಇಲ್ಲ, ಚೇತರಿಸಿಕೊಳ್ಳುತ್ತಲೂ ಇಲ್ಲ, ಮುಂದೆ ದೇಶದ ಸ್ಥಿತಿ ಏನಾಗುವುದು? ಎಂಬ ಪ್ರಜ್ಞೆಯೂ ಇಲ್ಲ. ಸರ್ಕಾರವೂ ಸಹ ಯೋಚಿಸುವುದಿಲ್ಲ! ಸರಿ, ಯಾವ ರೀತಿಯಿಂದಲಾದರೂ ಹಣ ಸಿಕ್ಕಲಿ, ಹಣದ ಲೋಭದ ಕಾರಣ ಇಂದು ಮನುಷ್ಯನು ಎಷ್ಟು ಅಂಧನಾಗುತ್ತಿದ್ದಾನೆ- ಇದಕ್ಕೆ ಯಾವ ಮಿತಿಯೂ ಇಲ್ಲದಂತಾಗಿದೆ.</p>
<p class="Text">ನನ್ನ ವಿಚಾರದಲ್ಲಿ ಭಗವಂತನ ಆಶ್ರಯವು ಮಂಗಳಕರವಾಗಿರುವಂತೆಯೇ, ಹಣದ ಆಶ್ರಯವು ನರಕಗಳಿಗೂ ಮತ್ತು ಎಂಭತ್ನಾಲ್ಕು ಲಕ್ಷ ಯೋನಿಗಳಿಗೆ ನೂಕುವಂತಹುದು. ಹಣದ ಆಶ್ರಯ, ಹಣದಲ್ಲಿನ ಭರವಸೆ, ಹಣದ ಲೋಭ, ಹಣದ ಮೇಲಿನ ಆಸಕ್ತಿ, ಹಣದ ಆಸೆಯೇ ಪತನಕಾರಿಯಲ್ಲದೆ ಹಣವಲ್ಲ. ಹಣದ ಲೋಭದಿಂದ ಉತ್ಪತಿಯಾಗದಂತಹ ಯಾವ ದೋಷವೂ ಇಲ್ಲ, ಅಂತಹ ಯಾವ ಉರಿಯು ಇಲ್ಲ, ಅಂತಹ ಯಾವ ದುಃಖವೂ ಇಲ್ಲ, ಅಂತಹ ಯಾವ ಅಸೂಯೆಯೂ ಇಲ್ಲ, ಅಂತಹ ಯಾವ ಸಂತಾಪವೂ ಇಲ್ಲ. ಅಂದರೆ ಎಷ್ಟು ದುಃಖಗಳಿವೆಯೋ, ಅವುಗಳೆಲ್ಲವೂ ಹಣದ ಲೋಭದಿಂದಲೇ ಉಂಟಾಗುತ್ತವೆ. ಲೋಭವನ್ನು ತ್ಯಜಿಸಿ ಹಣವನ್ನು ಒಳ್ಳೆಯ ಕಾರ್ಯದಲ್ಲಿ ತೊಡಗಿಸಿದಲ್ಲಿ ನಿಮ್ಮ ಹಣ ಸಫಲವಾಗುವುದು, ಜೀವನ ಸಫಲಗೊಳ್ಳುವುದು ಮತ್ತು ಪ್ರಪಂಚವೂ ಸಹ ಆಪತ್ತಿನಿಂದ ಪಾರಾಗುವುದು. ಒಂದು ದಿನ ಈ ಎಲ್ಲ ಸಂಪತ್ತೂ ಕೈಬಿಟ್ಟು ಹೋಗುವುದು, ಆದರೆ ಅದರಿಂದ ಶ್ರೇಯಸ್ಸೇನೂ ಆಗದು. ಹಣ ಬಿಟ್ಟುಹೋದದ್ದರಿಂದಲೇ ಶ್ರೇಯಸ್ಸಾಗುವುದಾದರೆ ಸತ್ತವರೆಲ್ಲರಿಗೂ ಶ್ರೇಯಸ್ಸಾಗಬೇಕು; ಏಕೆಂದರೆ ಅವರು ಶರೀರ, ಹಣ, ಸಂಪತ್ತು, ವೈಭವ, ಕುಟುಂಬ ಇತ್ಯಾದಿ ಎಲ್ಲವನ್ನೂ ಬಿಟ್ಟುಹೋಗುತ್ತಾರೆ. ಪರಂತು ಇದರಿಂದ ಮುಕ್ತಿಯುಂಟಾಗುವುದಿಲ್ಲ. ಅಂತರಂಗದಿಂದ ತ್ಯಾಗ ಮಾಡಿದ ಮೇಲೆ ಮುಕ್ತಿಯುಂಟಾಗುತ್ತದೆ. ಲೋಭವಿದೆ ಒಳಗೆ ಮತ್ತು ಹಣವಿದೆ ಹೊರಗೆ. ಹಣ-ಕಾಸು ದೋಷಿಯಲ್ಲ, ಹಣದ ಲೋಭ, ದುಡ್ಡಿನ ಮೇಲಿನ ಪ್ರೇಮ, ಅದರ ಸಂಖ್ಯೆ ಹೆಚ್ಚುತ್ತಿರಬೇಕೆಂಬ ಆಸೆ- ಈ ಪ್ರವೃತ್ತಿಯೇ ಮಹಾನ್ ಅನರ್ಥಕಾರಿ. ಆದ್ದರಿಂದ ಸಜ್ಜನರೇ! ನೀವು ಜಾಗರೂಕರಾಗಿ ಹೋದರೆ ಬಹಳ ಒಳ್ಳೆಯದು. ಮುವತ್ತು ವರ್ಷಗಳೊಳಗೆಲ್ಲಾ ವೃದ್ಧರಾದ ನಾವು ಉಳಿಯಲಾರೆವು. ಆದರೆ ಮುಂಬರುವ ಪೀಳಿಗೆಯವರಿಗಾಗಿ ನೀವು ಏನು ಯೋಚಿಸಿರುವಿರಿ? ಅವರ ಸ್ಥಿತಿ ಏನಾಗಬಹುದು? ಪ್ರತ್ಯಕ್ಷವಾಗಿ ಯೋಚಿಸಬೇಕಾದ ಮಾತಿದು. ಆದರೆ ಮನುಷ್ಯನು ದೀರ್ಘ ದೃಷ್ಟಿಯಿಂದ ಯೋಚಿಸುತ್ತಲೇ ಇಲ್ಲ. ಸರ್ಕಾರದ ಕುರ್ಚಿ ಸಹ ಎಷ್ಟು ದಿನ ಇರುವುದು? ಅಲ್ಲದೆ ಅನರ್ಥ ಎಷ್ಟು ದೊಡ್ಡದಾಗಿ ಹೋಗುವುದು?- ಇದರ ಕಡೆಗೆ ಗಮನವನ್ನೇ ಕೊಡುವುದಿಲ್ಲ. ಆದರೆ ಯಾರಿಗೆ ತಿಳಿಸುವುದು? ಯಾರಿಗೆ ಹೇಳುವುದು?</p>
<p class="Shlok">ಕೌನ ಸುನೈ ಕಾಸೌ ಕಹೂ, ಸುನೇ ತೋ ಸಮುಝೈ ನಾಹಿ ।</p>
<p class="Shlok">ಕಹನಾ ಸುನನಾ ಸಮಝನಾ, ಮನ ಹೀ ಕಾ ಮನ ಮಾಹಿ ॥</p>
<p class="Text">(ಯಾರು ಕೇಳುತ್ತಾರೆ, ಯಾರಿಗೆ ಹೇಳುವುದು, ಕೇಳಿದರೂ ತಿಳಿದುಕೊಳ್ಳರು. ಹೇಳುವುದು, ಕೇಳುವುದು, ತಿಳಿಯುವುದು, ಮನಸ್ಸಿನದು ಮನಸ್ಸಿನಲ್ಲಿಯೇ ಉಳಿದೀತು.)</p>
<p class="Text">ಆದುದರಿಂದ ಸೋದರರೇ, ಎಚ್ಚತ್ತುಕೊಳ್ಳಿರಿ. ಪ್ರಜ್ಞಾವಂತರಾಗಿ ಮತ್ತು ದೇಶದ ಸ್ಥಿತಿ ಏನಾಗುವುದೆಂದು? ಸ್ವಯಂ ಆಲೋಚನೆ ಮಾಡಿ ಬಹಳಷ್ಟು ಸಂಪತ್ತು ಈಗಾಗಲೇ ನಷ್ಟವಾಗಿ ಹೋಗಿಬಿಟ್ಟದೆ. ಈಗಲಾದರೂ ಉಳಿಸಿಕೊಂಡರೆ ಅಲ್ಪ-ಸ್ವಲ್ಪ ಉಳಿದುಕೊಳ್ಳಬಲ್ಲದು. </p>
<p class="Text">ಕೇವಲ ಹಣದ ಲೋಭದಿಂದ ಚರ್ಮದ, ಮಾಂಸದ, ಹಸುಗಳ, ಎತ್ತುಗಳ ವ್ಯಾಪಾರ ಮಾಡುತ್ತಾರೆ; ಏಕೆಂದರೆ ಇದರಲ್ಲಿ ದುಡ್ಡು ಹೆಚ್ಚಾಗಿ ಉತ್ಪತ್ತಿಯಾಗುತ್ತದೆ. ಮಾಂಸ, ಮೂಳೆ, ರಕ್ತ, ನಾಲಿಗೆ, ಕರುಳುಗಳು, ಕಾಲಿನ ಗೊರಸು, ಹೃದಯ, ಚರ್ಮ ಇತ್ಯಾದಿಗಳನ್ನು ಬೇರೆ-ಬೇರೆ ಮಾಡಿದ್ದಾದರೆ ಬಹಳ ಬೆಲೆಯಾಗುವುದಂತೆ. ಕಸಾಯಿಖಾನೆಯ ಹತ್ತಿರ ಬಂದಕೂಡಲೇ ಹಸುವಿಗೆ ನಾಲ್ಕು ಸಾವಿರ ರೂಪಾಯಿಗಳಾಗುತ್ತವೆ. ಕೇವಲ ರೂಪಾಯಿಗಳ ಲೋಭದಿಂದಲೇ ಗೋಹತ್ಯೆಯಾಗುತ್ತಿದೆ. </p>
<p class="Text para-style-override-2">ನರಕಗಳಿಗೆ ಮೂರು ಬಾಗಿಲುಗಳು ತಿಳಿಸಲ್ಪಟ್ಟಿವೆ — ಕಾಮ, ಕ್ರೋಧ ಮತ್ತು ಲೋಭ. ಇವುಗಳಲ್ಲಿಯೂ ಸಹ ಮಹಾನ್ ನರಕಗಳ ಬಾಗಿಲುಂಟು-ಭೋಗ ಮತ್ತು ಸಂಗ್ರಹದ ಲೋಭ. ಆದುದರಿಂದ ನಿಮ್ಮೆಲ್ಲರಲ್ಲಿ ನನ್ನದೊಂದು ಪ್ರಾರ್ಥನೆ- ಸ್ವಲ್ಪ ಜಾಗ್ರತರಾಗಿರಿ. ಏನು ಮಾಡುವಿರಿ? ಚರ್ಮವನ್ನು ಉಪಯೋಗಿಸಬೇಡಿ. ಇನ್ನೊಂದು ಮಾತು ಮನಸ್ಸಿಗೆ ಹೊಳೆಯಿತು - ಮನೆಯ ಸದಸ್ಯರೆಲ್ಲರೂ ಪ್ರತಿದಿನವೂ ಒಂದೊಂದು ಹಿಡಿ ಹಿಟ್ಟನ್ನು ಹಸುಗಳ ರಕ್ಷಣೆಗಾಗಿ ತೆಗೆದಿಟ್ಟು ಸಂಗ್ರಹಿಸಿ ಗೋ ಶಾಲೆಗಳಿಗೆ ಕೊಟ್ಟುಬಿಡಿ. ಈ ಮಾತನ್ನು ಕೂಡ ನಾನು ನನ್ನ ಪ್ರಕೃತಿಗೆ ವಿರುದ್ಧವಾಗಿ ಹೇಳಿದ್ದೇನೆ. ಕಾರ್ಯಗತ ಮಾಡಿದರೆ ಬಹಳ ಉತ್ತಮ ಮತ್ತು ಇಲ್ಲದಿದ್ದರೆ ಇಚ್ಛೆ ನಿಮಗೆಸೇರಿದ್ದು. ಇಂತಹ ಬಹಳಷ್ಟು ವಿಷಯಗಳಿವೆ, ನೀವುಗಳು ಹೆಚ್ಚೆಚ್ಚು ಯೋಚಿಸಬಲ್ಲಿರಿ.<span></span></p>


<p class="Page-Break"> </p>
<p class="Chapter-Heading" id="toc_marker-15">13. ಸತ್ಸಂಗದ ಮೌಲ್ಯ ತಿಳಿಯಿರಿ!</p>
<p class="Text">ನಾವು ಆಲಿಸುತ್ತೇವೆ, ಆದರೆ ಅದರಲ್ಲಿ ಅಲ್ಪ-ಸ್ವಲ್ಪವೂ ಜ್ಞಾಪಕದಲ್ಲಿರುವುದಿಲ್ಲ; ಇದು ಸತ್ಸಂಗ ಮಾಡುವ ಪ್ರಾಯಶಃ ಸಹೋದರ-ಸಹೋದರಿಯರ ದೂರು ಆಗಿದೆ. ಕುಳಿತು ಸತ್ಸಂಗ ಮಾಡಲಾಯಿತು; ಎದ್ದರು, ಬಟ್ಟೆ ಕೊಡಹಿಕೊಂಡು ಹೊರಟರು. ಇದರಿಂದ ಯಾವ ಲಾಭವೂ ಆಗದು. ಸತ್ಸಂಗದ ಮಾತುಗಳೇ ಉಪಯೋಗವಾಗುವುದಿಲ್ಲ, ಜ್ಞಾಪಕವಿರುವುದೇ ಇಲ್ಲ. ಈ ವಿಷಯದಲ್ಲಿ ನಾನು ಹೇಳುವುದನ್ನು, ನೀವೆಲ್ಲರೂ ಗಮಗವಿಟ್ಟು ಕೇಳಿ.</p>
<p class="Text">ಮೊದ-ಮೊದಲು ನಾವು ಓದುತ್ತಿದ್ದಾಗ ಐದಾರು ವರ್ಷಗಳ ನಂತರ ನಮಗೆ ಪರಿಚಯವಾಗಿದ್ದವರ ಹತ್ತಿರ ಹೋದೆವು. ಇಷ್ಟು ವರ್ಷ ಓದಿರುವೆ, ಏನನ್ನಾದರೂ ತಿಳಿಸು, ಹೇಳು ಎಂದು ಅವರು ಕೇಳ ತೊಡಗಿದರು. ಆದರೆ ಏನು ಹೇಳಲೂ ನಮಗಾಗಲಿಲ್ಲ. ಹೇಳಿದರೂ ಸಹ ಏನು ಹೇಳುವುದು?’ ‘<span class="char-style-override-4">ಟಿಡ್ಢಾಣಞದ್ವಯ ಸಜ್ದಘ್ನಞಮಾತ್ರಚ್ತಯಪ್ಠಕ್ಠಞಕಞಕ್ವರಪಃ’</span>- ಇಂತಹ ಪಾಠವನ್ನು ಹೇಳಿದರೆ ಯಾರು ತಿಳಿದುಕೊಳ್ಳುವರು? ಇಷ್ಟು ವರ್ಷಗಳಿಂದ ಓದುತ್ತಾನೆ, ಆದರೆ ಏನನ್ನು ಹೇಳುವುದಿಲ್ಲ ಎಂದು ನಮ್ಮನ್ನು ಫೇಲ್ ಮಾಡಿಬಿಟ್ಟರು. ಏಕೆಂದರೆ ಈ ಮಾತನ್ನಾದರೋ ಓದಿರುವ ಮನುಷ್ಯನೇ ತಿಳಿದುಕೊಳ್ಳಬಲ್ಲ, ಬೇರೆ ಮನುಷ್ಯ ತಿಳಿಯಲಾರನು. ಇದೇ ತರಹ ಪಾರಮಾರ್ಥಿಕ ವಿಷಯಗಳನ್ನು ಕೇಳುವುದರಿಂದ ಯಾವ ಪ್ರಭಾವ ಬೀಳುತ್ತದೋ ಅದನ್ನು ಪಾರಮಾರ್ಥಿಕ ವಿಷಯವನ್ನು ತಿಳಿದವನೇ ಅರಿಯಬಲ್ಲನು. ಬೇರೆಯವರು ತಿಳಿದುಕೊಳ್ಳಲಾರರು. ಸತ್ಸಂಗದಲ್ಲಿ ಕೇಳುವುದರಿಂದ ಲಾಭವಾಗದೇ ಇರುವುದಿಲ್ಲ. ಬಟ್ಟೆ ಕೊಡಹಿದರೂ ಸಹ ನೀವು ಕೇಳಿರುವ ಮಾತುಗಳು ಹೋಗುವುದಿಲ್ಲ. ನೀವು ಪ್ರೇಮದಿಂದ ಕೇಳುತ್ತೀರಿ, ಆದರ ಪೂರ್ವಕ ಕೇಳುತ್ತೀರಿ, ಮಾತುಗಳು ನಿಮಗೆ ಒಳ್ಳೆಯದೆನಿಸುತ್ತವೆ. ಮನಸ್ಸಿಗೆ ಹಿತವಾಗಿವೆ, ಅವು ಈಗಲೇ ಉಪಯೋಗಕ್ಕೆ ಬಾರದಿದ್ದರೂ ಸರಿ, ಆದರೆ ಅವು ನಿಷ್ಟ್ರಯೋಜನವಾಗುವುದಿಲ್ಲ. ಹತ್ತಾರು ವರ್ಷ ಓದಿದರೂ ಸಹ ವ್ಯಾಖ್ಯಾನ ಮಾಡಲಾರರು. ವ್ಯಾಕರಣದಲ್ಲಿ ಪ್ರಥಮಾ ಪಾಸಾಯಿತು, ಮಧ್ಯಮಾ ಪಾಸಾಯಿತು; ಆದರೆ ವ್ಯಾಖ್ಯಾನ ಮಾಡು ಎಂದು ಹೇಳಿದರೆ ಬರುವುದೇ ಇಲ್ಲ. ಈಗ ನಾವು ವ್ಯಾಕರಣ ಓದಿದ್ದೇವೆ. ನ್ಯಾಯವನ್ನು ಓದಿದ್ದೇವೆ- ಇದರ ಮಾತನ್ನು ಅವರ ಮುಂದೆ ಏನು ಹೇಳುವುದು? ಒಬ್ಬ ಪಂಡಿತರಿದ್ದರು. ಅವರು ರಾಜನಿಗೆ ಕಥೆ ಹೇಳುತ್ತಿದ್ದರು. ಪಂಡಿತರು ತಮ್ಮ ಮಗನನ್ನು ಓದುವುದಕ್ಕಾಗಿ ಕಾಶಿಗೆ ಕಳುಹಿಸಿದರು. ಕಾಶಿಯಲ್ಲಿ ಎಂಟು-ಹತ್ತು ವರ್ಷ ವಿದ್ಯಾಭ್ಯಾಸ ಮಾಡಿದನಂತರ ಅವನು ಹಿಂದಕ್ಕೆ ಬಂದನು. ಆಗ ರಾಜನು, ನಿಮ್ಮ ಹುಡುಗ ಇಷ್ಟೊಂದು ಓದಿ ಬಂದಿದ್ದಾನೆ ಏನಾದರೂ ಸ್ವಲ್ಪ ಹೇಳಲಿ-ಎಂದು ಪಂಡಿತರಿಗೆ ಹೇಳಿದನು. ಆ ಹುಡುಗನು ವ್ಯಾಕರಣ ಮತ್ತು ನ್ಯಾಯ ಶಾಸ್ತ್ರವನ್ನು ಚೆನ್ನಾಗಿ ಅಭ್ಯಾಸಮಾಡಿದ್ದನು. ಏನಾದರೂ ಹೇಳು ಎಂದು ಅವನಿಗೆ ತಿಳಿಸಿದಾಗ ಅವನು ಒಂದು ತಗಡಿನ ಡಬ್ಬಿಗೆ ಬಹಳಷ್ಟು ಕಲ್ಲುಚೂರುಗಳನ್ನು ಹಾಕಿಕೊಂಡು ಅದನ್ನು ಬಲವಾಗಿ ಅಲ್ಲಾಡಿಸಿ, ನೋಡಿ ಇದನ್ನು ಕೇಳಿಸುವುದರಲ್ಲಿ ಮತ್ತು ನಾನು ಹೇಳುವುದರಲ್ಲಿ ಯಾವ ವ್ಯತ್ಯಾಸವೂ ಇಲ್ಲ ಎಂದು ಹೇಳಿದನು. ಬೇಕಾದಲ್ಲಿ ಇದನ್ನಾದರೂ ಕೇಳಿ, ನನ್ನ ಮಾತುಗಳನ್ನಾದರೂ ಕೇಳಿ-ಎಂದನು. ಈಗ ವಿದ್ಯಾಭ್ಯಾಸದ ಮಾತನ್ನು ಹೇಳಿದರೆ ಅವುಗಳನ್ನು ಯಾರು ತಿಳಿದುಕೊಳ್ಳುವರು. ಆದ್ದರಿಂದ ಬರೆದಿದೆ —</p>
<p class="Shlok">ವಿದ್ವಾನೇವ ವಿಜಾನಾತಿ ವಿದ್ವಜ್ಜನಪರಿಶ್ರಮಮ್ ।</p>
<p class="Shlok">ನ ಹಿ ವಂಧ್ಯಾ ವಿಜಾನಾತಿ ಗುರ್ವೀಂ ಪ್ರಸವವೇದನಾಮ್ ॥</p>
<p class="Text">ಅರ್ಥಾತ್ — ವಿದ್ವಾಂಸನೇ ವಿದ್ವಾಂಸನ ಪರಿಶ್ರಮವನ್ನು ತಿಳಿದುಕೊಳ್ಳಬಲ್ಲ, ಅವನ ವಿದ್ಯೆಯನ್ನು ಪರೀಕ್ಷಿಸಬಲ್ಲ, ಅಲ್ಲದೆ ಮೂರ್ಖನಲ್ಲ. ಬಂಜೆಯಾದ ಹೆಂಗಸು ಪ್ರಸವ ವೇದನೆಯನ್ನು ಹೇಗೆ ಬಲ್ಲಳು? ಅದರಂತೆಯೇ ಸತ್ಸಂಗ ಮಾಡದೇ ಇರುವ ಜನರು, ಅದರಲ್ಲಿ ತೀವ್ರ ಜಿಜ್ಞಾಸೆಯೂ ಜಾಗ್ರತವಾಗಿಲ್ಲದವರು ಸತ್ಸಂಗದಿಂದ ಏನು ಲಾಭವಾಗುತ್ತದೆ ಎಂಬುದನ್ನು ಹೇಗೆತಾನೇ ತಿಳಿಯಬಲ್ಲರು? ಏಕೆಂದರೆ ಈ ವಿಷಯದಲ್ಲಿ ಅವರ ಪ್ರವೇಶವೇ ಆಗಿಲ್ಲ. ಸತ್ಸಂಗದ ಬಹಳಷ್ಟು ಮಾತಿನ ಕಡೆಗೆ ಅವರು ಗಮನವೇ ಕೊಟ್ಟಿಲ್ಲ.</p>
<p class="Text">ವ್ಯಾಪಾರ ಮಾಡುವವನು ವ್ಯಾಪಾರದ ಮರ್ಮವನ್ನು ತಿಳಿದಿರುವಂತೆ, ವ್ಯಾಪಾರದ ಮಾತುಗಳುನ್ನು ಕೇಳಿ ಕಲಿಯುವವನು ತಿಳಿಯಲಾರನು. ಒಂದು ಸಾರಿ ಯಾರೋ ಒಬ್ಬರು ನನ್ನಲ್ಲಿ ವ್ಯಾಪಾರದ ವಿಚಾರವನ್ನು ಕೇಳಿದರು ಮತ್ತು ನಾನು ಅದಕ್ಕೆ ಉತ್ತರವನ್ನು ಕೊಟ್ಟುಬಿಟ್ಟೆ. ಪುನಃ ಅದೇ ವಿಚಾರವನ್ನು ಅವನು ಗೋಯಂದಕಾಜೀಯವರನ್ನು ಕೇಳಿದ ಮತ್ತು ಅವರು ಅದಕ್ಕೆ ಉತ್ತರವನ್ನು ಕೊಟ್ಟರು. ಅವೆರಡನ್ನೂ ನಾನು ನೋಡಿದೆ. ಗೋಯಂದಕಾಜೀಯವರು ಎಷ್ಟು ಸುಗಮವಾಗಿ ವ್ಯಾಪಾರದ ವಿಚಾರವನ್ನು ತಿಳಿಸಿದರೋ, ಅಷ್ಟು ಸುಗಮವಾಗಿ ನನ್ನಿಂದ ಹೇಳಲಾಗಲಿಲ್ಲ. ವ್ಯಾಪಾರದ ವಿಷಯದಲ್ಲಿ ನಾನೂ ಸಹ ಯೋಚಿಸಿದ್ದೇನೆ, ತಿಳಿದಿದ್ದೇನೆ ಮತ್ತು ಬಹಳ ವಿಚಾರಗಳನ್ನು ನಾನು ತಿಳಿಸಿದ್ದೇನೆ. ಈಗ ನನಗೆ ವ್ಯಾಪಾರದ ವಿಷಯದಲ್ಲಿ ಎಷ್ಟರ ಮಟ್ಟಿಗೆ ಅನುಭವವಾಗಿದೆಯೆಂದರೆ, ಒಬ್ಬ ವ್ಯಾಪಾರಿಯು ನಾನು ವ್ಯಾಪಾರವನ್ನು ನಿಮ್ಮಿಂದಲೇ ಕಲಿತುಕೊಂಡೆನು ಎಂದು ನನಗೆ ಹೇಳಿದನು. ವ್ಯಾಪಾರದ ವಿಚಾರಗಳನ್ನು ಅವರು ನನ್ನಿಂದ ಕೇಳಿ, ಕಲಿತು ಅದಕ್ಕನುಸಾರವಾಗಿ ವ್ಯಾಪಾರ ಮಾಡುತ್ತಿದ್ದರು. ಅವರು ವ್ಯಾಪಾರದಲ್ಲಿ ಒಳ್ಳೆಯ ಎಚ್ಚರಿಕೆಯುಳ್ಳವರೂ ಮತ್ತು ಚುರುಕಾಗಿಯೂ ಇದ್ದಾರೆ, ಅವರು ಈಗಲೂ ಇದ್ದಾರೆ. ಅವರ ಮಾತನ್ನೇ ಹೇಳುತ್ತಿದ್ದೇನೆ, ಹಿಂದಿನ ಮಾತಲ್ಲ. ವ್ಯಾಪಾರದ ಮಾತನ್ನು ಸಹ ನಾನು ಕೇಳಿ-ಕೇಳಿ ಕಲಿತಿದ್ದೇನೆ ಅಲ್ಲದೆ ಗೃಹಸ್ಥಿಕೆಯ ಮಾತನ್ನು ಸಹ ನಾನು ಕೇಳಿ-ಕೇಳಿಯೇ ಕಲಿತಿದ್ದೇನೆ.</p>
<p class="Text">ಸಂಸಾರದಲ್ಲಿ -ಮುಳುಗದೇ ಅದರಿಂದ ಎಚ್ಚತ್ತು ಮೇಲೆದ್ದವನು ಸಂಸಾರದ ಬಗ್ಗೆ ಎಷ್ಟು ಬಲ್ಲನೋ, ಅಷ್ಟನ್ನು ಸಂಸಾರದಲ್ಲಿ ಮುಳುಗಿರುವವನು ತಿಳಿಯಲಾರನು. ಮನುಷ್ಯನು ಸಂಸಾರದಿಂದ ಬೇರೆಯಾಗಿ ಸಂಸಾರದ ವಿಚಾರಗಳನ್ನು ವಿಶೇಷ ರೂಪದಲ್ಲಿ ತಿಳಿದುಕೊಳ್ಳಬಲ್ಲ. ಅದರಂತೆಯೇ ಅವನು ಪರಮಾತ್ಮನೊಡನೆ ಒಂದಾಗಿ ಹೋಗಿಯೇ ಪರಮಾತ್ಮತತ್ತ್ವದ ವಿಷಯಗಳನ್ನು ವಿಶೇಷ ರೂಪದಿಂದ ತಿಳಿದುಕೊಳ್ಳಬಲ್ಲನು. ಪರಮಾತ್ಮನಿಂದ ಬೇರೆಯಾಗಿರುತ್ತಾ ಎಷ್ಟೇ ಪರಮಾತ್ಮ- ತತ್ತ್ವದ ವಿಚಾರಗಳನ್ನು ಕೇಳಿಕೊಂಡು ತಿಳಿಯಲಿ, ಎಷ್ಟೇ ಶಾಸ್ತ್ರಗಳನ್ನು ಓದಲಿ, ಎಷ್ಟೇ ಅಧ್ಯಯನ ಮಾಡಲಿ, ಆದರೆ ಅವನು ಪರಮಾತ್ಮನನ್ನು ತಿಳಿದುಕೊಳ್ಳಲಾರನು. ಅಂದರೆ ಸಂಸಾರದ ತತ್ತ್ವವನ್ನು ಸಂಸಾರದಿಂದ ಬೇರೆಯಾಗಿರುವವನೇ ತಿಳಿದುಕೊಳ್ಳಬಲ್ಲನು ಮತ್ತು ಪರಮಾತ್ಮನನ್ನು ಪರಮಾತ್ಮನೊಡನೆ ಒಂದಾಗಿ ರುವವನೇ ತಿಳಿದುಕೊಳ್ಳಬಲ್ಲನು. ಸಂಸಾರದಿಂದ ಬೇರೆಯಾಗದೆಯೇ ನೀವು ಸಂಸಾರದ ತತ್ತ್ವಗಳನ್ನು ಸಹ ತಿಳಿದುಕೊಳ್ಳದೇ ಹೋದರೆ, ಪರಮಾತ್ಮನ ತತ್ತ್ವಗಳನ್ನು ತಿಳಿದುಕೊಳ್ಳುವುದಾದರೂ ಹೇಗೆ ಸಾಧ್ಯ?</p>
<p class="Text">ನಾವು ಸತ್ಸಂಗದ ಮಾತನ್ನೇನೋ ಕೇಳಿ ಕೊಂಡೆವು, ಆದರೆ ಅದು ನಮ್ಮ ಕೆಲಸಕ್ಕೆ ಬರುವುದಿಲ್ಲ ಎಂದು ನೀವು ಹೇಳುತ್ತೀರಿ. ಪರಂತು ವಾಸ್ತವವಾಗಿ ಸತ್ಯವಾದ ಮಾತು ಎಂದಿಗೂ ನಿರರ್ಥಕವಾಗುವುದಿಲ್ಲ; ಏಕೆಂದರೆ ಸತ್ ವಸ್ತುವಿಗೆ ಎಂದಿಗೂ ಅಭಾವವುಂಟಾಗುವುದಿಲ್ಲ - <span class="char-style-override-4">‘ನಾಭಾವೋ ವಿದ್ಯತೇ ಸತಃ’ </span>(ಗೀತಾ 2/16). ಸತ್ಸಂಗದ ಸಮಯದಲ್ಲಿ ನೀವು ಮನೆಯಲ್ಲಿ ಉಳಿದುಕೊಳ್ಳಲಾರಿರಿ, ಸತ್ಸಂಗದ ಕಡೆಗೆ ಆಕರ್ಷಿತರಾಗುವಿರಿ. ಯಾವುದು ಆಕರ್ಷಿಸುತ್ತವೆ. ನಿಮ್ಮ ಅಂತರಂಗದಲ್ಲಿ ಸಂಗ್ರಹವಾಗಿರುವ ಸಂಸ್ಕಾರಗಳೇ ನಿಮ್ಮನ್ನು ಸತ್ಸಂಗದ ಕಡೆಗೆ ಆಕರ್ಷಿಸುತ್ತವೆ? ಸತ್ಸಂಗದಲ್ಲಿ ನಿಮಗೆ ಅಭಿರುಚಿಯಿದೆ. ನಿಮ್ಮೊಳಗೆ ಸತ್ಸಂಗದ ಸಂಸ್ಕಾರಗಳಿವೆ ಎಂದು ಆ ಅಭಿರುಚಿಯೇ ಹೇಳುತ್ತದೆ. ನೀವು ಅವುಗಳನ್ನು ತಿಳಿಯಲಾರಿರಿ. ಆದರೆ ಖಂಡಿತವಾಗಿ ಲಾಭವುಂಟಾಗುತ್ತದೆ.</p>
<p class="Text">ಈಗ ನೀವು ಮತ್ತೊಂದು ಮಾತನ್ನು ಕೇಳಿ. ಸತ್ಸಂಗಕ್ಕೆ ಸಮಾನವಾದ ಉಗ್ರ ಸಾಧನೆ, ಉಗ್ರ ತಪಸ್ಸು, ಉಗ್ರ ಪುಣ್ಯ ಯಾವುದೂ ಇಲ್ಲವೇ ಇಲ್ಲ. ಸಾವಿರಾರು ವರ್ಷಗಳ ತಪಸ್ಸಿನಿಂದಲೂ ಸಹ ಯಾವ ಲಾಭ ಉಂಟಾಗಲಾರದೋ, ಆ ಲಾಭ ಸತ್ಸಂಗದಿಂದ ತತ್ಕಾಲದಲ್ಲಿ ಉಂಟಾಗುತ್ತದೆ. ಸತ್ಸಂಗದಿಂದ ನಮಗೆ ಬಹಳ ಲಾಭವಾಗಿದೆ, ನಮ್ಮ ವೃತ್ತಿಯಲ್ಲಿ ಬಹಳ ವ್ಯತ್ಯಾಸವಾಗಿದೆ-ಎಂದು ಅನೇಕ ಜನರು ಸ್ವತಃ ಬಂದು ನನ್ನೊಡನೆ ಹೇಳಿದ್ದಾರೆ. ಸತ್ಸಂಗ ಮಾಡಿಯೂ ವ್ಯತ್ಯಾಸವೇನೂ ಆಗಲಿಲ್ಲ- ಈ ರೀತಿಯಾಗಲು ಸಾಧ್ಯವಿಲ್ಲ. ಒಣ ಕಥೆಯನ್ನೇನೂ ಕೇಳಬೇಡಿ, ಪ್ರತಿಯಾಗಿ ಸತ್ಸಂಗದ ಮಾತುಗಳನ್ನು ಆಳವಾಗಿ ಯೋಚಿಸಿ ತಿಳಿದುಕೊಂಡರೆ ಮರುಕ್ಷಣದಲ್ಲಿಯೇ ವೃತ್ತಿಯಲ್ಲಿ ಅಂತರವುಂಟಾಗುವುದು.</p>
<p class="Text">‘ಕ’- ಎಂಬ ಈ ಅಕ್ಷರವನ್ನು ಒಬ್ಬ ಕಲಿತುಕೊಂಡರೆ ಅವನು ಗುರುಗಳ ವಿದ್ಯೆಯ ಒಂದಂಶವನ್ನು ಕಲಿತಂತೆಯೇ ಸರಿ! ಅವನು ಕ, ಖ, ಗ, ಘ, ಙ- ಈ ಐದು ಅಕ್ಷರಗಳನ್ನು ಓದಿಕೊಂಡ, ಬರೆಯಿಸಿದರೆ ಅವನು ಐದೂ ಅಕ್ಷರಗಳನ್ನು ಬರೆಯವನು, ಆದರೆ ‘ಘ’- ಎಂಬುದನ್ನು ಬರೆದು ಇದು ಯಾವ ಅಕ್ಷರವೆಂದು ಕೇಳಿದರೆ, ಅವನು ಬೇಗ ಹೇಳಲಾರನು, ಅವನು ‘ಕ,ಖ,ಗ ಮತ್ತು ಘ’ ಸರಿ-ಸರಿ, ಇದು ‘ಘ’- ಎನ್ನುತ್ತಾನೆ- ಹೀಗೆ ಯೋಚಿಸಿ ಹೇಳುವನು. ಬೇಗ ಹೇಳಲಾಗಲಿಲ್ಲ ಆದ್ದರಿಂದ, ಅವನಿಗೆ ಅಭ್ಯಾಸವೇ ಆಗಿಲ್ಲವೆಂದು ಹೇಳಲಾಗದು. ಇದು ಆಚಾರ್ಯರ ಕಲಿಸುವಿಕೆಯ ಒಂದು ಚಿನ್ಹೆ. ಅದರಂತೆಯೇ ಸತ್ಸಂಗದ ಮಾತು ಸಮಯದಲ್ಲಿ ಉಪಯೋಗಕ್ಕೆ ಬರುವುದಿಲ್ಲ- ಈ ಮಾತು ನಿಮ್ಮ ಅಂತರಂಗದಲ್ಲಿ ಹುಟ್ಟಿದ್ದರೆ ಇದು ನಿಮ್ಮ ಸತ್ಸಂಗದ ಚಿನ್ಹೆಯೇ ಆಗುತ್ತದೆ. ಸತ್ಸಂಗ ಮಾಡದವರ ಅಂತರಂಗದಲ್ಲಿ ಈ ಮಾತು ಹುಟ್ಟುತ್ತದೆಯೇನು?</p>
<p class="Text">ಮೂರನೆಯ ಮಾತು, ಹಸಿವಾದಾಗ ಭೋಜನ ಮಾಡಿದರೆ, ಅದು ಸರಿಯಾಗಿ ಪಚನವಾಗುತ್ತದೆ, ಅದರಿಂದ ಶಕ್ತಿಯೂ ಬರುತ್ತದೆ. ಹಸಿವೆಯೇ ಇಲ್ಲದೆ ಭೋಜನ ಮಾಡಿದರೆ ಅದು ಸರಿಯಾಗಿ ಕರಗದೇ ಹೋಗುವುದರಿಂದ ಶಕ್ತಿಯೂ ಬರುವುದಿಲ್ಲ. ಅದರಂತೆಯೇ ನಿಮಗೆ ಸತ್ಸಂಗದ ಹಸಿವಾದರೆ (ಉತ್ಕಟೇಚ್ಛೆ) ಮತ್ತು ನೀವು ಅದನ್ನು ಹುಡುಕುತ್ತಾ ಆಕಡೆ ಈಕಡೆ ಹೋದಲ್ಲಿ ಎಲ್ಲಿಯಾದರೂ ಸತ್ಸಂಗ ದೊರೆತರೆ, ಆಗ ಸತ್ಸಂಗದ ವಿಚಾರ ನಿಮ್ಮ ಮೇಲೆ ಪರಿಣಾಮ ಬೀರುತ್ತದೆ. ನೀವು ಹಣ ಸಂಪಾದಿಸುತ್ತಿರುವಿರಿ, ಅದನ್ನು ಆವಾಹನೆ ಮಾಡುತ್ತಿರುವಿರಿ, ಫ್ಯಾನ್ ತಿರುಗುತ್ತಾ ಇದೆ, ವಿಶ್ರಾಮವಾಗಿರುವಿರಿ, ತಂಪಾಗಿರಲಿ, ಸೆಕೆಯಾಗದಿರಲಿ ಎಂದು ಕೂಲರ್ ಚಲಿಸುತ್ತಿದೆ- ಹೀಗೆ ಮಾಡಿಕೊಂಡು ಸತ್ಸಂಗದಲ್ಲಿ ಕೇಳಿದರೆ ಅಯ್ಯಾ! ಇನ್ನು ಹಸಿವಾದಂತಿಲ್ಲ. ಕೇಳುವ ಇಚ್ಛೆಯೇನೋ ಇಲ್ಲವೇ ಇಲ್ಲ, ಅಂದರೆ ನಡೆ ತಿರುಗಾಡಿಕೊಂಡು ಬರೋಣ, ಇದೂ ಸಹ ಒಂದು ತಮಾಷೆಯೇ! ಎಂಬ ಭಾವನೆಯಾಯಿತು. ಹಸಿವುಂಟಾದರೆ (ಉತ್ಕಟೇಚ್ಛೆಯಾದರೆ) ಮತ್ತು ಅಲ್ಲಲ್ಲಿ ಅಲೆದಿದ್ದರೆ ಆಗ ಗೊತ್ತಾಗುತ್ತಿದ್ದಿತು. ಹಸಿವಾದ ಮೇಲೆಯೇ ಅದು ಹಿತವೆನಿಸುತ್ತದೆ, ರುಚಿಸುತ್ತದೆ ಮತ್ತು ಪಚನವಾಗುತ್ತದೆ (ಮನಕ್ಕೆ ಅರ್ಥವಾಗುತ್ತದೆ). ಹಸಿವಾಗದಿದ್ದರೆ ಅದು ಹಿತವಾಗದು, ರುಚಿಸದು ಮತ್ತು ಜೀರ್ಣಿಸುವುದಿಲ್ಲ.</p>
<p class="Text">ಸ್ವಯಂ ಜ್ಯೋತಿ ಮಹಾಸ್ವಾಮಿ ಎಂಬವರು ಬೀಕಾನೇರಿನಲ್ಲಿ ನರಸಿಂಹ ಸಾಗರ ಎಂಬಲ್ಲಿ ತಂಗಿದ್ದರು. ಆಗ ಒಬ್ಬ ಮಹಾಶಯನು, ‘ಸ್ವಾಮೀಜೀ, ನೀವು ನಮ್ಮ ತೋಟಕ್ಕೇ ಬಂದುಬಿಟ್ಟರೆ ಒಳ್ಳೆಯದು. ನರಸಿಂಹ ಸಾಗರ ನಮಗೆ ಬಹಳ ದೂರವಾಗುತ್ತದೆ, ತೋಟ ಹತ್ತಿರವಾಗುತ್ತದೆ’ ಎಂದು ಹೇಳಿದರು. ಅದಕ್ಕೆ ಸ್ವಾಮೀಜೀಯವರು, ‘ಹಾಗಾದರೆ ನಿಮ್ಮ ಮನೆಗೇ ಬಂದುಬಿಡಲೇನು?’ ಎಂದು ಹೇಳಿದರು. ಈಗ ಇದರ ಭಾವವಿಷ್ಟೇ-ಸ್ವಾಮೀಜೀಯವರು ನಮ್ಮ ಹತ್ತಿರಕ್ಕೇ ಬಂದು ಬಿಟ್ಟರೆ ನಮಗೆ ಅನುಕೂಲವಾಗಲಿ, ನಾವು ಅವರ ಬಳಿಗೇಹೋಗಿ ಪ್ರಯೋಜನ ಪಡೆಯುವುದು ಬೇಡ. ಸತ್ಸಂಗದ ಸಮಯವನ್ನು ಯಾವುದೆಂದು ಇಟ್ಟುಕೊಳ್ಳುವುದು? ಕೆಲಸ-ಕಾರ್ಯಗಳಿಲ್ಲದ ಸಮಯವನ್ನು ಸತ್ಸಂಗಕ್ಕೆ ಇಟ್ಟುಕೊಳ್ಳಲಾಗುತ್ತದೆ. ನಿರರ್ಥಕ ಸಮಯವನ್ನು ಸತ್ಸಂಗ, ಭಜನೆ, ಧ್ಯಾನಗಳಿಗಾಗಿ ಇಟ್ಟುಕೊಳ್ಳಲಾಗುತ್ತದೆ ಮತ್ತು ಪರಿಣಾಮವೇನೂ ಆಗಲಿಲ್ಲವೆಂದು ಹೇಳುತ್ತಾರೆ! ಒಳ್ಳೆಯ ಶ್ರೇಷ್ಠ ಸಮಯವನ್ನು ದುಡ್ಡಿನ ಸಂಪಾದನೆಯಲ್ಲಿ ವಿನಿಯೋಗಿಸಿಬಿಡುತ್ತಾರೆ ಮತ್ತು ಕೆಲಸಕ್ಕೆ ಬಾರದ ಸಮಯವನ್ನು ಸತ್ಸಂಗದಲ್ಲಿ ತೊಡಗಿಸುತ್ತಾರೆ ಹಾಗೂ ಉತ್ತಮವಾದ ಲಾಭವನ್ನೇ ಬಯಸುತ್ತಾರೆ!</p>
<p class="Text">ತೋಟಗಾರನ ಹೆಂಡತಿ ಎಲಚೇಹಣ್ಣನ್ನು ಮಾರುತ್ತಿದ್ದರೆ ಹುಡುಗರು ಅವಳಿಗೆ ಧಾನ್ಯವನ್ನು ಕೊಟ್ಟು ಬದಲಿಗೆ ಎಲಚೇಹಣ್ಣುಗಳನ್ನು ತೆಗೆದುಕೊಳ್ಳುತ್ತಾರೆ. ಹುಡುಗನು ಇನ್ನಷ್ಟು ಎಲಚೀಹಣ್ಣನ್ನು ಕೊಡುವಂತೆ ಕೇಳಿದರೆ ಅವಳು ಒಂದೆರಡು ಹಣ್ಣನ್ನು ಕೊಟ್ಟುಬಿಡುತ್ತಾಳೆ. ಅವನು ಜೊತೆಗೆ ಇನ್ನು ಸ್ವಲ್ಪ ಹಣ್ಣುಗಳನ್ನು ಯಾಚಿಸಿದಾಗ, ನೀನೆಷ್ಟು ಧಾನ್ಯ ತಂದಿದ್ದೆ ಅದನ್ನು ನೋಡಿಕೋ ಎಂದು ಹೇಳುತ್ತಾಳೆ. ಜೊತೆಗೆ, ಕೊಡು, ಕೊಡು ಎಂದು ನನಗೇ ಹೇಳುತ್ತಾನೆ, ಆದರೆ ನೀನು ಖರ್ಚೆಷ್ಟು ಮಾಡಿದೆ? ಎಂದೂ ಗೊಣಗುತ್ತಾಳೆ. ಅದರಂತೆಯೇ ಸತ್ಸಂಗಕ್ಕಾಗಿ ನೀನು ಎಂತಹ ಸಮಯವನ್ನು ಖರ್ಚುಮಾಡಿದೆ? ನಿದ್ರೆಯ ಸಮಯವನ್ನು ಉಪಯೋಗಿಸಿದೆಯೋ ಅಥವಾ ವ್ಯಾಪಾರದ ಸಮಯವನ್ನು ಬಳಸಿಕೊಂಡೆಯೋ? ಅಥವಾ ಸರಿಯಾದ ಕಾರ್ಯದ ಕಾಲವನ್ನು ತೊಡಗಿಸಿದೆಯೋ? - ಎಂದು ನಿಮ್ಮನ್ನೇ ಕೇಳಿಕೊಳ್ಳಿರಿ. ಸತ್ಸಂಗಕ್ಕೆ ನೀವು ಬಂದಿರಲಿಲ್ಲವೇ? ಎಂದು ಕೇಳಿದರೆ, ‘ಬರಬೇಕೆಂದಿದ್ದೆನು, ಆದರೆ ಒಬ್ಬರೊಡನೆ ಮಾತನಾಡುತ್ತಿದ್ದೆ ಮರೆತೇಹೋಯಿತು; ನಂತರ ನೋಡಿದರೆ, ಓಹೋ, ಸಮಯ ಮೀರಿಹೋಗಿದ್ದಿತು’ ಎಂದು ಹೇಳುವಿರಿ. ನಿನ್ನೇ ದಿವಸ ಏಕೆ ಬರಲಿಲ್ಲವೆಂದು ಕೇಳಿದರೆ- ಸ್ವಾಮಿ ಒಂದು ವ್ಯಾಜ್ಯದ ವಿಚಾರ ಇತ್ತು, ಆಕಡೆ ಹೋಗಿಬಿಟ್ಟೆ, ಆದ್ದರಿಂದ ಬರುವುದಕ್ಕೆ ಸಾಧ್ಯವಾಗಲಿಲ್ಲವೆಂದು ಹೇಳುವರು. ಮೊನ್ನೇ ದಿವಸ ನೀವು ಏಕೆ ಬರಲಿಲ್ಲವೆಂದು ಕೇಳಿದರೆ- ‘ಸ್ವಾಮಿ! ಏನು ಮಾಡಲಿ, ಊಟ ಮಾಡಿ ಮಂಚದ ಮೇಲೆ ಕುಳಿತಿದ್ದಂತೆಯೇ ನಿದ್ರೆ ಬಂದುಬಿಟ್ಟಿತು. ಎಚ್ಚರಗೊಂಡು ನೋಡಿದರೆ- ಓಹೋ, ಸತ್ಸಂಗದ ಕಾಲ ಕಳೆದುಯೋಯಿತು, ಈಗ ಹೋಗಿ ಮಾಡುವುದೇನು’ ಎಂದು ಹೇಳುವರು.</p>
<p class="Text">ಮನೆಯಲ್ಲಿ ಯಾವ ಕೆಲಸವೂ ಇರಬಾರದು, ಮಾತನಾಡುವುದಕ್ಕೆ ಯಾರೂ ಸಿಕ್ಕಬಾರದು, ನಿದ್ರೆಯೂ ಸಹ ಬಂದಿರಬಾರದು - ಇಂತಹ ಕೆಲಸಕ್ಕೆ ಬಾರದ ಹೊತ್ತಿನಲ್ಲಿ ಸತ್ಸಂಗ ಮಾಡಲು ಇಚ್ಛಿಸುತ್ತೀರಿ! ಮೊದಲು ನೀವು ನಿಮ್ಮ ಸಮಯವೆಷ್ಟು ಎಂಬುದನ್ನು ಗಮನಿಸಿರಿ. ನೀವು ಎಷ್ಟು ಖರ್ಚು ಮಾಡುವಿರೆಂಬದನ್ನು ನೋಡಿಕೊಳ್ಳಿರಿ. ಲಾಭವಾಗುತ್ತದೆಯೋ ಅಥವಾ ಇಲ್ಲವೋ ಎಂಬುದನ್ನು ಮತ್ತೆ ನೋಡಿರಿ. ನೀವು ಎಷ್ಟು ಉತ್ಕಟೇಚ್ಛೆಯಿಂದ ಇಲ್ಲಿಗೆ ಬರುವಿರೋ, ಅದಕ್ಕಿಂತ ಹೆಚ್ಚಿನ ಲಾಭ ನಿಮಗೆ ಉಂಟಾಗುತ್ತದೆ- ಇದು ಸರಿಯಾದ ಮಾತು, ನಿಜವಾದ ಮಾತು. ನೀವು ಎಷ್ಟು ಖರ್ಚು ಮಾಡುವಿರೋ, ಅದಕ್ಕಿಂತ ಹೆಚ್ಚು ಲಾಭವಾಗುತ್ತದೆ ಇದರಲ್ಲಿ ನನಗೆ ಸಂದೇಹವೇ ಇಲ್ಲ. ಹೆಚ್ಚು ಖರ್ಚು ಮಾಡಿದ್ದಾದರೆ (ಕಾಲದ ಸದುಪಯೋಗ) ಹೆಚ್ಚಿನ ಲಾಭವುಂಟು.</p>
<p class="Text">ಸತ್ಸಂಗದ ಮಾತುಗಳು ಸ್ವಲ್ಪವೂ ಉಪಯೋಗವಿಲ್ಲ-ಇಂತಹ ಮಾತು ಏಕೆ ಹುಟ್ಟಿಕೊಂಡಿತು? ಜನರು ಇದನ್ನು ಹೇಳಲು ಪ್ರಾರಂಭಿಸಿದರು. ಸತ್ಸಂಗದಲ್ಲಿ ಹೇಳುವುದನ್ನು ಕೇಳುವುದರಿಂದ ಏನು ಲಾಭವಿದೆ- ಹೀಗೆಂದು ಒಬ್ಬ ಹೇಳಿದನು. ಮತ್ತೂ ಒಬ್ಬ ಹೇಳಿದನು, ಮಗದೊಬ್ಬನೂ ಹೇಳಿದನು, ನಾಲ್ಕನೆಯವನೂ ಹೇಳಿದ, ಗದ್ದಲವಾಗಿಹೋಯಿತು. ಸದಾಚಾರಿಗಳಾದ ಎಂಟು-ಹತ್ತು ಮಂದಿ ಬ್ರಾಹ್ಮಣರಿದ್ದರು. ಅವರ ಮನಸ್ಸಿಗೆ ಈ ಜನ ಸುರಾಪಾನ ಮಾಡುತ್ತಾರೆಂಬುದು ಗೊತ್ತಾಯಿತು. ನಾವು ಕುಡಿದರೆ ನಮ್ಮನ್ನು ಪಂಕ್ತಿಯಿಂದ ಹೊರಕ್ಕೆ ಹಾಕಲಿ. ಆದರೆ ನಾವು ಒಂದು ಸಾರಿ ಇದರಲ್ಲಿ ಎಷ್ಟು ರುಚಿಯಿದೆ ಎಂಬುದನ್ನು ನೋಡಿಯೇ ಬಿಡಬೇಕೆನಿಸಿತು. ಅವರೆಲ್ಲರೂ ಒಂದು ಸ್ಥಳದಲ್ಲಿ ಸೇರಿಕೊಂಡು ಒಳಗಡೆ ಯಾರೂ ಬರದಂತೆ ಬಾಗಿಲು ಮುಚ್ಚಿಕೊಂಡರು. ಈಗ ಕುಡಿಯಲಾರಂಭಿಸಿದರು. ಸ್ವಲ್ಪ ನಶೆ ಹತ್ತಿತು; ಒಬ್ಬ ಗಲಾಟೆ ಮಾಡಬೇಡ ಎಂದನು; ಇನ್ನೊಬ್ಬನೂ ಗದ್ದಲ ಮಾಡಬೇಡ ಎಂದ; ಮೂರನೆಯವನೂ ನೋಡಿ, ಗಲಾಟೆ ಮಾಡಬೇಡಿ, ಕೂಗಾಡಬೇಡಿ-ಎಂದು ಹೇಳಿದ. ‘ಗದ್ದಲ ಮಾಡಬೇಡ’ ಎಂಬುದರಲ್ಲಿಯೇ ಗದ್ದಲವಾಗಿ ಹೋಯಿತು! ಇದರಂತೆಯೇ ಒಬ್ಬನು ಸತ್ಸಂಗದ ಮಾತು ಉಪಯೋಗವಿಲ್ಲ ಎಂದನು; ಎರಡನೆಯವನೂ ಹೌದು, ಹೌದು, ಕೆಲಸಕ್ಕೆ ಬರುವುದಿಲ್ಲ ಎಂದು ಹೇಳಿದ; ಮೂರನೆಯವನೂ ಹೌದು. ಸರಿ, ಪ್ರಯೋಜನಕ್ಕೆ ಬರುವುದಿಲ್ಲವೆಂದನು. ಈ ಪ್ರಕಾರ ಹೌದು, ಹೌದು ಎಂದು ಧ್ವನಿಗೂಡಿಸಿದರು. ಗಲಾಟೆ, ಗದ್ದಲ ಉಂಟು ಮಾಡಿದರು. ಸತ್ಸಂಗದ ಮಾತುಗಳು ಎಷ್ಟು ಪ್ರಯೋಜನಕ್ಕೆ ಬಂದವು, ಹೇಗೆ-ಹೇಗೆ ಉಪಯೋಗಕ್ಕೆ ಬಂದವು ಎಂದು ಶಾಂತವಾದ ಮನಸ್ಸಿನಿಂದ ಆಲೋಚಿಸುವುದಿಲ್ಲ.</p>
<p class="Text">ಸತ್ಸಂಗದ ಮಾತುಗಳು ಪ್ರಯೋಜನಕ್ಕೆ ಬರುತ್ತವೆ ಎಂಬುದನ್ನು ನಾವು ನೋಡಿದ್ದೇವೆ. ಸತ್ಸಂಗ ಮಾಡುವವರ ಮಧ್ಯೆ ಪರಸ್ಪರ ವಾದ-ವಿವಾದ ಉದ್ಭವಿಸುತ್ತದೆ ಮತ್ತು ಅದನ್ನು ಬಗೆಹರಿಸಲು ಯತ್ನಿಸಹೋದರೆ ಅದು ಬಹು ಬೇಗ ಮುಗಿದುಹೋಗುತ್ತದೆ. ಪರಂತು ಸತ್ಸಂಗದ ಸಹವಾಸವೇ ಇಲ್ಲದವರ ವಾದ-ವಿವಾದ ಅಥವಾ ಜಗಳವನ್ನು ಬಗೆಹರಿಸಲು ಹೋದರೆ ಅದು ಮುಗಿಯುವ ಬದಲು ವಿರುದ್ಧವಾಗಿ ನಮ್ಮೊಡನೆಯೇ ಜಗಳಕ್ಕೆ ಬೀಳುತ್ತಾರೆ. ಇದೊಂದು ಕಳೆದು ಹೋದ ಮಾತು. ಯಾವ ಊರುಗಳಿಗೆ ನೂರು-ಇನ್ನೂರು ವರ್ಷಗಳಿಂದ ಯಾವ ಸಾಧು-ಸಂತರೂ ಬಂದಿಲ್ಲವೋ, ಸತ್ಸಂಗ ನಡೆದಿಲ್ಲವೋ, ಅಲ್ಲಿನ ಜನರ ಆಚರಣೆಯು ತೀರಾ ಭೂತ-ಪ್ರೇತಗಳ ತರಹ, ಪಶುಗಳ ತರಹ ಇರುವುದನ್ನು ನಾವು ಊರುಗಳಲ್ಲಿ ತಿರುಗಾಡಿ ನೋಡಿದ್ದೇವೆ. ಆದರೆ ಯಾವ ಊರುಗಳಿಗೆ ಸಾಧು-ಸತ್ಪುರುಷರು ಬಂದಿದ್ದಾರೆಯೋ, ಸತ್ಸಂಗ ಜರುಗಿದೆಯೋ, ಆ ಊರುಗಳಲ್ಲಿ ಬೇರೆ ಊರುಗಳಿಗಿಂತ ವಿಲಕ್ಷಣತೆ ಇದೆ.</p>
<p class="Text">ಯಾವ ಪ್ರದೇಶಗಳಲ್ಲಿ ಒಳ್ಳೆಯ ಸಂತರು ವ್ಯಾಖ್ಯಾನ ಮಾಡುತ್ತಾರೆಯೋ ಮತ್ತು ಕೇಳುವವರು ಅಭಿರುಚಿಯಿಂದ ಕೇಳುತ್ತಾರೆಯೋ, ಅಲ್ಲಿನ ಜನರಲ್ಲಿ ಇತರರಿಗಿಂತ ಬಹಳ ವ್ಯತ್ಯಾಸವಿರುತ್ತದೆ. ಸತ್ಸಂಗದ ಮಾತುಗಳನ್ನು ಕೇಳುವುದರಿಂದ ನಿಮ್ಮಲ್ಲಿ ಏನು ವ್ಯತ್ಯಾಸವಾಗಿದೆ ಎಂಬುದು, ನೀವು ಯಾವಾಗ ಇತರರೊಡನೆ ಸೇರಿ ಅವರ ಮಾತುಗಳನ್ನು ಕೇಳುವಿರೋ, ಆಗ ನಿಮಗೆ ಗೊತ್ತಾಗುವುದು. ಸತ್ಸಂಗ ಮಾಡುವ ಅಭ್ಯಾಸವುಳ್ಳವರೊಬ್ಬರು ನನಗೆ ಹೀಗೆ ಹೇಳಿದರು- ‘ನಾನು ಒಂದು ಊರಿಗೆ ಹೋಗಿದ್ದಾಗ ಅಲ್ಲಿನ ಜನರೊಡನೆ ಸೇರಿದಾಗ ಮತ್ತು ಅದು-ಇದು ಮಾತನಾಡಿದಾಗ ಅವರಿಗಿಂತ ನಾವು ಬಹಳ ಚೆನ್ನಾಗಿದ್ದೇವೆ!’ ಎಂದೆನಿಸಿತು. ನೀವೂ ಸಹ ಸತ್ಸಂಗ ಮಾಡದಿರುವಂತಹ ವ್ಯಕ್ತಿಗಳ ಮಾತುಗಳನ್ನು ಕೇಳಿರಿ, ಅವರ ವ್ಯವಹಾರವನ್ನು ಸಹ ನೋಡಿದರೆ ಸತ್ಸಂಗದ ಮಾತು ಎಷ್ಟು ಉಪಯೋಗಕ್ಕೆ ಬಂದಿದೆ, ಎಷ್ಟು ಪರಿಣಾಮವುಂಟು ಮಾಡಿದೆ? ಎಂಬ ಅರಿವು ನಿಮಗೆ ಉಂಟಾಗುವುದು. ಕೋಗಿಲೆಯೂ ಕಪ್ಪು ಹಾಗೂ ಕಾಗೆಯೂ ಕಪ್ಪು; ಪರಂತು ವಸಂತ ಋತು ಬಂದಾಗ ಕೋಗಿಲೆ ‘ಕೂಹೂ-ಕುಹೂ’ ಎಂದು ಕೂಗುತ್ತದೆ ಮತ್ತು ಕಾಗೆ ‘ಕಾ-ಕಾ’ ಎಂದು ಕೂಗುತ್ತದೆ. ವಾಣಿಯಿಂದ ಅವುಗಳ ಭೇದ ಗೊತ್ತಾಗುತ್ತದೆ. ಆದುದರಿಂದ ಗೋಸ್ವಾಮಿ ಹೇಳಿದ್ದಾರೆ-</p>
<p class="Shlok">ಮಜ್ಜನ ಫಲ ಪೇಖಿಅ ತತಕಾಲಾ ।</p>
<p class="Shlok">ಕಾಕ ಹೋಹಿಂ ಪಿಕ ಬಕಉ ಮರಾಲಾ ॥ </p>
<p class="TXT-Right">(ಮಾನಸ 1/3/1)</p>
<p class="Text">ಈ ಸಾಧು-ಸಮಾಜ ಪ್ರಯಾಗದಲ್ಲಿ ಸ್ನಾನ ಮಾಡುವುದರಿಂದ ತತ್ಕಾಲವೇ ಫಲವುಂಟಾಗುತ್ತದೆ, ಕಾಗೆ ಕೋಗಿಲೆಯಾಗುತ್ತದೆ ಮತ್ತು ಬಕಪಕ್ಷಿ ಹಂಸವಾಗುತ್ತದೆ. ಕಾಗೆ ಹಂಸವಾಗುವುದಿಲ್ಲ, ಕೋಗಿಲೆಯಾಗುತ್ತದೆ ಅರ್ಥಾತ್ ಅದರ ಬಣ್ಣ ಬದಲಾಯಿಸುವುದಿಲ್ಲ, ಆದರೆ ವಾಣಿ (ವ್ಯವಹಾರ) ಬದಲಿಸುತ್ತದೆ. ಅದರಂತೆಯೇ ಬಕ ಹಂಸವಾದಲ್ಲಿ ಅದರ ಬಣ್ಣ ಅದೇ ಇರುತ್ತದೆ, ಆದರೆ ನೀರ-ಕ್ಷೀರ-ವಿವೇಕ ಬಂದು ಬಿಡುತ್ತದೆ. ಅಂದರೆ ಸತ್ಸಂಗರೂಪೀ ಪ್ರಯಾಗದಲ್ಲಿ ಮೀಯುವುದರಿಂದ ಕಾಗೆಯ ಮತ್ತು ಬಕಪಕ್ಷಿಯ ರೂಪ ಹಾಗೂ ಬಣ್ಣವೇನೋ ಅದೇ ಇರುತ್ತದೆ, ಆದರೆ ವ್ಯವಹಾರ ಮತ್ತು ವಿವೇಕದಲ್ಲಿ ಅಂತರವಾಗುತ್ತದೆ. ಪರಂತು ಇದರ ಗುರುತು ಯಾರಿಗುಂಟಾಗುತ್ತದೆ? <span class="char-style-override-4">‘ವಿದ್ವಾನೇವ ವಿಜಾನಾತಿ ವಿದ್ವಜ್ಜನಪರಿಶ್ರಮಮ್’</span> ಅರ್ಥಾತ್ ವಿದ್ವಾಂಸರೇ ವಿದ್ವಾಂಸರನ್ನು ಗುರುತಿಸುತ್ತಾರೆ. ಒಳ್ಳೆಯ ಸಂತರಾಗಿರುವವರು ನೋಡಿದ ಕೂಡಲೆ ಕಂಡುಕೊಳ್ಳುತ್ತಾರೆ. ಒಬ್ಬ ವಯೋವೃದ್ಧ ಸಂತರಿದ್ದರು, ಅವರು ತಮ್ಮ ಮಾತನ್ನೇ ಹೇಳುತ್ತಿದ್ದರು. ಅವರು ವೈರಾಗೀ ಸಾಧುವಾದಾಗ ಜೋಧಪುರಕ್ಕೆ ಹೋಗಿಬಿಟ್ಟರು; ಅಲ್ಲಿ ಮೋತಿ ಚೌಕದಲ್ಲಿ ಶ್ರೀಗುಪತರಾಮ ಮಹಾಸ್ವಾಮಿಯರ ಬಳಿ ಇದ್ದುಕೊಂಡು ನಾಮ-ಜಪದಲ್ಲಿ ತೊಡಗಿದರು. ಅವರನ್ನು ನೋಡಿದ ಕೂಡಲೇ ಮಹಾಸ್ವಾಮಿಯವರು ಈತ ಪ್ರಜ್ವಲಿತನಾಗಿದ್ದಾನೆ ಅರ್ಥಾತ್ ಈತನಲ್ಲಿ ವೈರಾಗ್ಯದ ದಾಹ ಉಂಟಾಗಿದೆ ಎಂದು ಹೇಳಿದರು. ಈ ಮಾತನ್ನು ವೈರಾಗ್ಯವುಳ್ಳವರಲ್ಲದೆ ಬೇರೆಯವರು ಯಾರು ಗುರುತಿಸಬಲ್ಲರು? ಅದರಂತೆಯೇ ಸತ್ಸಂಗ ಮಾಡುವವರನ್ನು ಸಾಧು-ಸಂತರಾದವರೇ ಗುರುತಿಸಿಕೊಳ್ಳುತ್ತಾರೆ. ಅವರು ಅಂತಹವರ ಮಾತನ್ನು ಕೇಳಿ ಇವರಿಗೆ ಯಾರೋ ಒಬ್ಬ ಸಂತರು ಸಿಕ್ಕಿದ್ದಾರೆ ಎಂದು ತಿಳಿದುಕೊಳ್ಳುತ್ತಾರೆ. ಏನೂ ಲಾಭವಾಗಲಿಲ್ಲವೆಂದು ನೀವು ಹೇಳುವಿರಿ, ಅಂತಹ ಮಾತೇ ಇಲ್ಲ. ಪರಿಣಾಮವುಂಟಾಗದೇ ಇರುವುದೇ ಇಲ್ಲ.</p>
<p class="Text">ಕಥೆಯೊಂದು ಜ್ಞಾಪಕಕ್ಕೆ ಬರುತ್ತದೆ. ಒಂದು ಕಳ್ಳರ ಗುಂಪು ಇತ್ತು. ಅವರಲ್ಲಿ ವಯಸ್ಸಾದ ಒಬ್ಬ ದೊಡ್ಡ ಕಳ್ಳನಿದ್ದ. ಅವನು ಎಲ್ಲರಿಗೂ ಹೀಗೆ ಹೇಳುತ್ತಿದ್ದ- ‘ಸೋದರರೇ, ಎಲ್ಲಿ ಕಥಾ-ಕೀರ್ತನೆ, ಸತ್ಸಂಗ ನಡೆಯುತ್ತದೋ, ಅಲ್ಲಿಗೆ ಎಂದಿಗೂ ಹೋಗಬಾರದು, ಅಲ್ಲಿಗೆ ಹೋದರೆ ನಿಮ್ಮ ಕೆಲಸ ನಿಂತುಹೋಗುತ್ತದೆ. ಎಲ್ಲಿಗಾದರೂ ಹೋಗುತ್ತಿರುವಾಗ ಮಧ್ಯೆ ಕಥಾ-ಕೀರ್ತನೆ ನಡೆಯುತ್ತಿದ್ದರೆ ಬಲವಾಗಿ ಕಿವಿ ಮುಚ್ಚಿಕೊಂಡು ಬಿಡಬೇಕು, ಅದನ್ನು ಕೇಳಿಸಿಕೊಳ್ಳಲೇ ಕೂಡದು’. ಇಂತಹ ತರಪೇತು ಕಳ್ಳರಿಗೆ ದೊರಕಿದ್ದಿತು. ಒಂದು ದಿನ ಒಬ್ಬ ಕಳ್ಳ ಎಲ್ಲಿಗೋ ಹೋಗುತ್ತಿದ್ದ. ದಾರಿಯಲ್ಲಿ ಒಂದು ಕಡೆ ಸತ್ಸಂಗ-ಪ್ರವಚನ ನಡೆಯುತ್ತಿದ್ದಿತು. ಅದೇ ದಾರಿಯಿತ್ತು. ಆ ಕಡೆಯೇ ಹೋಗಬೇಕಾಗಿದ್ದಿತು. ಆ ಕಳ್ಳ ಆ ಕಡೆಯಿಂದಲೇ ಹೋಗುವಾಗ ಅವನು ಬಲವಾಗಿ ತನ್ನ ಕಿವಿಯನ್ನು ಒತ್ತಿಹಿಡಿದುಕೊಂಡನು.  ಒಂದು ಮುಳ್ಳು ಚುಚ್ಚಿಕೊಂಡಿತು. ಅವನು ಒಂದು ಕೈಯಿಂದ ಮುಳ್ಳನ್ನು ಕಿತ್ತೆಸೆದ ಮೇಲೆ ಪುನಃ ಕಿವಿಯನ್ನು ಕೈಯಿಂದ ಮುಚ್ಚಿಕೊಂಡು ಹೋದನು. ಮುಳ್ಳನ್ನು ಕಿತ್ತುಹಾಕುವ ಸಮಯದಲ್ಲಿ ಅವನಿಗೆ, ದೇವತೆಗಳಿಗೆ ನೆರಳಿರುವುದಿಲ್ಲ ಎಂಬ ಮಾತು ಕೇಳಿಸಿಬಿಟ್ಟಿದ್ದಿತು.</p>
<p class="Text">ಒಂದು ದಿವಸ ಆ ಕಳ್ಳರು ರಾಜನ ಖಜಾನೆಯನ್ನು ಲೂಟಿಮಾಡಿದರು. ರಾಜನ ಗುಪ್ತಚರರು ತಪಾಸಣೆ ಮಾಡಿದರು. ಒಬ್ಬ ಗುಪ್ತಚರನಿಗೆ ಆ ಕಳ್ಳರ ಮೇಲೆ ಸಂಶಯವಾಯಿತು. ಕಳ್ಳರೆಲ್ಲರೂ ದೇವಿಯ ಪೂಜೆಮಾಡುತ್ತಿದ್ದರು. ಆ ಗುಪ್ತಚರನು ದೇವಿಯ ವೇಷಧರಿಸಿಕೊಂಡು ಅವರ ದೇವಸ್ಥಾನದಲ್ಲಿ ದೇವಿಯ ಪ್ರತಿಮೆಯ ಪಕ್ಕದಲ್ಲಿ ನಿಂತುಬಿಟ್ಟನು. ಕಳ್ಳರು ಅಲ್ಲಿಗೆ ಬಂದಾಗ ಅವನು ಕೋಪಗೊಂಡು ಕಳ್ಳರಿಗೆ, ನೀವು ಇಷ್ಟೊಂದು ಹಣವನ್ನು ನುಂಗಿಹಾಕಿರುವಿರಿ, ಆದರೆ ನನ್ನ ಪೂಜೆಯನ್ನೇ ಮಾಡಲಿಲ್ಲ! ನಾನು ನಿಮ್ಮನ್ನೆಲ್ಲಾ ಮುಗಿಸಿಬಿಡುವೆನು- ಎಂದು ಹೇಳಿದನು, ಇದನ್ನು ಕೇಳಿ ಆ ಕಳ್ಳರೆಲ್ಲರೂ ಹೆದರಿದರಲ್ಲದೆ- ಕ್ಷಮಿಸಿಬಿಡಮ್ಮ, ನಮ್ಮಿಂದ ತಪ್ಪಾಗಿಹೋಯಿತು. ನಾವು ಖಂಡಿತ ಪೂಜೆ ಮಾಡುವೆವು. ಈಗ ಅವರು ಧೂಪ-ದೀಪ ಹೊತ್ತಿಸಿ ದೇವಿಗೆ ಆರತಿ ಮಾಡಲಾರಂಭಿಸಿದರು. ಅವರಲ್ಲಿ-ದೇವತೆಗಳಿಗೆ ನೆರಳಿರುವುದಿಲ್ಲವೆಂಬ ಕಥೆಯ ಮಾತನ್ನು ಕೇಳಿಸಿಕೊಂಡಿದ್ದ ಕಳ್ಳನು ಇದು ದೇವಿಯಲ್ಲ. ದೇವಿಗೆ ನೆರಳಿರುವುದಿಲ್ಲ, ಆದರೆ ಇದಕ್ಕೆ ನೆರಳು ಬೀಳುತ್ತಿದೆ; ಎಂದು ಹೇಳಿದನು. ಇದನ್ನು ಕೇಳಿದ ಕೂಡಲೇ ಕಳ್ಳರು ದೇವಿಯ ವೇಷಧಾರಿ ಆ ಗುಪ್ತಚರನನ್ನು ಹಿಡಿದುಕೊಂಡು ಹೊಡೆಯಲಾರಂಭಿಸಿದರು. ಕಳ್ಳ ನೀನು, ನಾವು ಹೇಗೆ? ನಾವು ಕಳ್ಳತನ ಮಾಡಿಯೇ ಇಲ್ಲ ಎಂದು ಅವರೆಲ್ಲಾ ಹೇಳುತ್ತಿದ್ದಂತೆ ಆಗುಪ್ತಚರನು ಅಲ್ಲಿಂದ ಹೇಗೋ ಓಡಿಬಿಟ್ಟನು. ಸತ್ಸಂಗದ ಕೇವಲ ಒಂದು ಮಾತನ್ನೇ ಕೇಳುವುದರಿಂದ ಪರಿಣಾಮವುಂಟಾಗುತ್ತದೆ- ಉಂಟಾಯಿತು. </p>
<p class="Text">ಒಬ್ಬನು ಸತ್ಸಂಗದ ಮಾತುಗಳನ್ನು ಕೇಳಿರುವುದೇ ಇಲ್ಲ, ಮತ್ತೊಬ್ಬನು ಕೇಳಿದ್ದಾನೆ, ಆದರೆ ಅವರಿಬ್ಬರಲ್ಲಿ ಅಂತರ ಉಂಟಾಯಿತೋ ಇಲ್ಲವೋ? ಸತ್ಸಂಗ ಮಾಡುವವರನ್ನು ತುಲನೆಮಾಡಿದರೆ ಸ್ವಲವೂ ವ್ಯತ್ಯಾಸವಾಗದಿದ್ದರೂ, ಅಂತರಂಗದಲ್ಲಿ ಬಹಳ ಪರಿಣಾಮವುಂಟಾಗಿರುತ್ತದೆ. ಪರಮಾತ್ಮನಿಗೆ ನೈವೇದ್ಯ ಅರ್ಪಿಸಿದರೆ ಪ್ರಸಾದವು ಒಂದು ಗುಲಗುಂಜಿಯಷ್ಟೂ ಸಹ ಕಡಮೆಯಾಗದು; ಆದರೆ ಅದನ್ನು ಪಡೆಯುವುದಕ್ಕಾಗಿ ಲಕ್ಷಾಧಿಪತಿ-ಕೋಟ್ಯಾಧಿತಿಗಳು ಕೈಚಾಚುತ್ತಾರೆ. ಅವರಿಗೆ ಕಣಮಾತ್ರವನ್ನಾದರೂ ಸಹ ಕೊಟ್ಟುಬಿಟ್ಟರೆ ಅವರು ಪ್ರಸನ್ನರಾಗಿ ಹೋಗುತ್ತಾರೆ. ಇದೇನು? ಭಗವಂತನ ಪ್ರಸಾದ! ಭಗವಂತನಿಗೆ ಅರ್ಪಣೆ ಮಾಡಿರುವ ಪದಾರ್ಥದಲ್ಲಿ ಒಂದು ವಿಲಕ್ಷಣತೆ ಬಂದುಬಿಡುತ್ತದೆ; ಅದನ್ನು ಪ್ರತಿಯೊಬ್ಬರೂ ನೋಡಲಾರರು, ವಿವೇಕಶಾಲಿಗಳು ಮಾತ್ರವೇ ನೋಡಬಲ್ಲರು.</p>
<p class="Shlok">ವೈಷ್ಣವೇ ಹರಿಭಕ್ತೌ ಚ ಪ್ರಸಾದೇ ಹರಿನಾಮ್ನಿ ಚ ।</p>
<p class="Shlok">ಅಲ್ಪಪುಣ್ಯವತಾಂ  ಶ್ರದ್ಧಾ ಯಥಾವನ್ನೈವ ಜಾಯತೇ ॥</p>
<p class="Text">ಅರ್ಥಾತ್ ಭಗವಂತನ ಭಕ್ತರಲ್ಲಿ, ಭಕ್ತಿಯಲ್ಲಿ, ಪ್ರಸಾದದಲ್ಲಿ ಮತ್ತು ಭಗವಂತನ ನಾಮದಲ್ಲಿ ಕಿಂಚಿತ್ ಪುಣ್ಯಶಾಲಿಗಳಿಗೆ ಅಭಿರುಚಿಯುಂಟಾಗುವುದಿಲ್ಲ. ಅವರು ಇವುಗಳನ್ನು ಕಂಡುಕೊಳ್ಳಲಾರರು. ಯಾರು ಹೆಚ್ಚು ಪುಣ್ಯಶಾಲಿಯಾಗಿದ್ದಾರೆಯೋ, ಅವರಿಗೆ ಮಾತ್ರವೇ ಭಗವಂತನಿಗೆ ಸಮರ್ಪಿಸಿರುವ ಪ್ರಸಾದದಲ್ಲಿ ವಿಲಕ್ಷಣತೆ ಅಲೌಕಿಕತೆ ಕಾಣಿಸುತ್ತದೆಯೇ ಹೊರತು, ಬೇರೆಯವರಿಗೆ ಕಾಣಿಸಲಾರದು. ಅರ್ಪಣೆ ಮಾಡುವವನು ಎಷ್ಟೊಂದು ಭಾವಪೂರ್ವಕ ಅರ್ಪಿಸುತ್ತಾನೆಯೋ, ಅಷ್ಟೇ ಆ ವಸ್ತುವಿನಲ್ಲಿ ಅತಿಶಯವಾದ ಅಲೌಕಿಕತೆ ಬರುತ್ತದೆ. ಭಗವಂತನ ಮುಂದೆ ಇಟ್ಟು ಬಿಟ್ಟರೂ ಸಹ ಒಳ್ಳೆಯದೇ ಸರಿ; ಪರಂತು ಭಾವಪೂರ್ವಕ ಅರ್ಪಣೆ ಮಾಡುವುದರಿಂದ ರುಚಿಯಲ್ಲಿ ವ್ಯತ್ಯಾಸವಾಗುವಷ್ಟು ವಿಲಕ್ಷಣತೆ ಬರುತ್ತದೆ. ಭಾವದಲ್ಲಿ ಭಾರಿ ಶಕ್ತಿಯಿದೆ. ಇಂತಹ ವಿಚಾರಗಳು ಕಂಡುಬರುತ್ತವೆ ಮತ್ತು ಶಾಸ್ತ್ರಗಳಲ್ಲಿ ಸಹ ಬರುತ್ತವೆ. ಯಾರೋ ಗೃಹಸ್ಥನು ಸಾಧುವಿಗೆ ಅನ್ನಕೊಡುತ್ತಾನೋ ಅವನ ಭಾವ ಎಷ್ಟು ಉಜ್ಜಲವಾಗಿರುತ್ತದೋ, ಅಷ್ಟೇ ಅನ್ನದಲ್ಲಿ ವಿಲಕ್ಷಣತೆ ಬಂದು ಬಿಡುತ್ತದೆ. ಒಂದು ಸ್ಥಳದಲ್ಲಿನ ಮಾತು, ಇಂತಹ ಭಾವಪೂರ್ವಕ ತಯಾರಿಸಲಾದ ಭೋಜನ ಎರಡು-ಮೂರು ದಿನಗಳವರೆಗೂ ಇದ್ದಿತು, ಆದರೂ ಅದು ಕೆಟ್ಟುಹೋಗಲಿಲ್ಲ, ಅಂತಹ ಅನ್ನವನ್ನು ಊಟ ಮಾಡಿದರೆ ಪರಿಣಾಮಬೀರುತ್ತದೆ. ಪರಂತು ತಿಳಿದವರಿಗೇ ಗೊತ್ತು, ಬೇರೆಯವರು ಏನು ಬಲ್ಲರು? ಗಾಯವಾದರೆ ಎಂತಹ ನೋವಾಗುತ್ತದೆ, ಎಂಬುದನ್ನು ಈ ಗಾಯಾಳುವೇ ಬಲ್ಲನು. ಯಾರೋ ಒಬ್ಬನು ಸಾಧುಮಹಾತ್ಮರನ್ನು - ಮಹಾಸ್ವಾಮಿ, ತಾವು ಭಜನೆ ಮಾಡುತ್ತೀರಲ್ಲಾ ಅದರಿಂದ ಏನು ಅನುಭವವಾಯಿತು ತಿಳಿಸುವಿರಾ?- ಎಂದು ಕೇಳಿದ. ಸಾಧು ಏನೂ ಮಾತನಾಡಲಿಲ್ಲ. ಅವನು ಹೆಚ್ಚು ಪೀಡಿಸಲಾಗಿ, ಸಾಧು ಅವನ ಬೆನ್ನಿಗೆ ಕಲ್ಲುಹೊಡೆದರು. ಆಗ ಅವನು ಕಲ್ಲು ಏಕೆ ಹೊಡೆದಿರಿ?- ಎಂದು ಕೇಳಿದ. ಆದರೆ ಏನಾಯಿತು?- ಎಂದು ಸಾಧು ಕೇಳಿದರು. ಅವನು ನೋವಾಗುತ್ತಿದೆ ಎಂದು ಹೇಳಿದನು. ನೋವನ್ನು ತೋರಿಸು, ಹೇಗೆ ನೋಯುತ್ತಿದೆ - ಎಂದು ಕೇಳಿದರು. ನಾನು ಹೇಳುತ್ತಿದ್ದೇನೆಲ್ಲ ಸ್ವಾಮೀಜೀ, ನೋವು ನನಗೇ ಆಗುತ್ತಿದೆ, ನಿಮಗೇನು ಗೊತ್ತು?- ಎಂದು ಹೇಳಿದ. ನೋವನ್ನೇ ತೋರಿಸಲಾರೆ, ಅಂದ ಮೇಲೆ ಪಾರಮಾರ್ಥಿಕ ಮಾತುಗಳನ್ನು ಹೇಗೆ ತೋರಿಸೋಣ?</p>
<p class="Text">ಸತ್ಸಂಗದಿಂದ ಪರಿಣಾಮವಾಗುವುದಿಲ್ಲ - ಎಂಬುದು ಎಂದಿಗೂ ಸಾಧ್ಯವಾಗುವುದಿಲ್ಲ. ಬಹಳ ವಿಚಿತ್ರವಾದ ಅಂತರವುಂಟಾಗುತ್ತದೆ. ಆ ವಿಚಿತ್ರತೆಯನ್ನು ತಿಳಿವಳಿಕೆಯುಳ್ಳ ವ್ಯಕ್ತಿಗಳು ಮಾತ್ರವೇ ತಿಳಿಯಬಲ್ಲರು, ಬೇರೆಯವರು ತಿಳಿಯಲಾರರು. ಸಾಧಾರಣ ಮನುಷ್ಯನಾದರೋ ಹೇಳುವುದೇನು- ನಿಮ್ಮಲ್ಲಿ ಏನು ವ್ಯತ್ಯಾಸವಾಯಿತು? ನಮ್ಮ ಹಾಗೆಯೇ ನೀನೂ ಇರುವೆ. ಕೈ, ಕಾಲು, ಮೂಗು, ಕಿವಿ, ಕಣ್ಣು ಇತ್ಯಾದಿಗಳಲ್ಲಿ ಏನು ವ್ಯತ್ಯಾಸವಾಗಿದೆ? ಸರಿ, ಇವುಗಳಲ್ಲಿ ಸ್ವಲ್ಪವೂ ವ್ಯತ್ಯಾಸವಾಗಿಲ್ಲ. ಕಾಗೆಯೂ ಸಹ ಕಪ್ಪು ಮತ್ತು ಕೋಗಿಲೆಯೂ ಸಹ ಕಪ್ಪು; ಆದರೆ ವ್ಯತ್ಯಾಸ ಅವುಗಳ ವಾಣಿಯಲ್ಲಿದೆ, ವಿವೇಕದಲ್ಲಿ ಉಂಟಾಗಿದೆ, ಚಿತ್ತದ ವೃತ್ತಿಗಳಲ್ಲಿ ಉಂಟಾಗುತ್ತದೆ. ನೀವು ಆಲೋಚಿಸಿರಿ- ಸತ್ಸಂಗ ಮಾಡುವುದಕ್ಕಿಂತ ಮೊದಲು ಎಲ್ಲರೊಡನೆ ನಡೆದುಕೊಂಡ ಮೇಲೆ ಎಂತಹ ಪರಿಣಾಮ ವುಂಟಾಗುತ್ತಿದ್ದಿತೋ, ಅಂತಹ ಪರಿಣಾಮ ಈಗ ಉಂಟಾಗುವುದೇನು? ಅಂತಹ ಪರಿಣಾಮ ವುಂಟಾದರೂ ಸಹ ಅದು ಅಷ್ಟು ಹೊತ್ತು ಇರುತ್ತದೆಯೇನು? ಪರಿಣಾಮ ವುಂಟಾಗದಿರುವುದಕ್ಕೆ ಸಾಧ್ಯವೇ ಇಲ್ಲವೆಂದು ನಾನಂತೂ ತಿಳಿಯುತ್ತೇನೆ. ಯಾರ ಸತ್ಸಂಗವನ್ನು ಮಾಡುತ್ತೇವೆಯೋ, ಅವರು ಅನುಭವೀ ಮಹಾಪುರುಷರೇ ಆಗಬೇಕು ಮತ್ತು ಕೇಳುವವರೂ ಸಹ ಜಿಜ್ಞಾಸುವಾಗಬೇಕು ಎಂಬ ಮಾತು ಬೇರೆ-</p>
<p class="Shlok">ಪಾರಸ ಕೇರಾ ಗುಣ ಕಿಸಾ, ಪಲಟ್ಯಾ ನಹೀ ಲೋಹಾ ।</p>
<p class="Shlok">ಕೈ ತೋ ನಿಜ ಪಾರಸ ನಹೀ, ಕೈ ಬೀಚ ರಹಾ ಬಿಛೋಹಾ ॥</p>
<p class="Text para-style-override-2">ಪರಶುಮಣಿಯಿಂದ ಕಬ್ಬಿಣವನ್ನು ಸ್ಪರ್ಶಿಸಿದರೆ ಕಬ್ಬಿಣವು ಚಿನ್ನವಾಗುತ್ತದೆ. ಪರಶುಮಣಿಯಿಂದ ಸ್ಪರ್ಶಮಾಡಿಸಿದರೂ ಸಹ ಕಬ್ಬಿಣವು ಚಿನ್ನವಾಗದಿದ್ದರೆ, ಅದು ಪರಶುಮಣಿಯಲ್ಲ  ಯಾವುದೋ ಕಲ್ಲಿನ ಚೂರು ಎಂದು ತಿಳಿದುಕೊಳ್ಳಬೇಕು. ಒಂದು ವೇಳೆ ಅದು ಸ್ಪರ್ಶಮಣಿಯಾದರೆ, ಕಬ್ಬಿಣ ನಿಜವಾದದ್ದಲ್ಲ. ಸ್ಪರ್ಶಮಣಿ ಮತ್ತು ಕಬ್ಬಿಣ-ಎರಡೂ ಶುದ್ಧವಾದವುಗಳಾದರೆ, ಅವರೆಡರ ಮಧ್ಯದಲ್ಲಿ ಯಾವುದೋ ಬೇರೆ ವಸ್ತುವೊಂದು ಬಂದಿರಬಹುದು, ಅದರಿಂದಲೇ ಪರಸ್ಪರ ಅವುಗಳ ಸ್ಪರ್ಶವುಂಟಾಗಲಿಲ್ಲ. ಅದರಂತೆಯೇ ನಿಜವಾದ ಸಂತರು ಮತ್ತು ನಿಜವಾದ ಜಿಜ್ಞಾಸುಗಳಾದರೆ ಜಿಜ್ಞಾಸುವಿನಲ್ಲಿ ವ್ಯತ್ಯಾಸವುಂಟಾಗದೇ ಇರಲಾರದು. ಪರಂತು ಮಧ್ಯೆ ಏನಾದರೊಂದು ಮುಚ್ಚುಮರೆಗಳುಂಟಾಗುವುದರಿಂದ ಲಾಭವಾಗುವುದಿಲ್ಲ. ಬಹು ವಿಚಿತ್ರ-ವಿಚಿತ್ರವಾದ ತಡೆಗಳಿರುತ್ತವೆ, ಅವುಗಳ ವರ್ಣನೆ ಏನೆಂದು ಮಾಡುವುದು ಮತ್ತು ಎಲ್ಲಿಯತನಕ ಮಾಡೋಣ! ಹೇಗೆಂದರೆ-ನಾವೂ ಸಹ ಪಾರಮಾರ್ಥಿಕ ಮಾರ್ಗದಲ್ಲಿ ನಡೆಯುವವರು ಮತ್ತು ನೀವೂ ಸಹ ಪಾರಮಾರ್ಥಿಕ ಮಾರ್ಗದಲ್ಲಿ ಹೋಗುವವರು; ಪರಂತು ವೈಷ್ಣವ-ಸಂಪ್ರದಾಯದಲ್ಲಿ ನಮಗೆ ದೀಕ್ಷೆಯಾಗಿದೆ ಹಾಗೂ ನಿಮಗೆ ದೀಕ್ಷೆಯು ಶೈವ-ಸಂಪ್ರದಾಯದಲ್ಲಾಗಿದೆ. ಶೈವರು ಸರಿಯಲ್ಲವೆಂಬುದೇ ವೈಷ್ಣವರ ಸಂಸ್ಕಾರ ಮತ್ತು ವೈಷ್ಣವರು ಸರಿಯಲ್ಲವೆಂಬುದೇ ಶೈವರ ಸಂಸ್ಕಾರಗಳಾಗಿವೆ. ಈಗ ಬೇರೊಂದು ಸಂಪ್ರದಾಯದವರು ಅತ್ಯುತ್ತಮ ವಿಚಾರವನ್ನು ಹೇಳಿದರೂ ಕೂಡ ಅವರ ಮಾತನ್ನು ಕೇಳುವುದಿಲ್ಲ- ಈ ತಡೆಯನ್ನು ಹಾಕಿಬಿಟ್ಟರು. ಅದರಂತೆಯೇ ಸಗುಣ ಮತ್ತು ನಿರ್ಗುಣವನ್ನು ತೆಗೆದುಕೊಂಡು, ಸಾಕಾರ ಮತ್ತು ನಿರಾಕಾರವನ್ನು ತೆಗೆದುಕೊಂಡು ರಾಮ ಮತ್ತು ಕೃಷ್ಣರನ್ನು ತೆಗೆದುಕೊಂಡು ಮರೆ-ತೆರೆ ಹಾಕಿಕೊಂಡರು. ಹೇಗೆಂದರೆ, ನಾವು ‘ಜಯ ಶ್ರೀಕೃಷ್ಣ’  ಎಂದು ಹೇಳುವೆವು, ಆದರೆ ‘ಜಯ ಶ್ರೀರಾಮ’ ಎಂದು ಹೇಳುವುದಿಲ್ಲ. ಇಂತಹ ವಿಚಾರವುಳ್ಳವರು ಬೇರೆಯವರ ಮಾತನ್ನು ಏನು ಕೇಳುವರು ಮತ್ತು ಏನು ತಿಳಿದುಕೊಳ್ಳುವರು? ‘ರಾಮ-ರಾಮ’ ಎಂದು ಹೇಳುವವರಲ್ಲಿಯೂ ಸಹ ರತ್ನ ಅಂದರೆ ಶ್ರೇಷ್ಠ-ಪುರುಷರಿದ್ದಾರೆ. ‘ಕೃಷ್ಣ-ಕೃಷ್ಣ’ ಎಂದು ಹೇಳುವವರಲ್ಲಿಯೇನೋ ರತ್ನರಿದ್ದಾರೆ, ಆದರೆ ‘ಶಿವ-ಶಿವ’ ಎಂದು ಹೇಳುವವರಲ್ಲಿಲ್ಲ ಎಂದೇನೂ ಹೇಳುವಂತಿಲ್ಲ. ಪರಂತು ಸಂಪ್ರದಾಯವನ್ನು ಕುರಿತು ಒಬ್ಬರು ಮತ್ತೊಬ್ಬರನ್ನು ದೂಷಿಸಲು ಪ್ರಾರಂಭಿಸುತ್ತಾರೆ, ಈಗ ರತ್ನದ ಪರಿಣಾಮ ಎಲ್ಲಿಗುಂಟಾಯಿತು?<span></span></p>


<p class="Page-Break"> </p>
<p class="Chapter-Heading" id="toc_marker-16">14. ಪಾರಮಾರ್ಥಿಕ ಉನ್ನತಿ ಹಣವನ್ನು ಆಶ್ರಯಿಸಿಲ್ಲ</p>
<p class="Text"><span class="char-style-override-4">ಶ್ರೋತೃ — </span>ಗುರುಗಳ ಸೇವೆಯನ್ನು ಹೇಗೆ ಮಾಡುವುದು?</p>
<p class="Text"><span class="char-style-override-4">ಸ್ವಾಮೀಜೀ — </span>ಯಾರನ್ನು ಗುರು ಎಂದು ಹೇಳುತ್ತಾರೆ? ಗುರು-ಗೀತೆಯಲ್ಲಿ ಬಂದಿದೆ-</p>
<p class="Shlok">ಗುಕಾರಶ್ಚಾಂಧಕಾರೋ ಹಿ ರುಕಾರಸ್ತೇಜ ಉಚ್ಯತೇ ।</p>
<p class="Shlok">ಅಜ್ಞಾನಗ್ರಾಸಕಂ ಬ್ರಹ್ಮ ಗುರುರೇವ ನ ಸಂಶಯಃ ॥</p>
<p class="Text">ಅರ್ಥಾತ್ ಯಾರು ಅಂತಃಕರಣದ ಅಂಧಕಾರವನ್ನು ನಾಶಮಾಡುತ್ತಾನೆಯೋ, ಅವನ ಹೆಸರು ‘ಗುರು’. ಹೊರಗಿನ ಅಂಧಕಾರವನ್ನು ಸೂರ್ಯ ನಾಶಮಾಡುತ್ತಾನೆ, ಆದರೆ ಒಳಗಿನ ಅಂಧಕಾರವನ್ನು ಗುರು ನಾಶಮಾಡುತ್ತಾನೆ. ಗುರುವಿನ ಸಂಗಮಾಡಿ, ಅವನ ಆಜ್ಞೆಯನ್ನು ಪಾಲಿಸಿ ನಿಮ್ಮೊಳಗಿನ ಅಂಧಕಾರವನ್ನು ನಾಶಪಡಿಸಿಕೊಳ್ಳಿ. ಇದೇ ಗುರುವಿನ ವಾಸ್ತವಿಕ ಸೇವೆಯಾಗಿದೆ. ಇದರಿಂದಲೇ ಗುರು ಪ್ರಸನ್ನನಾಗುತ್ತಾನೆ. ನಾವು ಶಾರೀರಿಕವಾಗಿ ಆತನಿಗೆ ಸುಖವನ್ನುಂಟು ಮಾಡಿದರೆ, ಅದೂ ಸಹ ಒಳ್ಳೆಯದೇ; ಪರಂತು ಅದು ಗುರು-ಸೇವೆಯಲ್ಲ, ಪ್ರತಿಯಾಗಿ ಒಂದು ಶರೀರದ ಸೇವೆಯಾಗುತ್ತದೆ.</p>
<p class="Text">ಗುರು ಶರೀರವಲ್ಲ. ಗುರುವಿನಲ್ಲಿ ಮನುಷ್ಯ-ಬುದ್ಧಿ ಮಾಡುವುದು ಮತ್ತು ಮನುಷ್ಯನಲ್ಲಿ ಗುರುಬುದ್ದಿ ಮಾಡುವುದು ಪಾಪ, ಅನ್ಯಾಯವೆಂದು ಶಾಸ್ತ್ರಗಳಲ್ಲಿ ಬಂದಿದೆ. ಏಕೆಂದರೆ ಮನುಷ್ಯ ಮರಣಗತಿಯುಳ್ಳವನು; ಗುರು ಅಮರತ್ವವುಳ್ಳವನು. ಗುರುವೂ ಸಹ ಮರಣಗತಿಯುಳ್ಳವನಾದರೆ ಅವನು ಶಿಷ್ಯನನ್ನು ಅಮರನನ್ನಾಗಿ ಮಾಡುವುದಾದರೂ ಹೇಗೆ? ಅಮರತ್ವವನ್ನು ಪಡೆದು ಕೊಳ್ಳುವುದೇ- ಗುರುವಿನ ನಿಜವಾದ ಸೇವೆ. ಹೇಗೆಂದರೆ, ಪರೀಕ್ಷಕನು ಬರುತ್ತಾನೆ ಮತ್ತು ವಿದ್ಯಾರ್ಥಿಯು ಅವನ ಪ್ರಶ್ನೆಗಳಿಗೆ ಸರಿಯಾದ ಉತ್ತರ ಕೊಟ್ಟು ಬಿಡುತ್ತಾನೆ; ಆಗ ಅದರಿಂದ ವಿದ್ಯಾಭ್ಯಾಸ ಮಾಡಿಸುವ ಗುರುಗಳು ಪ್ರಸನ್ನರಾಗಿ ಬಿಡುತ್ತಾರೆ. ಅದರಂತೆಯೇ ಶಿಷ್ಯನು ಪರಮಾತ್ಮ ತತ್ತ್ವವನ್ನು ಪಡೆದುಕೊಂಡಾಗ, ಅದರಿಂದ ಪಾರಮಾರ್ಥಿಕ ಮಾರ್ಗವನ್ನು ತೋರಿಸುವ ಗುರುಗಳು ಪ್ರಸನ್ನರಾಗುತ್ತಾರೆ. ಗುರುಗಳನ್ನು ಪ್ರಸನ್ನರಾಗಿಸುವುದೇ ಅವರ ಸೇವೆಯಾಗುತ್ತದೆ. ತಿಂಡಿ-ತೀರ್ಥಗಳಿಂದ, ಬಟ್ಟೆಗಳಿಂದ, ಮನೆಯಿಂದ, ವಾಹನ ಸೌಕರ್ಯದಿಂದ ನೀವು ಯಾವ ರೀತಿಯಿಂದಲಾದರೂ ಸರಿ ಗುರುವಿಗೆ ಸುಖ-ಸಂತೋಷವನ್ನು ಒದಗಿಸಿದರೆ - ಇದೂ ಸಹ ಸರಿ; ಪರಂತು ಈ ವಸ್ತುಗಳು ಶರೀರದವರೆಗೆ ಮಾತ್ರ ತಲಪುತ್ತವೆಯೇ ಹೊರತು ಗುರುವಿನವರೆಗಲ್ಲ. ನಮ್ಮ ಜೀವನ ಮಹಾನ್ ಪವಿತ್ರ, ನಿರ್ಮಲ ಹಾಗೂ ನಮಗೆ ಶ್ರೇಯಸ್ಸಾದಾಗಲೇ ಸಂತ-ಮಹಾತ್ಮರು ನಮ್ಮಿಂದಾಗಿ ಪ್ರಸನ್ನರಾಗುತ್ತಾರೆ. ಹೃಷ್ಟ-ಪುಷ್ಟರಾಗಿರುವ ಮಕ್ಕಳನ್ನು ನೋಡಿ ತಾಯಿಯು ಪ್ರಸನ್ನಳಾಗುತ್ತಾಳೆ. ನೀವು ಅವರಿಗೆ ತಿಂಡಿ-ತೀರ್ಥಗಳನ್ನು ಬೇಕಾದರೆ ಕೊಡದೇ ಹೋದರೂ ಸರಿ, ಅವರಿಗೆ ಕಿಂಚಿತ್ ಸೇವೆಯನ್ನು ಮಾಡದಿದ್ದರೂ ಸರಿಯೆ; ಪರಂತು ಅವರ ಎಲ್ಲಾ ಮಾತುಗಳನ್ನು ಆದರಿಸಿ ಅದರಂತೆಯೇ ಆಗಿಹೋದರೆ, ಅವರು ಬಹು ಪ್ರಸನ್ನರಾಗಿಬಿಡುವರು; ಏಕೆಂದರೆ ಇದೇ ಅವರ ನಿಜವಾದ ಸೇವೆ.</p>
<p class="Text">ಜಡ ವಸ್ತುಗಳಿಂದ ಗುರು-ತತ್ತ್ವದ ಸೇವೆಯಾಗುವುದಿಲ್ಲ. ಚಿಕ್ಕ ಮಗುವಿಗೆ ರೇಷ್ಮೆಯ ಹೊಳಪಿನ ಟೋಪಿಯನ್ನು ತೊಡಿಸಿದರೆ ಅದು ಬಹಳ ಆನಂದ ಪಡುತ್ತದೆ. ಅದು ತಂದೆಯ ತೊಡೆಯ ಮೇಲೆ ಕುಳಿತುಕೊಂಡಾಗ ಆ ಟೋಪಿಯನ್ನು ತಂದೆಯ ತಲೆಯ ಮೇಲೆ ಇಟ್ಟು; ನಾನು ತಂದೆಗೆ ಬಹಳ ಉತ್ತಮವಾದ ವಸ್ತುವನ್ನು ಕೊಟ್ಟುಬಿಟ್ಟೆ-ಎಂದು ತಿಳಿದುಕೊಳ್ಳುತ್ತದೆ. ಪರಂತು ಆ ಟೋಪಿಯು ತಂದೆಗೆ ಸರಿಯಾಗಿದೆಯೇನು? ತಂದೆಯು ಆ ಟೋಪಿಯನ್ನು ಧರಿಸಿಕೊಂಡೇ ಹೋಗುವರೇನು? ಅದರಂತೆಯೇ ಯಾರು ಸಾಧು-ಸಂತರಿಗೆ ಕಾಣಿಕೆ ಸಮರ್ಪಿಸುತ್ತಾರೆಯೋ, ಬಟ್ಟೆಕೊಡುತ್ತಾರೆಯೋ, ಮೃಷ್ಟಾನ್ನ ಭೋಜನ ಮಾಡಿಸುತ್ತಾರೆಯೋ, ಅವರು ಅವರಿಗೆ ರೇಷ್ಮೆಯ ಹೊಳಪಿನ ಟೋಪಿಯನ್ನು ತೊಡಿಸಿದಂತೆ! ಇದು ಅವರ ಬಾಲ್ಯವೇ ಆಗಿದೆ. ಇದು ಸಾಧು-ಸಂತರ ನಿಜವಾದ ಸೇವೆಯಲ್ಲ. ನಾವು ನಮ್ಮ ಶ್ರೇಯಸ್ಸು ಮಾಡಿಕೊಳ್ಳುವುದೇ ಸಂತರ ನಿಜವಾದ ಸೇವೆ. ನಾವು ನಮ್ಮ ಶ್ರೇಯಸ್ಸು ಮಾಡಿಕೊಂಡರೆ  ಅವರು ಪ್ರಸನ್ನರಾಗಿಬಿಡುತ್ತಾರೆ, ಅವರ ಪ್ರಯತ್ನ ಸಫಲವಾಗುವುದು, ಅವರು ಹೇಳುವುದು-ಕೇಳುವುದೂ ಸಫಲವಾಗುವುದು.</p>
<p class="Text">ಇಂದು ಮನುಷ್ಯರ ಮನಸ್ಸಿನಲ್ಲಿ ಹಣದ ಮಹತ್ತ್ವ ಮನೆ ಮಾಡಿಕೊಂಡಿದೆ. ಹಣದಿಂದಲೇ ಶ್ರೇಯಾಸ್ಸಾಗುತ್ತದೆಂದು ಅವನು ಎಲ್ಲಾ ಕಡೆಯಲ್ಲಿಯೂ ತಿಳಿಯುತ್ತಾನೆ. ಅಯ್ಯಾ! ಹಣವೊಂದು ಜಡವಸ್ತು, ಇದರಿಂದ ಕೇವಲ ಜಡವಸ್ತುಗಳನ್ನೇ ಕೊಳ್ಳಲಾಗುತ್ತದೆ, ಪರಮಾತ್ಮತತ್ತ್ವವನ್ನು ಕೊಳ್ಳಲಾಗುವುದಿಲ್ಲ. ಒಂದು ವೇಳೆ ಪರಮಾತ್ಮ ಹಣದಿಂದ ಕೊಂಡುಕೊಳ್ಳಲ್ಪಡುವನನಾಗಿದ್ದರೆ ನಮ್ಮಂಥವರ ಸ್ಥಿತಿ ಏನಾಗುತ್ತಿದ್ದಿತೋ? ಬಹಳ ಕಷ್ಟವಾಗಿಬಿಡುತ್ತಿದ್ದಿತು! ಆದರೆ ಇಂತಹ ಸಂಗತಿಯೇ ಇಲ್ಲ.</p>
<p class="Text"><span class="char-style-override-4">ಶ್ರೋತೃ —</span> ಧರ್ಮದ ಅನುಷ್ಠಾನ ಹಣದಿಂದಲೇ ಆಗುತ್ತದೆಯಲ್ಲವೇ?</p>
<p class="Text"><span class="char-style-override-4">ಸ್ವಾಮೀಜಿ —</span> ಖಂಡಿತಾ ತಪ್ಪು. ಎಳ್ಳಷ್ಟೂ ಇದು ಸರಿಯಲ್ಲ. ಪರಂತು ಧನದ ಲೋಭಿಗೆ ಹೀಗೆ ಕಾಣಿಸುತ್ತದೆ; ಏಕೆಂದರೆ ಹಣಕ್ಕೆ ಬುದ್ಧಿಯನ್ನು ಮಾರಿಬಿಟ್ಟ, ತನ್ನ ತಿಳಿವಳಿಕೆಯನ್ನು ಮಾರಿಬಿಟ್ಟ. ಈಗ ಅದಿಲ್ಲದೆ ಅವನು ಏನು ತಿಳಿದುಕೊಳ್ಳುವನು? ಬುದ್ಧಿವಂತಿಕೆಯಿದ್ದಿದ್ದರೆ ತಿಳಿದುಕೊಳ್ಳುತ್ತಿದ್ದ. ಶಾಸ್ತ್ರದಲ್ಲಿ ಬಂದಿದೆ-</p>
<p class="Shlok">ಧರ್ಮಾರ್ಥಂ ಯಸ್ಯ ವಿತ್ತೇಹಾ ವರಂ ತಸ್ಯ ನಿರೀಹತಾ ।</p>
<p class="Shlok">ಪ್ರಕ್ಷಾಲನಾದ್ಧಿ  ಪಂಕಸ್ಯ  ದೂರಾದಸ್ಪರ್ಶನಂ ವರಮ್ ॥</p>
<p class="Text">ಅರ್ಥಾತ್ ಯಾವ ಮನುಷ್ಯನು ಧರ್ಮಕ್ಕಾಗಿ ಹಣವನ್ನು ಅಪೇಕ್ಷೆ ಪಡುತ್ತಾನೆಯೋ, ಅವನು ಹಣದ ಇಚ್ಛೆಯನ್ನು ತ್ಯಜಿಸಿಬಿಡುವುದೇ ಉತ್ತಮ. ಏಕೆಂದರೆ ಕೆಸರನ್ನು ಬಳಿದುಕೊಂಡ ಮೇಲೆ ತೊಳೆದುಕೊಳ್ಳುವುದಕ್ಕಿಂತ ಅದನ್ನು ಮುಟ್ಟದಿರುವುದೇ ಲೇಸು. ರಾಜಾ ರಂತಿದೇವನ ಪುಣ್ಯ ಬಹಳ ದೊಡ್ಡದೆಂದು ಭಾವಿಸಲಾಗುತ್ತದೆ. ಬ್ರಹ್ಮ, ವಿಷ್ಣ, ಮಹೇಶ-ಇವರೆಲ್ಲರೂ ಅವನ ಮುಂದೆ ಪ್ರಕಟರಾಗಿದ್ದರು. ವಿಷಯವೇನು ನಡೆದಿದ್ದಿತು? ಬಡವರ ದುಃಖವನ್ನು ನೋಡಿ ಅವನು ತನ್ನ ಸರ್ವಸ್ವವನ್ನು ದಾನ ಮಾಡಿಬಿಟ್ಟಿದ್ದನು. ಒಂದು ಸಾರಿ ಅವನಿಗೂ ಮತ್ತು ಅವನ ಪರಿವಾರಕ್ಕೂ ಸಹ ನಲವತ್ತೆಂಟು ದಿನಗಳವರೆಗೂ ಊಟಕ್ಕಾಗಲೀ, ನೀರಾಗಲೀ ಏನೂ ಸಿಕ್ಕಲಿಲ್ಲ. ನಲವತ್ತೊಂಭತ್ತನೇ ದಿನ ಅವರಿಗೆ ಸ್ವಲ್ಪ ತುಪ್ಪ, ಪಾಯಸ, ಹಲ್ವಾ ಮತ್ತು ನೀರು ದೊರೆಯಿತು. ಅವರು ಊಟಮಾಡುವುದರಲ್ಲಿದ್ದರು, ಅಷ್ಟರಲ್ಲಿ ಒಬ್ಬ ಬ್ರಾಹ್ಮಣ ಅತಿಥಿ ಅಲ್ಲಿಗೆ ಬಂದನು. ರಂತಿದೇವನು ಆ ಬ್ರಾಹ್ಮಣನಿಗೆ ಭೋಜನ ಮಾಡಿಸಿದನು. ಬ್ರಾಹ್ಮಣನು ಹೋದನಂತರ ರಂತಿದೇವನು ಉಳಿದ ಅನ್ನವನ್ನು ಪರಿವಾರಕ್ಕೆ ಹಂಚಿ ತಾನು ಊಟಮಾಡ ಬೇಕೆನ್ನುವಷ್ಟರಲ್ಲಿ ಒಬ್ಬ ಶೂದ್ರ ಅತಿಥಿ ಬಂದನು. ರಂತಿದೇವನು ಉಳಿದಿದ್ದ ಆಹಾರವನ್ನು ಅವನಿಗೆ ಕೊಟ್ಟುಬಿಟ್ಟನು. ಅಷ್ಟರಲ್ಲಿಯೇ ನಾಯಿಗಳೊಡನೆ ಮತ್ತೊಬ್ಬ ವ್ಯಕ್ತಿ ಅಲ್ಲಿಗೆ ಬಂದು, ನನ್ನ ಈ ನಾಯಿಗಳು ಬಹಳ ಹಸಿದಿವೆ, ತಿನ್ನಲಿಕ್ಕೆ ಏನಾದರೂ ಹಾಕಿ ಎಂದು ಹೇಳಿದನು. ರಂತಿದೇವನು ಉಳಿದಿದ್ದ ಅನ್ನವನ್ನೆಲ್ಲಾ ನಾಯಿಗಳ ಸಹಿತ ಆ ಅತಿಥಿಗೆ ಕೊಟ್ಟುಬಿಟ್ಟನು. ಈಗ ಕೇವಲ ಒಬ್ಬ ಮನುಷ್ಯ ಕುಡಿಯಲು ಮಾತ್ರ ಅಗುವಷ್ಟು ನೀರು ಉಳಿದಿತ್ತು. ಅದನ್ನು ಅವರುಗಳು ಹಂಚಿಕೊಂಡು ಕುಡಿಯಲು ಇಚ್ಛಿಸುತ್ತಿದ್ದರು. ಅಷ್ಟು ಹೊತ್ತಿಗೆ ಸರಿಯಾಗಿ ಒಬ್ಬ ಚಾಂಡಾಲನು ಬಂದು ಬಹಳ ದೀನವಾಗಿ, ಮಹಾಸ್ವಾಮಿ, ನನಗೆ ಬಹಳ ದಾಹವಾಗಿದೆ, ನನಗೆ ನೀರು ಕೊಡಿ ಎಂದು ಬೇಡಿಕೊಂಡನು, ರಂತಿದೇವನು ಉಳಿದಿದ್ದ ನೀರನ್ನೂ ಸಹ ಆ ಚಾಂಡಾಲನಿಗೆ ಕುಡಿಸಿಬಿಟ್ಟನು. ಅವನ ಪರೀಕ್ಷೆಯಿಂದ ಬಹಳ ಪ್ರಸನ್ನರಾಗಿ ಬ್ರಹ್ಮ, ವಿಷ್ಣು ಹಾಗೂ ಮಹೇಶ-ಈ ಮೂವರೂ ಅವನ ಮುಂದೆ ಪ್ರತ್ಯಕ್ಷರಾದರು. ಒಂದು ವೇಳೆ ಭಗವಂತನ ಸಾಕ್ಷಾತ್ಕಾರವು ಹಣದಿಂದ ಉಂಟಾಗುವುದಾದರೆ ನೀರು ಕುಡಿಸಿದ ಮಾತ್ರದಿಂದ ಅವರು ಹೇಗೆ ಪ್ರಕಟವಾಗುತ್ತಿದ್ದರು?</p>
<p class="Text">ಧರ್ಮದ ಅನುಷ್ಠಾನ, ಪಾರಮಾರ್ಥಿಕ ಉನ್ನತಿಯು ಖಂಡಿತವಾಗಿಯೂ ಸಹ ಹಣದ ಮೇಲೆ ಅವಲಂಬಿತವಾಗಿಲ್ಲ, ಇವುಗಳನ್ನು ಹಣಕ್ಕೆ ಆಶ್ರಿತವೆಂದು ತಿಳಿದುಕೊಳ್ಳುವವರು ಹಣಕ್ಕೆ ಗುಲಾಮರು, ಕಾಸಿನ ಗುಲಾಮರು, ಆದರೆ ಅವರು ಈ ಮಾತನ್ನು ತಿಳಿದುಕೊಳ್ಳಲಾರರು. ಚಿಕ್ಕ ಮಗುವಿನ ಮುಂದೆ ಒಂದು ಬಂಗಾರದ ನಾಣ್ಯವನ್ನು ಇಟ್ಟು ಬಿಡಿ ಮತ್ತು ಒಂದು ಬತ್ತಾಸನ್ನು ಇಟ್ಟುಬಿಟ್ಟರೆ ಬತ್ತಾಸನ್ನು ತೆಗೆದುಕೊಳ್ಳುವುದು, ನಾಣ್ಯವನ್ನು ಮುಟ್ಟುವುದೇ ಇಲ್ಲ. ಅವನು ಮುಗ್ಧ, ಅನನುಭವಿ ಎಂದು ನೀವು ತಿಳಿದುಕೊಳ್ಳುವಿರಿ; ಆದರೆ ಅವನು ತನ್ನ ದೃಷ್ಟಿಯಿಂದ ಅನನುಭವಿಯಲ್ಲ, ಪ್ರತಿಯಾಗಿ ಜಾಣನೇ ಆಗಿದ್ದಾನೆ. ಬತ್ತಾಸು ಸಿಹಿಯಾಗಿದೆ ಮತ್ತು ತಿನ್ನುವ ಉಪಯೋಗಕ್ಕೆ ಬರುತ್ತದೆ; ಆದರೆ ನಾಣ್ಯವನ್ನು ಅವನು ಏನು ಮಾಡಿಯಾನು? ಅದರಂತೆಯೇ ಈ ಜನರು ಧನ-ರೂಪೀ ಸಿಹಿ ಬಿತ್ತಾಸನ್ನು ತೆಗೆದುಕೊಳ್ಳುತ್ತಾರೆ, ಅಲ್ಲದೆ ಭಗವಂತನ ಭಜನೆ, ಧ್ಯಾನ, ಧರ್ಮದ ಅನುಷ್ಠಾನ, ಪರಮಾತ್ಮನ ಸಾಕ್ಷಾತ್ಕಾರ - ಈ ಬಹುಮೂಲ್ಯ ರತ್ನಗಳನ್ನು ನಿರರ್ಥಕ, ವ್ಯರ್ಥವೆಂದು ತಿಳಿದುಕೊಳ್ಳುತ್ತಾರೆ. ಇಷ್ಟು ದೊಡ್ಡ ಪೆಂಡಾಲ್ ಹಾಕಿಸುವುದು, ಜಮಖಾನ ಹಾಸುವುದು, ಲೌಡ್ಸ್ಪೀಕರ್ ಹಾಕುವುದು ಇತ್ಯಾದಿ ಕೆಲಸಗಳೆಲ್ಲವೂ ಹಣದಿಂದಲೇ ನಡೆಯುತ್ತವೆ - ಎಂದು ಅವರು ತಿಳಿದುಕೊಳ್ಳುತ್ತಾರೆ. ಇದು ತೀರಾ ಮೂರ್ಖತನದ ಮಾತು; ಇದರಲ್ಲಿ ಗುಲಗಂಜಿಯಷ್ಟೂ ಸಹ ಪ್ರಾಮಾಣಿಕತೆಯಿಲ್ಲ. ಆದರೆ ಹಣದ ಲೋಭಿ ಈ ಮಾತನ್ನು ಅರಿತುಕೊಳ್ಳಲಾರನು. ಈ ಮಾತನ್ನು ನಿಮಗೆ ತಿಳಿಯಪಡಿಸುವಷ್ಟು ಸಾಮರ್ಥ್ಯ ನನ್ನಲ್ಲಿಲ್ಲ. ಅಲ್ಲದೆ ನೀವುಗಳೆಲ್ಲರೂ ಒಟ್ಟಾಗಿ ಸೇರಿದರೂ ಸಹ ಪಾರಮಾರ್ಥಿಕ ಉನ್ನತಿ ಹಣಕ್ಕೆ ಅಧೀನವಾಗಿದೆ- ಎಂಬುದನ್ನು ನನಗೆ ತಿಳಿಸಲಾರಿರಿ.</p>
<p class="Text">ಪಾರಮಾರ್ಥಿಕ ಉನ್ನತಿ ಹಣಕ್ಕೆ ಅಧೀನವಾಗಿಲ್ಲ - ಈ ಸಂಗತಿಯು ನನ್ನೋಳಗೆ ಸರಿಯಾಗಿ ಬೀಡುಬಿಟ್ಟಿದೆ. ಈ ವಿಷಯದಲ್ಲಿ ನಾನು ಚೆನ್ನಾಗಿ ಅಧ್ಯಯನ ಮಾಡಿದ್ದೇನೆ. ಹಣ ಸಂಪಾದನೆಗಾಗಿ ಕೋಲ್ಕತ್ತಕ್ಕೆ ಹೋಗುತ್ತಾರೆ. ಅಲ್ಲಿ ಹಣ ಸಂಪಾದನೆ ಮಾಡಿಕೊಳ್ಳುತ್ತಾರೆ. ಆಗ ನಮ್ಮ ಯಾತ್ರೆ ಸಫಲವಾಯಿತೆಂದು ಭಾವಿಸುತ್ತಾರೆ. ಅದರಂತೆಯೇ ಕಥೆ ಮಾಡುತ್ತೇವೆ ಮತ್ತು ಅದರಲ್ಲಿ ಹಣ ಬಂದು ಬಿಟ್ಟರೆ ನಮ್ಮ ಕಥೆಯನ್ನು ಸಫಲವೆಂದು ಭಾವಿಸುತ್ತೇವೆ. ಇದು ಹಣಕ್ಕೆ ಗುಲಾಮರಾದವರ ಮಾತಾಯಿತು. ಪರಂತು ಎಲ್ಲಿಯಾದರೂ ಒಳ್ಳೆಯ ಸಂತ-ಮಹಾತ್ಮರುಗಳಿಗೆ ಮತ್ತು ಅವರ ಸೇವೆ ರೂಪದಲ್ಲಿ ಭೋಜನ ಏರ್ಪಡಿಸಿದರೆ ಹಾಗೂ ವಸ್ತ್ರಾದಿಗಳನ್ನು ಕೊಟ್ಟಲ್ಲಿ ಮನುಷ್ಯನು ಇಂದು ನಾನು ಏರ್ಪಡಿಸಿದ ಭೋಜನ ಹಾಗೂ ವಸ್ತುಗಳು ಸಫಲವಾಯಿತೆಂದು ಸಂತೋಷಪಡುತ್ತಾನೆ. ಆದುದರಿಂದ ಸಜ್ಜನರೇ! ಹಣವು ಕೊಡುವುದರಿಂದ ಸಫಲವಾಗುತ್ತದೆ, ತೆಗೆದುಕೊಳ್ಳುವುದರಿಂದಲ್ಲ. ತೆಗೆದುಕೊಳ್ಳುವುದೇ ಸಫಲತೆಯೆಂದು ಭಾವಿಸುವವರು ದುಡ್ಡು ಬರುವುದರಿಂದ ಯಾವ ಲಾಭವೂ ಇಲ್ಲ; ಸತ್ತಾಗ ಒಂದು ಪೈಸೆಯಾದರೂ ಸಹ ಜೊತೆಯಲ್ಲಿ ಹೋಗುವುದೇ?- ಎಂಬುದನ್ನು ತಿಳಿದುಕೊಳ್ಳುವುದೇ ಇಲ್ಲ. ಪರಂತು ಧರ್ಮದ ಅನುಷ್ಠಾನ ಮಾಡಿರುವುದಾದರೆ, ಭಗವಂತನ ಭಜನೆ-ಧ್ಯಾನ ಮಾಡಿದುದಾದರೆ, ಗುರುವಿನ ಪ್ರಸನ್ನತೆಯನ್ನು ಪಡೆದದ್ದಾದರೆ - ಈ ಧನವು ಇಲ್ಲಿರುವುದಿಲ್ಲ, ಜೊತೆಗೆ ಹೊರಡುವುದು. ಹೃದಯದಿಂದ ಇತರರಿಗೆ ಸುಖ- ಸಂತೋಷವನ್ನು ಉಂಟುಮಾಡಿದರೆ, ಧರ್ಮದ ಅನುಷ್ಠಾನ ಮಾಡಿದರೆ ಇದರಲ್ಲಿ ನಿಮ್ಮ ಎಷ್ಟು ದುಡ್ಡು ಖರ್ಚಾಯಿತೋ, ಅದೆಲ್ಲವೂ ಸಫಲವಾಗಿಯೇ ಹೋಯಿತು.</p>
<p class="Text">ಸತ್ಸಂಗ-ಭಜನೆಯಲ್ಲಿ ಹಣ ತೊಡಗಿಹೋದರೆ ಬಹುಭಾಗ್ಯದ ಮಾತೇ ಸರಿ, ಇಲ್ಲದೇ ಹೋದರೆ ಒಳ್ಳೆಯ ಕೆಲಸಗಳಿಗೆ ಪಾಪಿಯ ಹಣ ಉಪಯೋಗಕ್ಕೆ ಬರಲಾರದು. ಆ ಹಣವನ್ನು ಕಳ್ಳರು ಅಪಹರಿಸುವರು, ಆದಾಯ ತೆರಿಗೆಯವರು ತೆಗೆದುಕೊಂಡು ಹೋಗುವರು, ಡಾಕ್ಟರು ತೆಗೆದುಕೊಳ್ಳುವರು, ವಕೀಲರು ವಸೂಲು ಮಾಡಿಕೊಳ್ಳುವರು. ಇವುಗಳಿಗಾಗಿ ಸಂಶಯವಿಲ್ಲದೆ ಸಾವಿರಾರು ರೂಪಾಯಿಗಳು ಖರ್ಚಾಗಿಹೋದರೂ ಕೂಡ, ಸತ್ಸಂಗ-ಭಜನೆ ಇತ್ಯಾದಿಗಳಿಗಾಗಿ ಅವರು ಖರ್ಚು ಮಾಡಲಾರರು. ಅವರ ಹಣವೂ ಸಹ ಕೆಟ್ಟದ್ದು ಮತ್ತು ಅಂತ ರಂಗದ ಭಾವವೂ ಸಹ ಕೆಟ್ಟದ್ದು; ಆದುದರಿಂದ ಅವರು ಹೇಗೆ ತಾನೇ ಖರ್ಚು ಮಾಡಬಲ್ಲರು? ನಾನಂತೂ ಈ ಮಾತನ್ನು ನಿಮಗೆ ತಿಳಿಯಪಡಿಸಲು ನನ್ನನ್ನು ಅಸಮರ್ಥನೆಂದು ಭಾವಿಸುತ್ತೇನೆ; ಆದರೆ ವಿಷಯ ವಾಸ್ತವವಾಗಿಯೂ ಹಾಗೆಯೇ ಇದೆ.</p>
<p class="Text">ಕೊಡುವುದರಿಂದ ನಿಮ್ಮ, ನಿಮ್ಮ ಹಣದ, ನಿಮ್ಮ ವಸ್ತುಗಳ ಸಫಲತೆ ಯುಂಟಾಗುತ್ತದೆ. ಹಣವು ನಿಮ್ಮ ಉಪಯೋಗಕ್ಕೆ ಬರುವುದು ಕೂಡಿಡುವುದರಿಂದಲ್ಲ. ಕೂಡಿಹಾಕುವುದರಿಂದ ಅಭಿಮಾನ ಹೆಚ್ಚುವುದು. ಅಭಿಮಾನದ ಒಳಗಡೆ ಸಂಪೂರ್ಣವಾಗಿ ಆಸುರೀ-ಸಂಪತ್ತು ಹಾಗೂ ದುರ್ಗುಣ-ದುರಾಚಾರಗಳಿರುತ್ತವೆ- <span class="char-style-override-4">‘ಸಂಸೃತ ಮೂಲ ಸೂಲಪ್ರದ ನಾನಾ ಸಕಲ ಸೋಕ ದಾಯಕ ಅಭಿಮಾನಾ॥’</span> (ಮಾನಸ 7/74/3). ಈ ಅಭಿಮಾನವು ಮಹಾನ್ ನರಕಗಳಿಗೆ ತಳ್ಳುವಂತಹದು. ಪರಂತು ಸಂಗ್ರಹ ಮಾಡುವುದು ಒಳ್ಳೆಯದೆನಿಸುವುದು ಮತ್ತು ಖರ್ಚು ಮಾಡುವುದು ಕೆಟ್ಟದ್ದೆನಿಸುವುದು. ಅಯ್ಯಾ! ರೂಪಾಯಿ ಸರ್ವಶ್ರೇಷ್ಠವಲ್ಲ, ಅವುಗಳ ಸದುಪಯೋಗವೇ ಸರ್ವಶ್ರೇಷ್ಠವಾದದ್ದು.</p>
<p class="Text"><span class="char-style-override-4">ಶ್ರೋತೃ —</span> ನಮ್ಮ ಹತ್ತಿರ ಹಣವಿದ್ದಾಗ ಸದುಪಯೋಗವೇ ಮಾಡೋಣ, ಆದರೆ ಹಣವೇ ಇಲ್ಲದಿದ್ದರೆ ಸದುಪಯೋಗ ಮಾಡುವುದು ಹೇಗೆ?</p>
<p class="Text"><span class="char-style-override-4">ಸ್ವಾಮೀಜಿ —</span> ಹಣವೇ ಇಲ್ಲದವರ ಮೇಲೆ ಸದುಪಯೋಗದ ಜವಾಬ್ದಾರಿಯೂ ಇರುವುದಿಲ್ಲ. ಸಾಮಾನಿನ ಮೇಲೆ ಸುಂಕ ಬೀಳುತ್ತದೆ. ಸಾಮಾನೇ ಇಲ್ಲದಿದ್ದರೆ ಸುಂಕದ ಮಾತೇಕೆ? ಆದಾಯವೇ ಇಲ್ಲದಿರುವಾಗ ತೆರಿಗೆಯ ಸೊಲ್ಲೇಕೆ? ಬಡವನಾಗಿರುವ ಮನುಷ್ಯ ಮಾಡುವಷ್ಟು ಪುಣ್ಯವನ್ನು ಧನಿಕನಾಗಿರುವ ವ್ಯಕ್ತಿ ಎಂದಿಗೂ ಮಾಡಲಾರನು. ಒಳ್ಳೆಯ ಸಂತರು ಭಿಕ್ಷೆಗೆ ಹೋಗುತ್ತಾರೆ; ಅವರು ಬಡವರ ಮನೆಗೆ ಹೋದಾಗ ಅವನು ಸಾಧು-ಸಂತರಿಗೆ ಒಂದು ಚೂರು ರೊಟ್ಟಿಯನ್ನಾದರೂ ಕೊಟ್ಟುಬಿಟ್ಟರೆ ಪುಣ್ಯವಾಗಿ ಹೋಗುವುದು. ಪರಂತು ಶ್ರೀಮಂತರ ಮನೆಯಲ್ಲಿ ಲಾಠಿ ಹಿಡಿದ ಕಾವಲುಗಾರ ಕುಳಿತಿರುತ್ತಾನೆ ಹಾಗೂ - ‘ಸ್ವಾಮೀ! ಎಲ್ಲಿಗೆ ಹೋಗುತ್ತಿರುವಿರಿ; ಇಲ್ಲಿ ಅಲ್ಲ, ಮುಂದಕ್ಕೆ ಹೋಗಿ’ ಎಂದು ಹೇಳುತ್ತಾನೆ, ಆ ಅಸಹಾಯಕ ಧನಿಕನ ಭಾಗ್ಯ ಭಗ್ನವಾಗಿ ಬಿಟ್ಟಿತು. ಭಾಗ್ಯವಂತನೆಂದು ನೀವು ಹೇಳುವಿರಿ, ಆದರೆ ಯಾವ ವಿಷಯದಲ್ಲಿ ಭಾಗ್ಯವಂತ? ಕಳ್ಳರಲ್ಲಿರುವ ಅವರ ಸರದಾರನು ಸಾಹುಕಾರನಾಗುತ್ತಾನೆಯೇನು? ಅವರು ದೊಡ್ಡವರಾಗಿ ರುವುದಾದರೆ ಯಾವ ಮಾತಿನಲ್ಲಿ ದೊಡ್ಡವರು? ನರಕಗಳಿಗೆ ಹೋಗುವುದಕ್ಕಾಗಿ, ಮುಳುಗುವುದಕ್ಕಾಗಿ ದೊಡ್ಡವರೇನು? ವಾಸ್ತವದಲ್ಲಿ ಯಾರು ತನ್ನ ಮತ್ತು ಇತರರ ಶ್ರೇಯಸ್ಸನ್ನು ಮಾಡುವನೋ ಅವನೇ ದೊಡ್ಡವನು. ಅಲ್ಲದೆ ಜೊತೆಯಲ್ಲಿ ಹೋಗುವಂತಹ ಹಣವನ್ನು ಯಾರು ಸಂಗ್ರಹ ಮಾಡಿಕೊಂಡಿದ್ದಾನೆಯೋ ಅವನೇ ದೊಡ್ಡವನು. ಪರಂತು ಯಾರ ಹಣ ಇಲ್ಲಿಯೇ ಉಳಿದುಕೊಳ್ಳುವುದೋ ಮತ್ತು ಸ್ವತಃ ಬರಿಗೈಯಲ್ಲಿ ಹೋಗಿಬಿಡುತ್ತಾನೆಯೋ, ಅವನು ದೊಡ್ಡವನು ಹೇಗಾದನು? </p>
<p class="Shlok">ದಾತಾರಂ ಕೃಪಣಂ ಮನ್ಯೇ ಮೃತೋಪ್ಯರ್ಥಂ ನ ಮುಂಚತಿ ।</p>
<p class="Shlok">ಅದಾತಾ ಹಿ ಮಹಾತ್ಯಾಗೀ ಧನಂ ಹಿತ್ವಾ ಹಿ ಗಚ್ಛತಿ ॥</p>
<p class="Text">ಅರ್ಥಾತ್ ದಾನ-ಪುಣ್ಯ ಮಾಡುವವನು ಬಹಳ ಜಿಪುಣ; ಏಕೆಂದರೆ ಅವನು ಸತ್ತ ಮೇಲೆಯೂ ಸಹ ಹಣವನ್ನು ಬಿಡುವುದಿಲ್ಲ, ಎಲ್ಲವನ್ನು ಜೊತೆಯಲ್ಲಿ ತೆಗೆದುಕೊಂಡು ಹೋಗುತ್ತಾನೆ. ಆದರೆ ದಾನ-ಪುಣ್ಯ ಮಾಡದೇ ಇರುವವನು ಬಹಳ ತ್ಯಾಗಿ; ಏಕೆಂದರೆ ಅವನು ಹಣವನ್ನೆಲ್ಲಾ ಹಾಗಾಗಿಯೇ ಇಲ್ಲಿಯೇ ಬಿಟ್ಟು ಬಿಡುತ್ತಾನೆ, ಜೊತೆಯಲ್ಲಿ ಏನನ್ನೂ ಸಹ ತೆಗೆದುಕೊಂಡು ಹೋಗುವುದಿಲ್ಲ, ಹಣದ ಲೋಭಿಗಳು ಅಂತಹ ತ್ಯಾಗಿಯಾಗುತ್ತಿರುತ್ತಾರೆ!</p>
<p class="Text">ಗುರುಗಳ ಸೇವೆ, ಧರ್ಮದ ಅನುಷ್ಠಾನವು ದುಡ್ಡಿಗೆ ಅಧೀನವಾಗಿದೆ-ಎಂಬ ಅನಿಸಿಕೆಯುಳ್ಳವರು ನನ್ನ ಮಾತನ್ನೂ ತಿಳಿದುಕೊಳ್ಳಲಾರರು. ಏಕೆಂದರೆ ಅವರು ದುಡ್ಡಿನಲ್ಲಿಯೇ ಓತಪ್ರೋತವಾಗಿಬಿಟ್ಟಿದ್ದಾರೆ. ಮನಸ್ಸಿನಲ್ಲಿ, ಬುದ್ಧಿಯಲ್ಲಿ ಎಲ್ಲೆಲ್ಲಿಯೂ ರೂಪಾಯಿಯೇ-ರೂಪಾಯಿಯಿದೆ. ಆ ಬಡಪಾಯಿಗಳು ಏನು ತಿಳಿದುಕೊಂಡಾರು? <span class="char-style-override-4">‘ಮಾಯಾಕೋ ಮಜೂರ ಬಂದೋ ಕಹಾ ಜಾನೇ ಬಂದಗೀ’</span> ಸಾಹುಕಾರನೊಬ್ಬನು ಒಬ್ಬ ಸಂತರ ಬಳಿಗೆ ಬಂದು ಒಂದು ಶಾಲನ್ನು ಕಾಣಿಕೆಯಾಗಿ ಕೊಟ್ಟನು. ಆಗ ಸಂತರು-ಅಯ್ಯಾ, ನಮಗೆ ಇದರ ಆವಶ್ಯಕತೆಯಿಲ್ಲ, ಏನು ಮಾಡೋಣ? ಎಂದರು. ಅದಕ್ಕೆ ಅವನು, ಮಹಾಸ್ವಾಮಿ, ಉಪಯೋಗಕ್ಕೆ ಬರುವುದು-ಎಂದು ಹೇಳಿದನು. ಸಂತರು, ಏನು ವಿಷಯ? ಏತಕ್ಕಾಗಿ ಕೊಡುವೆ? ಎಂದು ಕೇಳಿದರು. ಆಗ ಅವನು-ಮಹಾಸ್ವಾಮಿ, ನಿಮಗೆ ಕೊಡುವುದರಿಂದ ಸಾವಿರದಷ್ಟು ಪುಣ್ಯವುಂಟಾಗುವುದು, ಆದುದರಿಂದ ಕೊಡುತ್ತೇನೆ- ಎಂದು ಹೇಳಿದನು. ಇಂತಹ ಮಾತನ್ನು ಕೇಳಿ ಸಂತರು-ನನ್ನ ಮೇಲೆ ಒಂದು ಸಾವಿರದ ಋಣವಾಗಿದೆ; ಆದುದರಿಂದ ಈಗಲೇ ಒಂದನ್ನು ನೀನು ತೆಗೆದುಕೊಂಡೇ ಹೋಗು, ಉಳಿದ ಒಂಭೈನೂರ ತೊಂಭತ್ತೊಂಭತ್ತು ಋಣ ನನ್ನ ಮೇಲಿರಲಿ ಎಂದು ಹೇಳಿದರು. ಇದನ್ನು ಕೇಳಿದ ಆ ಮನುಷ್ಯ ಸದ್ದಿಲ್ಲದೆ ಶಾಲನ್ನು ತೆಗೆದುಕೊಂಡು ಹೋಗಿಬಿಟ್ಟನು. ಒಂದನ್ನು ತೆಗೆದುಕೊಂಡು ಪ್ರತಿಯಾಗಿ ಸಾವಿರ ತೆರಬೇಕಾಗುವುದು-ಇಷ್ಟು ಋಣಭಾರ ಯಾರು ನಿರ್ವಹಿಸುವರು? ಈ ತಕ್ಕಡಿ ಹಿಡಿದು ತೂಗುವವರು ಮತ್ತು ಬಡ್ಡಿ ವಸೂಲು ಮಾಡುವವರೂ ಸಹ ಇಷ್ಟನ್ನೇನೂ ತೆಗೆದುಕೊಳ್ಳುವುದಿಲ್ಲ! ಹಣಕ್ಕೆ ಶ್ರೇಷ್ಠ ದರ್ಜೆಯನ್ನು ಕೊಟ್ಟುಬಿಟ್ಟಿದ್ದಾರೆ. ಹಣವನ್ನು ಕೊಡುವುದರಲ್ಲಿ, ದಾನ-ಪುಣ್ಯ ಮಾಡುವುದರಲ್ಲಿಯೂ ಕೂಡ ಪ್ರತಿಯಾಗಿ ತೆಗೆದುಕೊಳ್ಳುವ ಭಾವವೇ ಇರುತ್ತದೆ. ಈಗ ಇಂತಹ ಮೂರ್ಖರಿಗೆ ಯಾರು ತಿಳಿಸುತ್ತಾರೆ? ಮನುಷ್ಯನು ನಿಷ್ಪಕ್ಷವಾಗಿ ಸರಳ ಹೃದಯದಿಂದ ತಿಳಿದುಕೊಳ್ಳಲು ಇಚ್ಛಿಸಿದರೆ ದೊಡ್ಡ-ದೊಡ್ಡ ತಾತ್ತ್ವಿಕ ವಿಷಯಗಳನ್ನು ಸಹ ತಿಳಿದುಕೊಳ್ಳಬಲ್ಲಷ್ಟು ಶಕ್ತಿ ಅವನಿಗೆ ಮಾತ್ರ ಉಂಟು. ಇಷ್ಟೊಂದು ಜ್ಞಾನವನ್ನು ಮನುಷ್ಯನಿಗೆ ಭಗವಂತನು ಕೊಟ್ಟಿದ್ದಾನೆ. ಪರಂತು ಮನುಷ್ಯನು ತನ್ನೆಲ್ಲಾ ಜ್ಞಾನವನ್ನು ರೂಪಾಯಿಗಳಲ್ಲಿ ತೊಡಗಿಸಿದ್ದಲ್ಲದೆ ರೂಪಾಯಿಗಳ ಸಂಖ್ಯೆ ಹೆಚ್ಚಿಸಿಕೊಳ್ಳುವುದರಲ್ಲಿ ತೊಡಗಿಸಿ ಬಿಟ್ಟಿದ್ದಾನೆ. ಇಷ್ಟೇ ಅಲ್ಲ, ಯಾವ ರೀತಿ ಆದಾಯ ತೆರಿಗೆ ಕಳ್ಳತನ ಮಾಡುವುದು, ಯಾವುದರಲ್ಲಿ ಮಾರಾಟ ತೆರಿಗೆ ಕದಿಯುವುದು, ಬರುವವರಿಗೆ ಹೇಗೆ ಮೋಸ ಮಾಡುವುದು, ಇತ್ಯಾದಿ-ಇತ್ಯಾದಿಗಳಲ್ಲಿ ತನ್ನ ಬದ್ಧಿಯನ್ನು ಪಾಪಕೃತ್ಯಗಳಲ್ಲಿ, ದುರ್ಯುಕ್ತಿಯಲ್ಲಿ ಖರ್ಚುಮಾಡುತ್ತಾನೆ. ಎಷ್ಟು ಬುದ್ಧಿವಂತಿಕೆ ಇದ್ದಿತೋ ಅದೆಲ್ಲವನ್ನು ಪೂರ್ಣವಾಗಿ ಪಾಪದ ರಾಶಿ ಮಾಡಿಕೊಳ್ಳುವುದರಲ್ಲಿ ತೊಡಗಿಸಿಬಿಟ್ಟಿದ್ದಾನೆ. ಅಂತಃಕರಣವನ್ನು ಮಹಾನ್ ಅಶುದ್ಧವಾಗಿಸಿ ಕೊಳ್ಳುವುದರಲ್ಲಿ, ಮುಂದೆ ನರಕಗಳಿಗೆ ಹೋಗಲು, ಎಂಭತ್ನಾಲ್ಕು ಲಕ್ಷ ಯೋನಿಗಳಲ್ಲಿ ದುಃಖ ಅನುಭವಿಸಲು ತನ್ನ ಬುದ್ಧಿವಂತಿಕೆಯನ್ನು ತೊಡಗಿಸಿಬಿಟ್ಟಿದ್ದಾನೆ. ಜನ ಹೇಳುತ್ತಾರೆ - ‘ಭಲೇ-ಭಲೇ ಇವನು ಲಕ್ಷಾಧಿಪತಿಯಾಗಿಹೋದ, ಕೋಟ್ಯಾಧೀಶನಾಗಿ ಹೋದ; ಬಹು ಜಾಗರೂಕ, ಚಾಲಾಕಿ ಮನುಷ್ಯ; ಇವನ ಈ ಚತುರತೆಯು ಜನನ-ಮರಣಗಳಲ್ಲಿಯೇ ಇರುವುದು. ಈಗ  ಇವನಿಗೆ ವಿಶ್ರಾಂತಿಯೇ ಸಿಕ್ಕೂವುದಿಲ್ಲ, ಶ್ರೇಯಸ್ಸುಂಟಾಗುವುದಿಲ್ಲ. ಆದರೆ ಈ ವಿಷಯವನ್ನು ತಿಳಿದು ಕೊಳ್ಳುವವರು ಯಾರು?</p>
<p class="Text">ನಾನಾದರೋ ಪೂರ್ವ ದೇಶದಲ್ಲಿರುವವನು. ನನ್ನ ಮಾತನ್ನು ಅರ್ಥಾತ್ ಭಾಷೆಯನ್ನು ಇಲ್ಲಿ ಯಾರೂ ತಿಳಿದುಕೊಳ್ಳಲಾರರು. ನನ್ನ ಭಾಷೆಯನ್ನು ಪೂರ್ವ ದೇಶದವನಾಗಿರುವವನೇ ತಿಳಿದುಕೊಳ್ಳಬಲ್ಲನು, ಅನಾದಿ ಪರಮಾತ್ಮತತ್ತ್ವವೇ ‘ಪೂರ್ವ’ವಾಗಿದೆ. ಪೂರ್ವದೇಶದ ಭಾಷೆಯನ್ನು ಇಲ್ಲಿನ ನಿವಾಸಿಗಳು ಹೇಗೆ ತಿಳಿಯುವರು? ರೂಪಾಯಿಗಳಿಗೆ ಗುಲಾಮರಾಗಿರುವವರು ಪಾರಮಾರ್ಥಿಕ ವಿಷಯಗಳನ್ನು ಹೇಗೆ ಅರ್ಥಮಾಡಿಕೊಳ್ಳುವರು? ಧರ್ಮದ ಅನುಷ್ಠಾನ ಹಣದಿಂದ ಆಗುವುದು, ಸತ್ಸಂಗದ ಆಯೋಜನೆಯೂ ಸಹ ಹಣದಿಂದಲೇ ನಡೆಯುವುದೆಂದು ಹೇಳುವುದಾದರೆ, ಅಗತ್ಯವಿರುವವರು ಹಣವನ್ನು ತೊಡಗಿಸಲಿ. ಹಸುವಿನ ಹಾಲು ಬೇಕಾಗಿದ್ದರೆ ಹಸುವಿಗೆ ಮೇವು ಇತ್ಯಾದಿ ಕೊಡಿ. ಹಾಲು ಬೇಕಾಗಿಲ್ಲದಿದ್ದರೆ ಹಸುವಿಗೆ ಮೇವು ಇತ್ಯಾದಿಗಳನ್ನು ಕೊಡಬೇಡಿ. ಏನಿದರ ಅರ್ಥ ಯೋಚಿಸಿರಿ? ಅದರಂತೆಯೇ ಸತ್ಸಂಗದ ಮಾತನ್ನು ಕೇಳುವುದಾದರೆ ಅದರ ಆಯೋಜನೆಗಾಗಿ ಹಣ ವಿನಿಯೋಗಿಸಿ, ಕೇಳುವುದಿಲ್ಲವಾದರೆ ಯಾವ ಅಗತ್ಯವೂ ಇಲ್ಲ. ಸಾಧು-ಸಂತರಿಗೆ ಏನು ಅಗತ್ಯವಿದೆ? ದುಡ್ಡಿಲ್ಲದೆ ನಿಮ್ಮ ಕೆಲಸ ನಡೆಯುವುದಿಲ್ಲ, ಆದರೆ ಸಂತರಿಗೆ ಬಹಳ ಚೆನ್ನಾಗಿಯೇ ನಡೆಯುತ್ತದೆ.</p>
<p class="Text">ಸದ್ಗ್ರಂಥಗಳ ಪ್ರಚಾರಕ್ಕಾಗಿ, ಸದ್ಭಾವಗಳ ಪ್ರಚಾರಕ್ಕಾಗಿ ಹಣವನ್ನು ವಿನಿಯೋಗಿಸಿದರೆ ಪ್ರಪಂಚದಲ್ಲಿ ಇದಕ್ಕೆ ಸಮಾನವಾದ ಪುಣ್ಯದ ಕೆಲಸ ಬೇರೆಯಾವುದೂ ಇಲ್ಲವೇ ಇಲ್ಲ. ಏಕೆಂದರೆ, ಇವುಗಳ ಪ್ರಚಾರದಿಂದ ಜನರ ಆಂತರಿಕ ಅಂಧಕಾರ ನಾಶವಾಗುತ್ತದೆ, ಆಧ್ಯಾತ್ಮಿಕ ಲಾಭವುಂಟಾಗುತ್ತದೆ. ಹೀಗಿರುವಾಗ ಇದಕ್ಕಾಗಿ ಯಾರ ಹಣ ವಿನಿಯೋಗವಾಗುತ್ತದೆಯೋ, ಅವನೇ ಬಹಳ ಭಾಗ್ಯಶಾಲಿ. ಋಷಿಕೇಶ-ಸ್ವರ್ಗಾಶ್ರಮದ ಒಂದು ಮಾತು; ವೈಶ್ಯ ಜಾತಿಯ  ಓರ್ವ ವಿಧವಾ ಸೋದರಿಯಿದ್ದಳು. ಮಾವನ ಮನೆಯವರು ಅವಳ ಹಣವನ್ನೆಲ್ಲಾ ಸೂರೆ ಮಾಡಿಕೊಂಡಿದ್ದರು. ಆಕೆಯು ಅಲ್ಲಿ ಸಾಧುಗಳಿಗೆ ಭಿಕ್ಷೆ ಕೊಡುತ್ತಿದ್ದಳು. ಭಿಕ್ಷೆ ಹೇಗೆ ಕೊಡುತ್ತಿದ್ದಳು? ತನ್ನ ಮನೆಯಲ್ಲಿ ಹೊಲಿಗೆ ಕೆಲಸ ಮಾಡಿ ದುಡ್ಡು ಸಂಪಾದಿಸುತ್ತಿದ್ದಳು. ಅದರಿಂದ ಆಹಾರ ಸಾಮಗ್ರಿಕೊಂಡು ರೊಟ್ಟಿ ಮಾಡಿ ಭಿಕ್ಷೆ ಕೊಡುತ್ತಿದ್ದಳು. ಶರಣಾನಂದಜೀಯವರು ಹೀಗೆ ಹೇಳಿದ್ದಾರೆ-ಸೇಠಜೀಯವರು (ಜಯದಯಾಲಜೀ ಗೋಯಂದಕಾ) ಒಬ್ಬರೇ ಇರುವಂತೆ ಒಬ್ಬ ಸೇಠಾನಿಯವರೂ ಸಹ ಇಲ್ಲಿದ್ದಾರೆ. ಲಕ್ಷಾಧಿಪತಿ ಸೇಠಾನಿಯರು ಬಹಳ ಮಂದಿ ಇದ್ದಾರೆ; ಆದರೆ ಅವರಿಗೆ ಸೇಠಾನಿ ಪದವಿ ಸಿಕ್ಕಲಿಲ್ಲ. ಸೇಠಾನಿ ಪದವಿಯು ಹೊಲಿಗೆ ಕೆಲಸ ಮಾಡಿ ಹಣ ಸಂಪಾದಿಸುವ ಮತ್ತು ಭಿಕ್ಷೆ ಕೊಡುವ ಆ ವಿಧವಾ ಸೋದರಿಗೆ ಸಿಕ್ಕಿತು. ಅವಳು ಸಂತರ ದೃಷ್ಟಿಯಲ್ಲಿ ಸೇಠಾನಿಯೇ ಆದಳು. ರೂಪಾಯಿಗಳಿಂದ ಯಾರಾದರೂ ಸೇಠಾನಿ (ಶ್ರೀಮಂತನ ಪತ್ನೀ) ಆಗುವಳೇನು? ಆಗುವುದಿಲ್ಲ. </p>
<p class="Text">ಮಹಾಭಾರತದಲ್ಲಿ ಒಂದು ಕಥೆ ಬರುತ್ತದೆ. ಒಬ್ಬ ಬಹಳ ಒಳ್ಳೆಯ ಋಷಿಯಿದ್ದರು. ಒಂದು ಸಾರಿ ಅವರ ಬಳಿಗೆ ಮಹಾರಾಣಿಯರು ಬಂದರು. ಅವರು ಋಷಿ ಪತ್ನಿಯ ಶರೀರದ ಮೇಲೆ ಸಾಧಾರಣವಾದ ಬಟ್ಟೆ ಮತ್ತು ಮಾಂಗಲ್ಯದ ವಿನಃ ಯಾವ ಆಭರಣಗಳೂ ಇಲ್ಲದಿರುವುದನ್ನು ಕಂಡು ಆ ಬ್ರಾಹ್ಮಣ ಪತ್ನಿಗೆ ಹೀಗೆ ಹೇಳಿದರು- ‘ನೀವುಗಳು ನಮ್ಮ ಮಹಾರಾಜರ ಗುರುಗಳಾಗಿರುವಿರಿ, ಪ್ರಜೆಗಳಿಗೂ ಗುರುಗಳು, ಆದರೆ ನಿಮ್ಮ ಶರೀರದ ಮೇಲೆ ಯಾವ ಆಭರಣವನ್ನು ಕಾಣದೆ ನಮಗೆ ಬಹಳ ಸಂಕೋಚವಾಗುತ್ತದೆ, ಬಹಳ ನಾಚಿಕೆಯಾಗುತ್ತಿದೆ’, ಅವರ ಈ ಮಾತುಗಳು ಆಕೆಗೆ ಯೋಗ್ಯವೇನಿಸಿತು; ಏಕೆಂದರೆ ಹೆಂಗಸರಿಗೆ ಆಭರಣಗಳ ಬಗ್ಗೆ ಬಹಳ ಅಭಿಲಾಷೆಯಿರುತ್ತದೆ. ಆಕೆಯು ಪತಿದೇವರಲ್ಲಿ ನನಗೆ ಒಡವೆಗಳು ಬೇಕೆಂದು ಕೇಳಿಕೊಂಡಳು. ಆಗ ಋಷಿಗಳು, ಸರಿ, ಒಡವೆಗಳನ್ನು ತರುತ್ತೇನೆ ಎಂದು ಹೇಳಿದರು. ಸಾಧ್ಯವಾದಷ್ಟೂ, ಪತಿಯು ತನ್ನ ಶಕ್ತಿಗೆ ಅನುಸಾರವಾಗಿ ಪತ್ನಿಯ ನ್ಯಾಯಯುಕ್ತ ಇಚ್ಛೆಯನ್ನು ಪೂರ್ಣಗೊಳಿಸಬೇಕು, ಇದು ಅವನ ಕರ್ತವ್ಯ, ಋಷಿಗಳು ಒಬ್ಬ ರಾಜನ ಬಳಿಗೆ ಹೋಗಿ ನನಗೆ ಬಂಗಾರ ಬೇಕೆಂದು ಕೇಳಿದರು. ರಾಜನು ಖಜಾನೆಯ ಲೆಕ್ಕಪತ್ರಗಳನ್ನು ತಂದು ಮುಂದಿಟ್ಟು, ಮಹಾಸ್ವಾಮಿ, ನೀವು ಲೆಕ್ಕವನ್ನು ನೋಡಿಕೊಳ್ಳಿರಿ ಎಂದು ಹೇಳಿದನು. ರಾಜನ ಆದಾಯ ಮತ್ತು ಖರ್ಚು ಸರಿಸಮಾನವಾಗಿದೆ, ಖಜಾನೆಯಲ್ಲಿ ಏನೂ ಇಲ್ಲವೆಂಬುದನ್ನು ಋಷಿಗಳು ನೋಡಿಕೊಂಡರು. ಸರಿ, ನಾನು ಬೇರೆ ರಾಜನ ಹತ್ತಿರಕ್ಕೆ ಹೋಗುತ್ತೇನೆಂದು ಹೇಳಿದರು. ಆಗ ರಾಜನು ನಾನೂ ಸಹ ನಿಮ್ಮ ಜೊತೆ ಹೊರಡುತ್ತೇನೆಂದು ಹೇಳಿದನು. ಅವರಿಬ್ಬರೂ ಅಲ್ಲಿಂದ ಹೊರಟು ಮೂರು-ನಾಲ್ಕು ರಾಜರುಗಳ ಬಳಿಗೆ ಹೋದರು. ಆದರೆ ಎಲ್ಲಾ ಕಡೆಯಲ್ಲಿಯೂ ಆಯ-ವ್ಯಯ ಸರಿಸಮವಾಗಿಯೇ ಸಿಕ್ಕಿತು, ಖಜಾನೆಯಲ್ಲಿ ಸ್ವಲ್ಪವೂ ದೊರೆಯಲಿಲ್ಲ. ನಂತರ ವಿಚಾರಿಸಲಾಗಿ ಇಂತಹ ರಾಕ್ಷಸನ ಹತ್ತಿರ ಹಣ ಸಿಕ್ಕುವುದೆಂದು ಗೊತ್ತಾಯಿತು. ಅವರು ಆ ರಾಕ್ಷಸನ ಹತ್ತಿರಕ್ಕೆ ಹೋದರು. ಆಗ ಆ ರಾಕ್ಷಸನು ಅವರೊಡನೆ-ಮಹಾಸ್ವಾಮಿ, ಬಹಳಷ್ಟು ದ್ರವ್ಯ ಬಿದ್ದಿದೆ, ಎಷ್ಟು ಬೇಕೋ ತೆಗೆದುಕೊಂಡು ಹೋಗಿ ಎಂದು ಹೇಳಿದನು. ಇದರ ತಾತ್ಪರ್ಯವೇನಾಯಿತು? ಹಣ ರಾಜರುಗಳ ಹತ್ತಿರ ಸಿಕ್ಕಲಿಲ್ಲ, ರಾಕ್ಷಸನ ಹತ್ತಿರ ಸಿಕ್ಕಿತು! ನೀವು ಕೇಳಿರುವುದೇನು? - ಹಣವಿಲ್ಲದೆ ಗುರು-ಸೇವೆ ಮಾಡುವುದು ಹೇಗೆ? ಧಾರ್ಮಿಕ ಅನುಷ್ಠಾನ ಆಗುವುದು ಹೇಗೆ? ಅದಕ್ಕೋಸ್ಕರವಾಗಿ ಈ ವಿಚಾರವನ್ನು ತಿಳಿಸಿದೆನು. ನಿಮಗಿರುವ ಆ ಸಂಶಯ ದೂರವಾಗಿ ಹೋದರೆ ಬಹಳ ಉತ್ತಮವೇ ಆಯಿತು. ಪರಂತು ಅದು ನಾಶವಾಗಿರಬಹುದೇ ಎಂಬ ಸಂಶಯ ನನಗೆ; ಏಕೆಂದರೆ ಹಣವೆಂದರೆ ಬಹು ಪ್ರೀತಿ. </p>
<p class="Text">ಸತ್ಸಂಗ ಇತ್ಯಾದಿಗಳಲ್ಲಿ ಯಾರಾದರೂ ದುಡ್ಡು ಖರ್ಚುಮಾಡಿಬಿಟ್ಟರೆ ಅದಕ್ಕೆ ಬಹಳ ಮಹತ್ತ್ವವುಂಟಾಗುತ್ತದೆ. ಇಂತಹ ವ್ಯಕ್ತಿಯು ಬಹು ಭಾರೀ ಪುಣ್ಯ ಮಾಡಿದನೆಂದು ಜನ ಹೇಳುತ್ತಾರೆ. ಪರಂತು ವಾಸ್ತವದಲ್ಲಿ ಆ ಬಡಪಾಯಿ ಅಪಘಾತದಿಂದ ಪಾರಾದನು! ಪುಣ್ಯ ಮಾಡುವುದರ ಅರ್ಥ ತೆರಿಗೆ ಕೊಡುವುದು. ಒಳ್ಳೆಯ ಕೆಲಸಕ್ಕಾಗಿ ಖರ್ಚು ಮಾಡುವ ಶ್ರೀಮಂತನ ಹಣ ತೆರಿಗೆಯ ಹಣವಾಗಿದೆ. ತೆರಿಗೆ ತೆರುವುದು ಮಹತ್ತ್ವದ್ದಲ್ಲ. ಹತ್ತು ಸಾವಿರ ರೂಪಾಯಿಗಳನ್ನು ತೆರಿಗೆಯಾಗಿ ಕೊಟ್ಟುಬಿಟ್ಟರೂ ಬಹಳ ದಾನ ಮಾಡಿಬಿಟ್ಟನೆಂದು ಹೇಳುವುದಿಲ್ಲ. ತೆರಿಗೆ ಕಟ್ಟಿದ್ದರಿಂದ ಅವನು ಅಪಘಾತದಿಂದ ಪಾರಾದನು, ಕೊಡದಿದ್ದರೆ ದಂಡಬೀಳುತ್ತಿತ್ತು. ಆದುದರಿಂದ ದಾನ-ಪುಣ್ಯ ಮಾಡುವುದು ಯಾವ ದೊಡ್ಡಮಾತೂ ಅಲ್ಲ, ಇದಾದರೋ ಹಣವನ್ನು ಇಟ್ಟುಕೊಳ್ಳುವವರ ತೆರಿಗೆಯಾಗಿದೆ. ದೊಡ್ಡ ಮಾತೆಂದರೆ, ಭಗವಂತನ ಭಜನೆ-ಧ್ಯಾನದಲ್ಲಿ ನಿರತನಾಗುವುದು, ಭಗವಂತನ ಸಾಕ್ಷಾತ್ಕಾರ ಪಡೆದುಕೊಳ್ಳುವುದು. ಸಗುಣ ಅಂದರೇನು? ನಿರ್ಗುಣ ಯಾವುದು? ಸಾಕಾರ ಯಾವುದು? ನಿರಾಕಾರ ಯಾವುದು? ಬಂಧನ ಯಾವುದು? ಮುಕ್ತಿ ಯಾವುದು? - ಈ ವಿಚಾರಗಳನ್ನು ಸರಿಯಾಗಿ ತಿಳಿದುಕೊಳ್ಳಿರಿ. </p>
<p class="Text">ನಿಮ್ಮ ಹತ್ತಿರ ಹಣವಿದ್ದರೆ ಅದರ ಮೇಲೆ ತೆರಿಗೆ ಬೀಳುವುದು. ನಿಮ್ಮಲ್ಲಿ ವಿದ್ಯೆಯಿದ್ದರೆ ಅದರ ಮೇಲೆ ತೆರಿಗೆ ಬೀಳುವುದು. ಇವುಗಳನ್ನು ಇತರರ ಸೇವೆಗಾಗಿ ತೊಡಗಿಸಿರಿ. ಸರ್ಕಾರವಾದರೋ ತನ್ನ ತೆರಿಗೆಯನ್ನು ಬಲವಂತವಾಗಿ ವಸೂಲ್ಮಾಡಿಕೊಳ್ಳುವುದು. ಪರಂತು ಧರ್ಮದ ಮಾತು ಹಾಗಿಲ್ಲ, ನೀವು ಸಂತೋಷದಿಂದ ಕೊಟ್ಟರೆ ತೆಗೆದುಕೊಳ್ಳುವರು, ಇಲ್ಲದಿದ್ದರೆ ನಿಮ್ಮ ಮೇಲೆ ಋಣಭಾರವಿರುವುದು. </p>
<p class="Shlok">ಬ್ರಹ್ಮಚಾರೀ ಯತಿಶ್ಚೈವ ಪಕ್ವಾನ್ನಂ ಸ್ವಾಮಿನಾವುಭೌ ।</p>
<p class="Shlok">ತಯೋರನ್ನಮದತ್ತ್ವಾ ಚ ಭುಕ್ತ್ವಾ ಚಾಂದ್ರಾಯಣಂ ಚರೇತ್ ॥</p>
<p class="Text">ಒಬ್ಬರು ಬ್ರಹ್ಮಚಾರೀ ಮತ್ತೊಬ್ಬರು ಸಂನ್ಯಾಸೀ, ಇವರಿಬ್ಬರೂ ತ್ಯಾಗಿಗಳೇ; ತಯಾರಾಗಿರುವ ಅಡಿಗೆಯ ಪಾಲುದಾರರಾಗಿದ್ದಾರೆ. ಊಟ ಸಿದ್ಧವಾಗಿದ್ದರೆ ಇವರಿಗೆ ಕೊಟ್ಟು ಬಿಡು, ಸಾಕು. ಯಾರು ಇವರಿಗೆ ಊಟ ಕೊಡದೆ ಸ್ವತಃ ತಾನೇ ಭೋಜನ ಮಾಡುವನೋ, ಅವನು ಒಂದು ತಿಂಗಳ ಚಾಂದ್ರಾಯಣ ವ್ರತವನ್ನು ಮಾಡಿದರೆ, ಆಗ ಅವನ ಶುದ್ಧಿಯಾಗುತ್ತದೆ. ಇವರಿಗೆ ಅನ್ನ ನೀಡದೇ ಹೋದರೆ ಇಷ್ಟು ಪಾಪ ತಟ್ಟುತ್ತದೆ. ಯಾರು ಜಮೀನಲ್ಲಿ ಕೆಲಸಕ್ಕೆ ಬರಲಿಲ್ಲವೋ, ಯಾರು ಅಂಗಡಿಯಲ್ಲಿ ಕೆಲಸಕ್ಕೆ ಬರಲಿಲ್ಲವೋ, ಯಾರು ಮನೆಯ ಕೆಲಸ-ಕಾರ್ಯಗಳಿಗೆ ಬರಲಿಲ್ಲವೋ, ಅವನಿಗೆ ಭೋಜನ ಮಾಡಿಸಿರಿ; ಮಾಡಿಸದಿದ್ದರೂ ಪಾಪ ತಟ್ಟುವುದು ಇದು ಯಾವ ನ್ಯಾಯ? ನಾವು ಸಂಪಾದಿಸಿದೆವು, ನಾವು ಮಾಡಿದೆವು, ನಾವು ಎಲ್ಲಾ ಕೆಲಸವನ್ನು ಮಾಡಿದೆವು ಮತ್ತು ಅವನು ಯಾವ ಕೆಲಸದಲ್ಲಿಯೂ ಕಿಂಚಿತ್ತೂ ಸಹಾಯ ಮಾಡಲಿಲ್ಲ, ಅವನಿಗೆ ಭೋಜನ ಕೊಡದಿದ್ದರೆ ಪಾಪ ತಗಲುತ್ತದೆ, ಎಷ್ಟು ಅನ್ಯಾಯವಿದು? ಇದಕ್ಕೆ ಕಾರಣವೇನು? ಯಾವ ರೀತಿ ನೀವು ಹಣವನ್ನು ಕೂಡಿಡುವಿರೋ, ಅದರಂತೆಯೇ, ಬ್ರಹ್ಮಚಾರೀ ಮತ್ತು ಸಾಧುಗಳೂ ಸಹ ಹಣವನ್ನು ಸಂಗ್ರಹ ಮಾಡಬಹುದು. ಬ್ರಹ್ಮಚಾರೀ ಮತ್ತು ಸಾಧು ವಿದ್ಯಾವಂತರೂ ಆಗಿರುತ್ತಾರೆ. ಎಲ್ಲಿಯಾದರೂ ಘಂಟೆಕಾಲ ಪಾಠ ಹೇಳಿಕೊಟ್ಟರೆ ಅವರ ಜೀವನ ನಿರ್ವಹಣೆಯಾಗುವುದಿಲ್ಲವೇ? ನಿಮ್ಮಲ್ಲಿರುವ ಯೋಗ್ಯತೆ ಅವರಲ್ಲಿಲ್ಲವೇ? ಒಂದು ವೇಳೆ ಅವರು ಹಣ ಸಂಗ್ರಹ ಮಾಡಿದರೆ ಆ ಹಣ ನಿಮ್ಮ ಬಳಿಯಿಂದಲೇ ಬರುವುದು, ಇನ್ನೆಲ್ಲಿಂದ ಬರುವುದು ಹೇಳಿ? ಅವರು ಹಣ ಸಂಗ್ರಹ ಮಾಡದಿದ್ದರೆ ಆ ಹಣ ನಿಮ್ಮ ಹತ್ತಿರವೇ ಉಳಿಯಿತು ಇನ್ನೆಲ್ಲಿ ಉಳಿಯಿತು? ಆದುದರಿಂದ ಯಾರೂ ಸ್ವಲ್ಪವೂ ಹಣವನ್ನು ತೆಗೆದುಕೊಳ್ಳದಿದ್ದಾಗ ಅದು ನಿಮ್ಮ ಹತ್ತಿರವೇ ಇರುವುದಕ್ಕೆ ಬಿಟ್ಟರು; ಅದನ್ನು ಸಮಯ ಒದಗಿದಾಗ ಸ್ವಲ್ಪ ಭಾಗವನ್ನು ಕೊಟ್ಟು ಬಿಡಿ. ಕೊಡದೇ ಹೋದರೆ ಪಾಪ ತಟ್ಟುವುದು.</p>
<p class="Text">ಯಾರೇ ಹಣದ ಸಂಗ್ರಹಮಾಡಿದರೂ, ಆ ಹಣ ಸಮುದಾಯದಿಂದಲೇ ಬರುತ್ತದೆ, ಅಲ್ಲದೆ ಸಮುದಾಯದಲ್ಲಿ ಅಷ್ಟು ಹಣ ಕಡಮೆಯಾಗಿಹೋಗುತ್ತದೆ. ಆದರೆ ಯಾರೂ ಹಣವನ್ನು ತೆಗೆದುಕೊಳ್ಳಲೇ ಇಲ್ಲ, ಆಗ ಅದು ಯಾರ ಬಳಿ ಉಳಿಯಿತು, ಹೇಳಿ? ಸಮುದಾಯದ ಹತ್ತಿರವೇ ಉಳಿಯಿತು. ಎಷ್ಟು ಜೀವರು ಜನ್ಮ ತಾಳುತ್ತವೆಯೋ, ಅವುಗಳ ಪ್ರಾರಬ್ಧ ಮೊದಲೇ ರಚನೆಯಾಗಿರುತ್ತದೆ, ನಂತರ ಶರೀರ ಸಿಕ್ಕುತ್ತದೆ. ಅದರ ಜೀವನ-ನಿರ್ವಹಣೆಗಾಗಿ ಅನ್ನ ನೀರು ಇತ್ಯಾದಿಗಳ ಏರ್ಪಾಡು ಮೊದಲಿನಿಂದಲೇ ಆಗಿರುತ್ತದೆ. ಆದುದರಿಂದ ಒಂದಲ್ಲ-ಒಂದು ಕಡೆ ಅವರ ಅನ್ನವಿರುತ್ತದೆ, ಎಲ್ಲ ಕಡೆಯೂ ನೀರು ಮತ್ತು ವಸ್ತ್ರಗಳು ಇದ್ದೇ ಇರುತ್ತವೆ. ಅವನು ಜೀವಿಸಿದ್ದರೆ ಅವನಿಗೆ ಅನ್ನ, ನೀರು, ವಸ್ತ್ರ ಇತ್ಯಾದಿಗಳ ಮೇಲೆ ಅವನ ಅಧಿಕಾರವಿರುತ್ತದೆ. ನಿಮ್ಮ ಬಳಿಯಲ್ಲಿರುವ ಆವಶ್ಯಕತೆಗಿಂತ ಹೆಚ್ಚಾದ ಅನ್ನ, ಜಲ ಇತ್ಯಾದಿಗಳ ಮೇಲೆ ಅವನ ಅಧಿಕಾರವಿರುತ್ತದೆ. ಆದ್ದರಿಂದ ಅವನು ಮುಂದೆ ಬಂದರೆ ಅವನ ಹಕ್ಕಿನದನ್ನು ಅವನಿಗೆ ಕೊಟ್ಟುಬಿಡಿ.</p>
<p class="Text">ಶರಣಾನಂದ ಸ್ವಾಮಿಗಳು ಒಂದು ಸ್ಥಳಕ್ಕೆ ಹೋದರು, ಅಲ್ಲಿ ಅವರಿಗೆ ಯಾರೂ ಪರಿಚಯದವರು ಇರಲಿಲ್ಲ. ಅಲ್ಲಿಂದ ಅವರು ಮುಂದಿನ ಸ್ಟೇಷನ್ವರೆಗೆ ಹೋಗಬೇಕಾಗಿದ್ದಿತು; ಅದಕ್ಕೆ ಒಂದು ರೂಪಾಯಿನ ಟಿಕೇಟ್ ಆಗುತ್ತಿತ್ತು. ಅವರು-ಅಯ್ಯಾ, ಟಿಕೆಟ್ ತಂದು ಕೊಡಪ್ಪಾ ಎಂದು ಒಬ್ಬ ವ್ಯಕ್ತಿಯನ್ನು ಕೇಳಿದರು. ಅವನು ಸ್ವಾಮಿ, ಕ್ಷಮಿಸಿ ಎಂದು ಹೇಳಿಬಿಟ್ಟ. ನಂತರ ಸ್ವಾಮಿಗಳು-ನಿನ್ನನ್ನು ಹೇಗೆ ಕ್ಷಮಿಸಲಿ? ಕ್ಷಮಿಸಲಾರೆ. ನಾನು ಪಾತ್ರನಲ್ಲವಾದಾಗ ಮತ್ತು ನಿನ್ನ ಹತ್ತಿರ ಹಣ ಇಲ್ಲದಿರುವಾಗ ಕ್ಷಮಿಸಲು ಸಾಧ್ಯ. ನಾನು ಪಾತ್ರನಾಗಿದ್ದೇನೆ ಮತ್ತು ನಿನ್ನ ಹತ್ತಿರ ಹಣವಿದೆ, ಮತ್ತೆ ಹೇಗೆ ಕ್ಷಮಿಸಿಬಿಡುವುದು? ಆ ಮಾನುಷ್ಯನು ಟಿಕೆಟ್ ತಂದು ಕೊಡಬೇಕಾಯಿತು. ಅಪರಾಧಿಯನ್ನು ಕ್ಷಮಿಸಲಾಗುವುದಿಲ್ಲ. ಇಲ್ಲಿ ಅಪರಾಧವೇನು? ನೀವು ಹಣವನ್ನು ಇಟ್ಟುಕೊಳ್ಳುವಂತೆಯೇ ನಾನೂ ಸಹ ಹಣವನ್ನು ಇಟ್ಟುಕೊಳ್ಳ ಬಹುದಾಗಿತ್ತು. ಆದರೆ ನಾನು ಅದನ್ನು ಇಟ್ಟುಕೊಳ್ಳಲೇ ಇಲ್ಲ, ಹಾಗಾದರೆ ಆ ಹಣ ಎಲ್ಲಿಗೆ ಹೋಯಿತು? ನಿಮ್ಮ ಬಳಿಯೇ ಉಳಿಯಿತು. ನೀವು ಖಜಾಂಚಿಗಳು, ನಮಗೆ ಅಗತ್ಯವೆನಿಸಿದಾಗ ಕೊಡುತ್ತಿರಿ. ಯಾರಿಗೆ ದೊರೆಯುತ್ತದೆಯೋ, ಅವನಿಗೆ ಅವನ ಭಾಗ್ಯದಿಂದ ದೊರೆಯುತ್ತದೆ. ನೀವು ನಿಮ್ಮ ಭಾಗ್ಯವನ್ನು ಕೊಡುವಿರೇನು? ನೀವು ಊಟ ಮಾಡುವುದಿಲ್ಲವೇ? ಬಟ್ಟೆ ತೊಡುವುದಿಲ್ಲವೇ? ಮನೆಯಲ್ಲಿ ಇರುವುದಿಲ್ಲವೆ ನೀವಾದರೋ ಪೂರ್ತಿಯಾಗಿ ಊಟ ಮಾಡುವಿರಿ, ತೊಡುವಿರಿ, ಪರಂತು ಏನು ಕೂಡಿಡುವಿರೋ, ಅದರ ಮೇಲೆ ನಮ್ಮ ಅಧಿಕಾರವಿದೆ. ಸಾಹುಕಾರಿಕೆಯಿಂದ ಕೊಟ್ಟುಬಿಟ್ಟರೆ ಒಳ್ಳೆಯ ಮಾತೇ ಸರಿ, ಇಲ್ಲದಿದ್ದರೆ ದಂಡವಾಗುವುದು; ಕ್ಷಮೆ ಹೇಗೆ ಆಗುವುದು?</p>
<p class="Text">ಹಗಲೂ-ರಾತ್ರಿ ಹಣದ ಲೋಭದಲ್ಲಿಯೇ ಮಗ್ನರಾಗಿರುವವರು, ಈ ಮಾತುಗಳನ್ನು ತಿಳಿದುಕೊಳ್ಳಲಾರರು. ಯಾವ ಪೇಟೆಗೆ ಅವರು ಹೋಗಿಯೇ ಇಲ್ಲವೋ, ಆ ಪೇಟೆಯ ಬೆಲೆಗಳನ್ನು ಅವರು ಹೇಗೆ ತಿಳಿಯುವರು? ಅವರು ಯಾವ ಪೇಟೆಯಲ್ಲಿರುತ್ತಾರೆಯೊ, ಅದೇ ಪೇಟೆಯ ಬೆಲೆಗಳನ್ನು ಅವರು ತಿಳಿದುಕೊಳ್ಳಬಲ್ಲರು. ಅವರು ರೂಪಾಯಿಗಳ ಪೇಟೆಯಲ್ಲಿಯೇ ಇರುತ್ತಾರೆ. ತ್ಯಾಗಕ್ಕೂ ಸಹ ಒಂದು ವಿಲಕ್ಷಣ, ಅಲೌಕಿಕ ಪೇಟೆಯಿದೆ. ಯಾರು ಅದೇ ಪೇಟೆಯವನೋ ಅವನೇ ಅದರ ಮಾತನ್ನು ತಿಳಿದುಕೊಳ್ಳಬಲ್ಲನು. </p>
<p class="Text">ಓರ್ವ ಒಳ್ಳೆಯ ಮಹಾತ್ಮರಿದ್ದರು. ನಾನು ಬೇರೆ-ಬೇರೆ ಸಮಯದಲ್ಲಿ ಎರಡು ಪ್ರಶ್ನೆಗಳನ್ನು ಅವರ ಮುಂದಿಟ್ಟೆನು. ನೀವು ಇಷ್ಟು ಶ್ರೇಷ್ಠ ದರ್ಜೆಯ ಮಾತುಗಳನ್ನು ತಿಳಿಸುವಿರಿ, ಆದರೆ ನಾವುಗಳು ಆ ಮಾತುಗಳನ್ನು ಸರಿಯಾಗಿ ತಿಳಿದುಕೊಳ್ಳುತ್ತೇವೆಯೇ ಎಂಬುದು ನಿಮಗೆ ಗೊತ್ತಿದೆಯೇ? ಒಂದು ವೇಳೆ ನಾವುಗಳು ಆ ಮಾತುಗಳನ್ನು ತಿಳಿದುಕೊಳ್ಳದಿದ್ದರೆ, ಆ ಮಾತುಗಳ ಮೌಲ್ಯವೇನಾಯಿತು? - ಎಂದು ಒಂದು ಸಮಯದಲ್ಲಿ ಅವರನ್ನು ಪ್ರಶ್ನಿಸಿದೆನು. ಅದಕ್ಕೆ ಅವರು ನನ್ನ ಮಾತುಗಳು ಆಕಾಶದಲ್ಲಿರುವುವು; ಯಾರಾದರೂ ತಿಳುವಳಿಕೆಯುಳ್ಳವರು ಒದಗಿದಾಗ, ಪಾತ್ರರು ಸಿಕ್ಕಿದಾಗ, ಅವನ ಮುಂದೆ ಅವು ಪ್ರಕಟವಾಗುವುವು- ಎಂದು ಉತ್ತರ ಕೊಟ್ಟರು. ಎರಡನೇ ಸಾರಿ ನಾನು-ಭಗವಂತನ ಮನೆಯಲ್ಲಿ ಪೊಳ್ಳು ಇದೆ, ನ್ಯಾಯವಿಲ್ಲ ಎಂದು ಹೇಳಿದೆ. ಅದು ಹೇಗೆ ಎಂದು ಅವರು ಕೇಳಿದರು. ಆಗ ನಾನು ಹೇಳಿದ್ದು ಹೀಗೆ - ನಿಮ್ಮಂತಹ ಮಹಾತ್ಮರನ್ನು ನಮ್ಮ ಮುಂದೆ ಕರೆದು ತಂದಿರುವಿರಿ. ನಾವೇನು ಪಾತ್ರರಾಗಿದ್ದೆವೇ? ಹಸಿದವನಿಗೆ ಅನ್ನ ಕೊಡಬೇಕು, ಬಾಯಾರಿದವನಿಗೆ ನೀರು ಕೊಡಬೇಕು; ಅದರಂತೆಯೇ ಯೋಗ್ಯರಾದವರಿಗೆ ಶ್ರೇಷ್ಠದರ್ಜೆಯ ಮಾತನ್ನು ಹೇಳಬೇಕು. ನಿಮ್ಮಂತಹ ಹೇಳುವವರು ಸಿಕ್ಕಿದರೆ ಮತ್ತು ನಮ್ಮಂತಹ ಪಾತ್ರರು ಸಿಕ್ಕಿದರೆ, ಭಗವಂತನ ಮನೆಯಲ್ಲಿ ತುಂಬಾ ಟೊಳ್ಳು ಇದೆ ಎಂಬುದು ಇದರಿಂದ ಗೊತ್ತಾಗುತ್ತದೆ - </p>
<p class="Shlok">ಅಂಧಾಧುಂಧ ಸರಕಾರ ಹೈ, ತುಲಸೀ ಭಜೋ ನಿಸಂಕ ।</p>
<p class="Shlok">ಖೀಝೈ ದೀನೋ ಪರಮಪದ, ರೀಝೈ ದೀನೀ ಲಂಕ ॥</p>
<p class="Text">ಸಿಟ್ಟುಮಾಡಿದವನಿಗೆ ಪರಮಪದನ್ನು ಕೊಟ್ಟನು, ಪ್ರೀತಿಸಿದವನಿಗೆ ಲಂಕೆಯನ್ನು ಕೊಟ್ಟನು. ತುಲಸೀದಾಸರು ಹೇಳುತ್ತಾರೆ. ಭಗವಂತನ ಮನೆಯಲ್ಲಿ ತುಂಬಾ ಟೊಳ್ಳು ಇದೆ. ಅದಕ್ಕಾಗಿ ನಿಃಶಂಕನಾಗಿ ರಾಮನನ್ನು ಭಜಿಸು. ಈ ರೀತಿ ನಾನು ಹೇಳಿದಾಗ ಆ ಮಹಾತ್ಮರು ಹೇಳಿದರು - ಮಗಳು ಹೇಗೆ ಕುಮಾರಿಯಾಗಿಯೆ ಇರುತ್ತಾಳೆ? ಒಳ್ಳೆಯ ವರ ಸಿಕ್ಕಿಬಿಟ್ಟರೇನೋ ಸರಿ, ಇಲ್ಲದಿದ್ದರೆ ಎಂತಹ ವರ ಸಿಕ್ಕಿದರೂ ಸಹ ವಿವಾಹ ಮಾಡಬೇಕಾಗುತ್ತದೆ. ಈ ರೀತಿ ಪಾತ್ರನಾಗದಿದ್ದರೂ ಸಹ ಭಗವಂತನ ಕೃಪೆಯಿಂದ ಶ್ರೇಷ್ಠ ದರ್ಜೆಯ ವಿಚಾರಗಳೇ ದೊರೆಯುತ್ತವೆ.</p>
<p class="Text">ಬೀಕಾನೇರಿನ ಮಾತು. ಒಂದು ಕಡೆ ಸತ್ಸಂಗ ನಡೆಯುತ್ತಿತ್ತು. ಗಾಡಿಯಿಂದ ಇಳಿದಕೂಡಲೇ ಜನ ನನ್ನನ್ನು ನೇರವಾಗಿ ಅಲ್ಲಿಗೆ ಕರೆದುಕೊಂಡು ಹೋದರು ಹಾಗೂ ಏನನ್ನಾದರೂ ಹೇಳಿ ಎಂದು ಕೇಳಿಕೊಂಡರು. ಆಗ ನಾನು-ಇಲ್ಲಿ ಸತ್ಸಂಗ ನಡೆಯುತ್ತಿದೆ, ಮಧ್ಯದಲ್ಲಿ ನೀವು ಹೇಗೆ ಬಂದಿರಿ ಎಂದು ಬಲವಂತವಾಗಿ ಇಲ್ಲಿಂದ ನನ್ನಂಥವರನ್ನು ಕಳುಹಿಸಿಬಿಡಬೇಕೆಂದು ನನ್ನ ಮಸ್ಸಿಗೆ ಬಂದಿದೆ ಎಂದು ಹೇಳಿದೆ. ಭಗವಂತನ ಹತ್ತಿರ ಟೊಳ್ಳು ಹೊರಬರುತ್ತವೆ. ಆದುದರಿಂದ ಸತ್ಸಂಗದ ಮಾತುಗಳನ್ನು ಹೇಳುತ್ತಾರೆ ಮತ್ತು ಕೇಳುತ್ತಾರೆ. ಇಲ್ಲದಿದ್ದರೆ ಇಷ್ಟು ಉನ್ನತ ದರ್ಜೆಯ ಮಾತುಗಳನ್ನು ಕೇಳಲು ನಾವು ಯೋಗ್ಯರಲ್ಲ. ಆದಾಗ್ಯೂ ಸಹ ಭಗವಂತನು - ಚಿಂತೆಯಿಲ್ಲ, ಅಸಹಾಯಕ ಮಕ್ಕಳಿವರು. ಉನ್ನತ ದರ್ಜೆಯ ಮಾತುಗಳನ್ನು ಅವರ ಮುಂದೆಯೇ ಹೇಳಬೇಕು, ಇವರು ಇದಕ್ಕೆ ಅಧಿಕಾರಿಯಾಗಿದ್ದಾರೆ - ಎಂದು ಗೌರವಿಸುತ್ತಾನೆ. ಸಂತರು ಹೇಳಿದ್ದಾರೆ </p>
<p class="Shlok">ಹರಿ ಹೀರಾ ಕೀ ಗಾಂಠಡೀ, ಗಾಹಕ ಬಿನು ಮತ ಖೋಲ ।</p>
<p class="Shlok">ಆಸೀ  ಹೀರಾ  ಪಾರಖೀ,  ಬಿಕಸೀ  ಮಹಗೇ   ಮೋಲ ॥</p>
<p class="Text">ಹರಿನಾಮವೆಂಬ ರತ್ನದ ಭಂಡಾರವನ್ನು ಕೊಂಡುಕೊಳ್ಳುವನು ಇಲ್ಲದಿದ್ದಾಗ ತೆರೆಯ ಬೇಡ. ನಿಜವಾದ ಪರೀಕ್ಷನು ಬಂದಾಗ ಹೆಚ್ಚಿನ ಬೇಲೆಗೆ ಕೊಂಡುಕೊಳ್ಳುವನು. ಪರಂತು ನಮ್ಮಂತಹ ಅಯೋಗ್ಯನಿಗೂ ಸಹ ಇಷ್ಟೊಂದು ವಿಚಿತ್ರ-ವಿಚಿತ್ರವಾದ ಮಾತುಗಳು ದೊರೆಯುವಷ್ಟು ಭಗವಂತನ ಕೃಪೆಯಿದೆ. ಭಗವಂತನು ಅಧಿಕಾರಿಯನ್ನು ನೋಡುವುದಿಲ್ಲ, ಯೋಗ್ಯತೆಯನ್ನು ನೋಡುವುದಿಲ್ಲ. ಮಳೆಯಾದರೆ ಕಾಡಿನ ಮೇಲೆಯೂ ನೀರು ಸುರಿಸುತ್ತದೆ, ಸಮುದ್ರದ ಮೇಲೆಯೂ ಸಹ. ಸಮುದ್ರದಲ್ಲಿ ನೀರಿನ ಕೊರತೆಯಿದೆಯೇನು? ಆದರೂ ಸಹ ಸುರಿಯುತ್ತದೆ. ಅದರಂತೆಯೇ ಸಂತ-ಮಹಾತ್ಮರಾದವರೂ ಸಹ ಯಾರಾದರೂ ಗ್ರಹಿಸಲಿ, ಬೇಕಾದರೆ ಬಿಡಲಿ ಕೃಪೆಮಾಡಿ ಹೇಳಿಬಿಡುತ್ತಾರೆ. ಇದೇ ರೀತಿ ಭಗವಂತನೂ ಸಹ ಕೃಪೆ ತೋರಿಸುತ್ತಾನೆ, ಆದರೆ ಪಾತ್ರ-ಕುಪಾತ್ರ ಎಂಬುದನ್ನು ನೋಡುವುದಿಲ್ಲ. ಕುಪಾತ್ರನಿಗೂ ಸಹ ಭಗವಂತನು ಕೃಪೆಮಾಡಿ ಇಂತಹ ಅತ್ಯುತ್ತಮವಾದ (ಸತ್ಸಂಗದ) ಸಂದರ್ಭವನ್ನು ಕರುಣಿಸುತ್ತಾನೆ. ಹೀಗಿರುವಾಗ ಇಂತಹ ಉತ್ತಮ ಸಂದರ್ಭ ಸತ್ಪಾತ್ರನಿಗೆ ಸಿಕ್ಕಿಹೋದರೆ ಮತ್ತೆ ಹೇಳುವುದೇನು! ನಾನು ಒಬ್ಬ ಸಜ್ಜನರಿಗೆ-ನಿಮ್ಮ ಬುದ್ಧಿ ಚೆನ್ನಾಗಿದೆ, ನೀವು ಇಲ್ಲಿ ಸೇರಿಕೊಂಡರೆ ಬಹಳ ಲಾಭ ಪಡೆಯಬಲ್ಲಿರಿ ಎಂದು ಹೇಳಿದ್ದೆನು. ಆದರೆ ಅವರು ನನ್ನ ಮಾತನ್ನು ಒಪ್ಪಲಿಲ್ಲ. ಇಂತಹ ಒಳ್ಳೆಯ ಬುದ್ಧಿಯಿದೆ, ಒಳ್ಳೆಯ ಕೆಲಸದಲ್ಲಿ ನಿರತವಾದರೆ ಎಷ್ಟು ಉತ್ಕೃಷ್ಟವಾದ ವಿಷಯ- ಎಂದು ನನ್ನ ಮನಸ್ಸಿಗೆ ಬಂದಿತು. ಆದರೆ ಅವರಿಗೇ ಹಿಡಿಸದಿದ್ದರೆ ನಾವು ಮಾಡುವುದೇನು?</p>
<p class="Text">ನೀವೆಲ್ಲಾ ಹಣ ಸಂಪಾದನೆಯಲ್ಲಿ ಚೆನ್ನಾಗಿ ಬುದ್ದಿ-ಓಡಿಸಿದಿರಿ. ಅಪ್ರಾಮಾಣಿಕತೆ, ಸುಳ್ಳು ಕಪಟ, ಮೋಸ-ವಂಚನೆ ಮಾಡುವುದರಲ್ಲಿ, ತೆರಿಗೆಗಳಿಂದ ಪಾರಾಗುವುದರಲ್ಲಿ ಬುದ್ಧಿಯನ್ನು ಖರ್ಚು ಮಾಡಬೇಕಾಗಿಬಂತು. ಬುದ್ಧಿ ಖರ್ಚುಮಾಡದೆ ಈ ಕೆಲಸ ನಡೆಯಲಾರವು. ಹೊಸ-ಹೊಸ ಕಾನೂನು ಬಂದಂತೆಲ್ಲಾ ನಿಮ್ಮ ಬುದ್ಧಿಯು ಇನ್ನೂ ಚುರುಕಾಗುತ್ತದೆ. ಸ್ವತಃ ಕೆಲಸ ಮಾಡಲಾಗದಿದ್ದರೆ ಆಗ ವಕೀಲರನ್ನು ಕೇಳುವಿರಿ. ಏಕೆಂದರೆ ಅವನು ನಿಮ್ಮ ಬುದ್ಧಿದಾತ, ಗುರುವೂ ಕೂಡ. ಅವನು ಹೀಗೆ ಮಾಡು, ಈ ರೀತಿ ಮಾಡು ಎಂದು ನಿಮಗೆ ತಿಳಿಸುತ್ತಾನೆ. ಆ ಗುರುಗಳಿಂದ ಶಿಕ್ಷಣ ಪಡೆದುಕೊಂಡು ನೀವು ರಾತ್ರೀ-ಹಗಲೂ ಅಧ್ಯಯನ ಮಾಡುವುದರಲ್ಲಿ ತಲ್ಲೀನರಾಗಿರುತ್ತೀರಿ. ಅಂದ ಮೇಲೆ ನನ್ನಂಥ ಭಿಕ್ಷುಕನ ಮಾತನ್ನು ಯಾರು ಕೇಳುವರು? ಇವರ ಮಾತನ್ನು ಕೇಳಿದರೆ ನಾವೂ ಸಹ ಇವರಂತೆಯೇ ಆಗಿಬಿಡುವುವೇನೋ ಎಂಬ ಭ್ರಮೆ ನಿಮಗೆ. </p>
<p class="Text">ತ್ಯಾಗ ಎಂದರೇನು? ಭಜನೆ-ಸ್ಮರಣೆ ಅಂದರೇನು? ಭಗವತ್ಸಂಬಂಧೀ ಮಾತು ಯಾವುದು? ಧರ್ಮ ಯಾವುದು? ಇದನ್ನು ಬೇರೆ ಯಾರು ತಾನೇ ಏನು ಬಲ್ಲರು, ತಿಳಿವಳಿಕೆಯುಳ್ಳವರೇ ಬಲ್ಲರು. ಹಣವಂತರು ಇದು ಹಣಕ್ಕೆ ಅಧೀನವೆಂದು ತಿಳಿಯುತ್ತಾರೆ. ಪರಂತು ಇದು ಹಣಕ್ಕೆ ಅಧೀನವಾಗಿಲ್ಲ, ಬಾಹ್ಯ ವಸ್ತುಗಳಿಗೂ ಅಧೀನವಲ್ಲ. ಇದಾದರೋ ಭಾವಕ್ಕೆ ಅಧೀನವಾದದ್ದು ‘ಭಾವಗ್ರಾಹೀ ಜನಾರ್ದನ:’ ಭಗವಂತನು ಭಾವ ಗ್ರಾಹಿಯಾಗಿದ್ದಾನೆ. ಒಳ್ಳೆಯ ಭಾವವುಳ್ಳವನ ಆಧ್ಯಾತ್ಮಿಕ ಉನ್ನತಿಯಾಗುವುದು. ಕೋಲ್ಕತ್ತೆಯ ಮಾತು. ಒಬ್ಬ ಶ್ರೀಮಂತನು </p>
<p class="Text">ಶ್ರೀಜಯದಯಾಲಜೀ ಗೊಯಂದಕಾರವರನ್ನು ಭೇಟಿ ಮಾಡಲು ಬಂದನು. ಮಾತುಕತೆ ನಡೆಯುತ್ತಿರುವಾಗ ಅವನು ಹಣದಿಂದ ಸರ್ವಸ್ವವೂ ಸಿಕ್ಕುತ್ತದೆ ಎಂದು ಹೇಳಿದನು. ಅದಕ್ಕೆ ಉತ್ತರವಾಗಿ ಗೋಯಂದಕಾಜೀಯವರು- ಹಣದಿಂದ  ಎಲ್ಲವೂ ದೊರೆಯುತ್ತವೆ, ಆದರೆ ಮಹಾತ್ಮರು ಸಿಕ್ಕುವುದಿಲ್ಲ ಎಂದು ಹೇಳಿದರು. ಹಣದಿಂದ ಹಲವು ಮಹಾತ್ಮರು ಬಂದು ಬಿಟ್ಟರೆ ಎಂದು ಅವನು ಹೇಳಿದ. ಕೂಡಲೇ ಗೋಯಂದಕಾಜೀಯವರು ಹೀಗೆ ಹೇಳಿದರು - ಹಣದಿಂದ ಸಿಕ್ಕುವವರು ಮಹಾತ್ಮರಾಗುವುದಿಲ್ಲ ಮತ್ತು ಮಹಾತ್ಮರಾದವರು ಹಣದಿಂದ ದೊರೆಯುವುದಿಲ್ಲ. ಹಣದಿಂದ ಹಣದ ಗುಲಾಮ ಸಿಕ್ಕುತ್ತಾನೆ. ಹೇಗೆಂದರೆ, ನಮಗೆ ನೂರು ರೂಪಾಯಿಗಳಿಗೆ ಗಡಿಯಾರ ದೊರೆಯುತ್ತದೆ, ಆದರೆ ಅಂಗಡಿಯವನಿಗೆ ಅದು ನೂರು ರೂಪಾಯಿಗಳಿಗೆ ಸಿಕ್ಕಿತ್ತೇನು? ಅವನಿಗೆ ನೂರು ರೂಪಾಯಿಗಳಿಗೆ ಸಿಕ್ಕಿದ್ದರೆ ಅವನು ಹೇಗೆ ಮಾರುತ್ತಿದ್ದನು? ಆದುದರಿಂದ ಯಾವ ವಸ್ತುಗಳು ಹಣಕ್ಕೆ ಸಿಕ್ಕುತ್ತವೆಯೋ ಅವುಗಳ ಬೆಲೆಯು ಆ ಹಣಕ್ಕಿಂತ ಕಡಮೆಯದಾಗಿರುತ್ತದೆ. ಹಣಕ್ಕೆ ಪ್ರತಿಯಾಗಿ ಯಾವುದು ದೊರೆಯುವುದೋ ಅದು ಹಣಕ್ಕೆ ಗುಲಾಮವೇ ಆಗುವುದು. ಸತ್ಸಂಗ ಹಣದಿಂದಾಗುವುದಿಲ್ಲ. ಇದು ಭಗವಂತನ ಕೃಪೆಯಿಂದಲೇ ಉಂಟಾಗುತ್ತದೆ - <span class="char-style-override-4">‘ಬಿನು ಹರಿ ಕೃಪಾ ಮಿಲಹಿ ನಾಹಿ ಸಂತಾ ॥’ </span>(ಮಾನಸ 5/7/2). ಕೃಪೆಯನ್ನು ಮಾಡುವ ಸಮಯದಲ್ಲಿ ಭಗವಂತನು, ಇವನು ಎಷ್ಟು ಪುಣ್ಯ ಮಾಡಿದ್ದಾನೆ? ಇವನಲ್ಲಿ ಎಷ್ಟು ಯೋಗ್ಯತೆಯಿದೆ? ಇವನಿಗೆ ಎಷ್ಟು ಅಧಿಕಾರವಿದೆ? ಎಂಬುದನ್ನು ನೋಡುವುದಿಲ್ಲ. </p>
<p class="Text">ಮಳೆಯೇನೋ ಸುರಿಯುತ್ತದೆ, ಆದರೆ ಭೂಮಿಯಲ್ಲಿ ಎಂತಹ ಬೀಜ ಬಿತ್ತುವೆವೋ ಅಂತಹ ಫಲ ಉಂಟಾಗುತ್ತದೆ. ಒಂದು ಕಲ್ಲಂಗಡಿ ಮತ್ತೊಂದು ಹಾಲಮಿಣಕೆ; ಎರಡರ ಬಳ್ಳಿಗಳೂ ಸಮಾನವಾಗಿ ಕಾಣಿಸುತ್ತವೆ ಮತ್ತು ಹಣ್ಣು-ಕಾಯಿ ಪ್ರಾರಂಭದಲ್ಲಿ ಸಮಾನವಾಗಿಯೇ ಕಾಣುತ್ತವೆ. ಪರಂತು ಕಲ್ಲಂಗಡಿಯಾದರೋ ಸಿಹಿಯಾಗಿರುತ್ತದೆ ಮತ್ತು ಹಾಲಮಿಣಕೆ ಬಹು ಕಹಿಯಾಗಿರುತ್ತದೆ. ಮಳೆಯೂ ಒಂದೇ, ಭೂಮಿಯೂ ಒಂದೇ. ಗಾಳಿಯೂ ಒಂದೇ, ಬಿಸಿಲೂ ಒಂದೇ, ಗೊಬ್ಬರವೂ ಒಂದೇ, ಆದರೆ ಈ ವ್ಯತ್ಯಾಸ ಏಕೆ? ವ್ಯತ್ಯಾಸ ಬೀಜದಲ್ಲಿದೆ, ಎಂತಹ ಬೀಜವೋ ಅಂತಹ ಫಲ. ಆ ಬೀಜ ಬದಲಾಗುವ ಸಾಧ್ಯತೆಯಿಲ್ಲ, ಅದರಂತೆಯೇ ಎಂಭತ್ನಾಲ್ಕು ಲಕ್ಷ ಯೋನಿಗಳನ್ನು ಬದಲಿಸಲಾಗದು; ಆದರೆ ಮನುಷ್ಯ ಬದಲಾಗಬಲ್ಲ; ತನ್ನನ್ನು ಬಹಳ ದೊಡ್ಡ ಸಂತ-ಮಹಾತ್ಮಾ, ತತ್ತ್ವಜ್ಞ, ಜೀವನ್ಮುಕ್ತನನ್ನಾಗಿ ಮಾಡಿಕೊಳ್ಳಬಲ್ಲ - ಇಷ್ಟು ಯೋಗ್ಯತೆಯನ್ನು ಭಗವಂತನು ಕೊಟ್ಟಿದ್ದಾನೆ. ಪರಂತು ಮನುಷ್ಯನು ಆ ಯೋಗ್ಯತೆಯನ್ನು ಹಣಕ್ಕೆ ತೊಡಗಿಸಿ ಬಿಟ್ಟಿದ್ದಾನೆ. ಗಾಣಿಗನ ಮನೆಯಲ್ಲಿ ಎಣ್ಣೆಯಿದೆ ಎಂದು ಕಾಲು ತೊಳೆಯಲು ಉಪಯೋಗಿಸುವರೇ? ಲಕ್ಷಾಂತರ ರೂಪಾಯಿಗೆ ಒಂದು ಮಣಿ ತಂದು ಕೊಟ್ಟರೆ, ದಾರಕ್ಕೆ ಪೋಣಿಸಿ ಕಾಲಿಗೆ ಕಟ್ಟಿಕೊಂಡನಂತೆ; ಕಟ್ಟುವವನ ಬುದ್ಧಿಯನ್ನಾದರೂ ನೋಡಿ. ರಾಜನ ಕಿರೀಟಕ್ಕೆ ಹಾಕುವ ಮಣಿಯು ಕಾಲಿಗೆ ಕಟ್ಟುವುದಕ್ಕೆ ಇದೆಯೇನು? ಅದರಂತೆಯೇ ಮನುಷ್ಯ-ಜೀವನದಂತಹ ಉತ್ಕೃಷ್ಟವಾದ ವಸ್ತುವನ್ನು ತುಚ್ಛ ಭೋಗಗಳಲ್ಲಿ ಮತ್ತು ಹಣದ ಸಂಗ್ರಹದಲ್ಲಿ ತೊಡಗಿಸಿದನು. ಮನುಷ್ಯ ಜನ್ಮವನ್ನು ಹಾಳುಮಾಡಿದೆಯೇಕಪ್ಪಾ? ನಿನ್ನ ಜಾಗಕ್ಕೆ ಬೇರೆ ಯಾರಾದರೂ ಬಂದಿದ್ದರೆ ತನ್ನ ಶ್ರೇಯಸ್ಸನ್ನು ಮಾಡಿಕೊಳ್ಳುತ್ತಿದ್ದ. ಪರಂತು ನೀನು ಬಂದು ಈ ಸ್ಥಳವನ್ನು ಆಕ್ರಮಿಸಿದೆ. ಇಂತಹ ಮನುಷ್ಯ ನಿರರ್ಥಕವಾಗಿಯೇ ಬದುಕಿದ್ದಾನೆಂದು ಗೀತೆ ಹೇಳುತ್ತದೆ - </p>
<p class="Text"><span class="char-style-override-4">‘ಮೋಘಂ ಪಾರ್ಥ ಸ ಜೀವತಿ ॥’</span> (3/16) ಅರ್ಥಾತ್ ಅವನು ಸತ್ತು ಹೋದರೆ ಒಳ್ಳೆಯದು. ಏಕೆಂದರೆ ಮನುಷ್ಯ-ಶರೀರವನ್ನು ಪಡೆದರೂ ಶ್ರೇಯಸ್ಸನ್ನು ಮಾಡಿಕೊಳ್ಳುತ್ತಾ ಇಲ್ಲ, ಹಗಲೂ-ರಾತ್ರಿ ಪಶುಗಳಂತೆ ಭೋಗಾನುಭವಗಳಲ್ಲಿಯೇ ನಿರತನಾಗಿದ್ದಾನೆ. ಪಶುಗಳಿಗೂ ಸಹ ಮಕ್ಕಳು ಮರಿಗಳಿದ್ದು ಸಂತೋಷವಾಗಿರುತ್ತವೆ. ಒಂದು ಹಂದಿಗೆ ಐದಾರು, ಹತ್ತು-ಹನ್ನೊಂದು ಮರಿಗಳಿರುವುದನ್ನು ನೋಡಿದ್ದೇವೆ. ಅಷ್ಟು ಮರಿಗಳೂ ಅದರ ಜೊತೆಯಲ್ಲಿ ತಿರುಗುತ್ತಾ ಆನಂದಿಸುತ್ತವೆ. ಅದರಂತೆಯೇ ನೀವೂ ಸಹ ಮಕ್ಕಳು-ಮರಿಗಳಲ್ಲಿಯೇ ಆನಂದ ಪಡುತ್ತೀರಿ. ಈ ಮಾನವ-ಜೀವನ ಇದಕ್ಕಾಗಿಯೇ ಸಿಕ್ಕಿದೆಯೇನು? ಮಕ್ಕಳ ಪಾಲನೆ-ಪೋಷಣೆ ಮಾಡಿರಿ, ಅವರಿಗೆ ವಿದ್ಯಾ-ಬುದ್ಧಿ ಕಲಿಸಿರಿ, ಆದರೆ ಅವರ ಮೋಹಕ್ಕೊಳಗಾಗಬೇಡಿ. ಅವರು ನಿಮ್ಮ ಮಾತನ್ನು ಒಪ್ಪದಿದ್ದರೆ ಅವರ ಭಾಗ್ಯ ಮುರಿದುಬದ್ದಿತು, ಆದರೆ ಅವರ ಮೋಹಕ್ಕೊಳಗಾಗಬೇಡಿ. ಆದರೆ ನಿಮ್ಮ ಕರ್ತವ್ಯವೇನೋ ಆಯಿತು! ಒಬ್ಬ ಕುಂಬಾರನಿದ್ದ. ಒಂದು ದಿನ ಅವನು ತನ್ನ ಮನೆಗೆ ಬಂದು ಅಡಿಗೆ ಮಾಡಿರುವೆಯೋ ಇಲ್ಲವೋ ಎಂದು ಹೆಂಡತಿಯನ್ನು ಕೇಳಿದ. ಅಡಿಗೆಯೇನೂ ಆಗಿಲ್ಲ; ಮನೆಯಲ್ಲಿ ಏನೂ ದವಸ-ಧಾನ್ಯವಿಲ್ಲ, ಏನು ಅಡಿಗೆ ಮಾಡಲಿ?- ಎಂದು ಹೆಂಡತಿ ಹೇಳಿದಳು. ಆ ಕುಂಬಾರ ಒಂದು ಗುಡಾಣವನ್ನು ತೆಗೆದುಕೊಂಡು ಪೇಟೆಗೆ ಹೋದನು. ಅಲ್ಲಿ ಅಂಗಡಿಯವನನ್ನು, ಈ ಗುಡಾಣವನ್ನು ತೆಗೆದುಕೊಂಡು ಅದಕ್ಕೆ ಬದಲಾಗಿ ಸ್ವಲ್ಪ ಅಕ್ಕಿ-ಬೇಳೆ ಕೊಡಿ ಎಂದು ಕೇಳಿದನು. ಅಂಗಡಿಯವನು ಆ ಗುಡಾಣವನ್ನು ತೆಗೆದುಕೊಂಡು ಪ್ರತಿಯಾಗಿ ಸ್ವಲ್ಪ-ಅಕ್ಕಿ-ಬೇಳೆ ಕೊಟ್ಟನು. ಕುಂಬಾರನು ಅದನ್ನು ತೆಗೆದುಕೊಂಡು ಮನೆಗೆ ಬಂದು ಅಡಿಗೆ ಮಾಡಿಸಿ ಭೋಜನ ಮಾಡಿದನು. ಮಾರನೇ ದಿವಸ ಆ ಅಂಗಡಿಯವನು ಕುಂಬಾರನನ್ನು ಭೇಟಿಯಾದಾಗ- ಅಯ್ಯಾ! ನೀನು ಎಂತಹ ಮಡಕೆಯನ್ನು ಕೊಟ್ಟೆ? ಅದು ಒಡೆದು ಹೋಗಿದ್ದಿತು, ಒಲೆಯ ಮೇಲೆ ಇಟ್ಟ ಕೂಡಲೇ ಬೆಂಕಿ ಆರಿಹೋರಿತು. ನಿನ್ನ ಮಡಕೆಯನ್ನು ಒಲೆಯ ಮೇಲೆ ಇಡಲಾಗಲಿಲ್ಲ ಎಂದು ಹೇಳಿದನು. ಆಗ ಆ ಕುಂಬಾರನು - ನಿಮ್ಮ ಮಡಕೆ ಒಲೆಯ ಮೇಲಕ್ಕೆ ಹತ್ತಲಿಲ್ಲ, ಆದರೆ ನಮ್ಮ ಮಡಕೆ ಹತ್ತಿತು (ನಮ್ಮ ಅಡಿಗೆ ತಯಾರಾಯಿತು). ಅದರಂತೆಯೇ ಯಾರು ತಮ್ಮ ಕೆಲಸ ಮಾಡಿಕೊಂಡರೋ ಅವರ ಕೆಲಸ ಮುಗಿಯಿತು. ನೀವು ಮಕ್ಕಳನ್ನು ಸರಿಯಾದ ರೀತಿಯಲ್ಲಿ ಪಾಲನೆ-ಪೋಷಣೆ ಮಾಡಿ, ಅವರಿಗೆ ಒಳ್ಳೆಯ ವಿದ್ಯಾ-ಬುದ್ಧಿ ಕಲಿಸಿಬಿಟ್ಟರೆ ನಿಮ್ಮ ಕರ್ತವ್ಯ ಮುಗಿಯಿತು (ನಿಮ್ಮ ಮಡಕೆ ಒಲೆಯ ಮೇಲೆ ಹತ್ತಿತ್ತು).</p>
<p class="Text">ಸಜ್ಜನರೇ! ನಿಮ್ಮನ್ನು ಉದ್ಧಾರ ಮಾಡಿಕೊಳ್ಳಿ, ಇನ್ನು ಅವಕಾಶವಿದೆ. ಭಗವಂತನು ಬಹಳ ಕೃಪೆಮಾಡಿ ಈ ಮಾನವ-ಶರೀರವನ್ನು ಕೊಟ್ಟಿದ್ದಾನೆ. ಈ ಮಾನವ-ಶರೀರ ಭಗವಂತನ ಭಜನೆ ಮಾಡುವುದಕ್ಕೆ ಯೋಗ್ಯವಾಗಿದೆ, ಆದುದರಿಂದ ಇದನ್ನು ನಿರರ್ಥಕವಾಗಿ ಹಾಳು ಮಾಡಿಕೊಳ್ಳಬೇಡಿ. ಈ ಪ್ರಪಂಚದಲ್ಲಿ ನಮ್ಮವರು ಎಂಬವರು ಯಾರೂ ಸಹ ಇಲ್ಲ, ನಮ್ಮವನು ಆ ಪರಮಾತ್ಮನೊಬ್ಬನೆ. ನಿಮ್ಮ ಬಳಿಯಿರುವ ಈ ಹಣ, ಶರೀರ, ಯೋಗ್ಯತೆ ಎಲ್ಲವೂ ಈ ಲೋಕದ ಸೇವೆಗಾಗಿಯೇ ಇದೆ. ಶರೀರವೂ ಸಹ ನಿಮ್ಮದಲ್ಲ. ಮನಸ್ಸು-ಬುದ್ಧಿ-ಇಂದ್ರಿಯಗಳೂ ಸಹ ನಿಮ್ಮವುಗಳಲ್ಲ, ಕುಟುಂಬವೂ ಸಹ ನಿಮ್ಮದಲ್ಲ, ಹಣ-ಕಾಸುಗಳೂ ಕೂಡ ನಿಮ್ಮದಲ್ಲ. ಇವುಗಳೆಲ್ಲಾ ಇತರರ ಸೇವೆ ಮಾಡುವುದಕ್ಕಾಗಿವೆ. ನಿಮಗಾಗಿ ಯಾದರೋ ಕೇವಲ ಪರಮಾತ್ಮನೇ ಇದ್ದಾನೆ. ನೀವೂ ಪರಮಾತ್ಮನಿಗಾಗಿಯೇ ಆಗಿಹೋಗಿರಿ, ಇದೇ ಅದಕ್ಕಿಂತ ಉತ್ಕೃಷ್ಟವಾದ ಮಾತು. ಪರಮಾತ್ಮನಿಂದ ನಿಮಗಾಗಿ ಏನನ್ನೂ ಸಹ ಬಯಸಬೇಡಿ. ಯಾರು ಪರಮಾತ್ಮನಿಂದ ಏನನ್ನೂ ಬಯಸುವುದಿಲ್ಲವೋ, ಅವನ ಅಗತ್ಯವನ್ನು ಪರಮಾತ್ಮನು ಸ್ವತಃ ಈಡೇರಿಸುತ್ತಾನೆ. </p>
<p class="Text">ಒಬ್ಬ ಸಾಧುಗಳಿದ್ದರು. ಅವರು ಒಂದು ದಿನ ಉದ್ದವಾದ ಟೋಪಿ ಧರಿಸಿಕೊಂಡು ಬಹಳ ಉನ್ಮತ್ತರಾಗಿ ಭಜನೆ ಮಾಡುತ್ತಿದ್ದರು. ಭಗವಂತ ವಿನೋದಿಯೇ ಸರಿ, ಅವನು ಸಾಧುವಿನ ಬಳಿಗೆ ಬಂದು ಅಬ್ಬಬ್ಬಾ, ಇಂದು ಬಹು ಉದ್ದದ ಟೋಪಿ ಹಾಕಿಕೊಂಡು ಕುಳಿತಿರುವೆ - ಎಂದು ಹೇಳಿದನು. ಅದಕ್ಕೆ ಸಾಧುವು-ಯಾರಿಂದಲೂ ಕೇಳಿ ತಂದಿಲ್ಲ, ನನ್ನದೆ - ಎಂದು ಹೇಳಿದರು. ಭಗವಂತನು - ಏನು ಹಾಸ್ಯ ಮಾಡುವೆಯಾ? ಎಂದನು. ಸಾಧು-ಸಾಲ ತಂದಿದೆಯೇ  ಇದರಲ್ಲಿ ಹಾಸ್ಯದ ಮಾತೇನಿದೆ? ಎಂದು ಹೇಳಿದರು. ಆಗ ಭಗವಂತನು - ನೀನು ನನ್ನನ್ನು ತಿಳಿದುಕೊಂಡೆಯೋ, ಇಲ್ಲವೋ? ಎಂದು ಕೇಳಿದನು. ಸಾಧುವು ಚೆನ್ನಾಗಿ ತಿಳಿದುಕೊಂಡಿದ್ದೇನೆ - ಎಂದರು. ಅದಕ್ಕೆ ಭಗವಂತ ಹೀಗೆ ಹೇಳಿದನು - ‘ಇವನು ಅಹಂಕಾರಿ, ಭಕ್ತನಲ್ಲ, ಆಗ ಏನು ಸ್ಥಿತಿಯುಂಟಾಗುವುದು? ಜನರು ಭಕ್ತನೆಂದು ಭಾವಿಸಿಕೊಂಡು ನಿನ್ನ ಸೇವೆ ಮಾಡುತ್ತಾರೆ ಮತ್ತು ನೀನು ಜಂಭಪಡುತ್ತಿರುವೆ?’ ಸಾಧು ಹೇಳಿದರು-‘ ನೀನು ಹೇಳಿದರೆ ನಾನೂ ಸಹ ನಾಮ ಭಜನೆ ಮಾಡಿ ನೋಡಿದ್ದೇನೆ, ಭಗವಂತ ಏನೇನೂ ಸಹ ಇಲ್ಲ - ಎಂದು ಹೇಳುವೆನು. ನಿನ್ನ ಪ್ರಸಿದ್ಧಿಯನ್ನು ನಾವುಗಳೇ ಮಾಡಿಬಿಟ್ಟಿದ್ದೇವೆ, ಇಲ್ಲದಿದ್ದರೆ ಯಾರು ಕೇಳುತ್ತಿದ್ದರು ನಿನ್ನನ್ನು?’ ಅದಕ್ಕೆ ಹಾಗೆ ಹೇಳಬೇಡವೆಂದು ಭಗವಂತ ಕೇಳಿಕೊಂಡನು. ಹಾಗಾದರೆ ನೀನೂ ಸಹ ಹೇಳಬಾರದು, ನಾವೂ ಸಹ ಹೇಳುವುದಿಲ್ಲ ಎಂದು ಸಾಧು ಹೇಳಿದರು. ಈ ಪ್ರಕಾರ ಭಕ್ತನು ಭಗವಂತನನ್ನು ಸಹ ಅಪೇಕ್ಷಿಸುವುದಿಲ್ಲ. ಅಂತಹ ಭಕ್ತರ ಬಗ್ಗೆ ಭಗವಂತ ಹೇಳುತ್ತಾನೆ - <span class="char-style-override-4">‘ಮೈ ತೋ ಹೊ ಭಗತನಕೋ ದಾಸ, ಭಗತ ಮೇರೇ ಮುಕುಟಮಣಿ ।’ </span>ಭಕ್ತರಲ್ಲಿ ಸಾಧುಗಳೇ ಭಕ್ತರಾಗುತ್ತಾರೆ ಎಂದೇನೂ ಇಲ್ಲ, ಸೋದರಿಯರೂ ಸಹ ಭಕ್ತರಾಗುತ್ತಾರೆ. </p>
<p class="Shlok">ಮೀರಾ ಜಾಈ ಮೇಡತೇ ಪರಣಾಈ ಚಿತೋಡ ।</p>
<p class="Shlok">ರಾಮ ಭಗತಿಕೇ ಕಾರಣೇ ಸಕಲ ಸೃಷ್ಟಿ ಕೋ ಮೋಡ ।</p>
<p class="Shlok">ರಾಮ ದಡೀ ಚೌಡೈ ಪಡೀ, ಸಬ ಕೋಈ ಖೇಲೋ ಆಯ ।</p>
<p class="Shlok">ದಾವಾ ನಹೀ ಸಂತದಾಸ, ಜೀತೇ ಸೋ ಲೇ ಜಾಯ ।</p>
<p class="Shlok">ಜಾಟ ಭಜೋ ಗೂಜರ ಭಜೋ, ಭಾವೇ ಭಜೋ ಅಹೀರ ।</p>
<p class="Shlok">ತುಲಸೀ ರಘುಬರ ನಾಮ ಮೇ, ಸಬ ಕಾಹೂ ಕಾ ಸೀರ ॥</p>
<p class="Text">ಯಾರೇ ಆಗಲಿ ಎಲ್ಲರೂ ಭಗವಂತನ ಅಂಶ. ಭಗವಂತನ ಅಂಶವಾದುದರಿಂದ ಪ್ರತಿಯೊಬ್ಬ ಬಾಲಕನಿಗೆ ತನ್ನ ತಾಯಿಯ ಮೇಲೆ ಹಕ್ಕಿರುವಂತೆಯೇ ಎಲ್ಲ ಜೀವಿಗೂ ಭಗವಂತನ ಮೇಲೆ ಅಧಿಕಾರವಿರುತ್ತದೆ; ಭಗವಂತನು ನಮ್ಮನ್ನು ಕುಪುತ್ರ ಅಥವಾ ಸುಪುತ್ರನೆಂದು ಹೇಳಬಲ್ಲ ಆದರೆ ‘ಪುತ್ರನಲ್ಲ ಅರ್ಥಾತ್ ನನ್ನವನಲ್ಲ ಎಂದು ಹೇಳಲಾರ. ನಾವು ಬೇಕಾದರೆ ದುಷ್ಟ-ಪುತ್ರರೇ ಆಗಲಿ, ಇಲ್ಲಾ ಸುಪುತ್ರರೇ ಆಗಲಿ ಪುತ್ರರೇನೋ ಹೌದು. ನಾವು ಭಗವಂತನವರೇ ಆಗಿದ್ದೇವೆ. ಈಗ ದುಷ್ಟಪುತ್ರರೆಂಬುದನ್ನು ನಾವು ದೂರ ಮಾಡಿಕೊಂಡರೆ ಕೆಲಸಮುಗಿದೇ ಹೋಯಿತು, ಸಾಕು. ಇಷ್ಟೇ ಮಾತು, ಇನ್ನಾವ ಹೆಚ್ಚಿನ ವಿಚಾರವೂ ಇಲ್ಲ. </p>
<p class="Text">ಯಾರು ಹಣದ ಅವಶ್ಯಕತೆಯನ್ನು ಮನಗಾಣುತ್ತಾರೋ, ಅವರು ಹಣಕ್ಕೆ ದಾಸರೇ ಹೊರತು, ಧರ್ಮಕ್ಕೆ ದಾಸರಲ್ಲ. ಧರ್ಮಕ್ಕಾಗಿಯಾದರೋ ಶುದ್ಧವಾದ ದುಡ್ಡಿನ ಅಗತ್ಯವೂ ಸಹ ಇರುವುದಿಲ್ಲ; ಅಂದಮೇಲೆ ಪಾಪದಿಂದ ಸಂಪಾದಿಸಿದ ಅರ್ಥಾತ್ ಪಾಪಮೂಲದ ದುಡ್ಡಿನ ಅಗತ್ಯವೇನಿದೆ? ನಮ್ಮ ಮನೆಯಲ್ಲಿ ನೀರಿಗಾಗಿ ನಲ್ಲಿ ಹಾಕಿಸಿರುತ್ತೇವೆ, ಇದರ ಅಭಿಪ್ರಾಯವೇನು?- ನಾನು ಒಗೆದಿರುವ ಬಟ್ಟೆಗಳನ್ನು ಕೆಸರಿನಲ್ಲಿ ಕೊಳೆಮಾಡಿಕೊಳ್ಳುವುದು ಮತ್ತು ಪುನಃ ಅವುಗಳನ್ನು ನಲ್ಲಿ ನೀರಿನಿಂದ ಶುಭ್ರಗೊಳಿಸುವುದೆಂದು ಅರ್ಥವೇ? ಅದರಂತೆಯೇ ಸುಳ್ಳು, ಕಪಟ, ಅಪ್ರಾಮಾಣಿಕತೆಗಳಿಂದ ಸಂಪಾದಿಸಿದ ಹಣದಿಂದ ದಾನ-ಧರ್ಮ ಮಾಡುವುದಾದರೆ, ಮೊದಲು ಪಾಪ ಮಾಡುವುದಾದರೂ ಏಕೆ? ಬಟ್ಟೆಗಳಿಗೆ ಒಂದೋ-ಎರಡೋ ಮಿಲಿಲೀಟರ್ ಕೊಚ್ಚೆ ತಗುಲಿದರೆ ಆ ಬಟ್ಟೆ ಅಷ್ಟೇ ನೀರಿನಿಂದ ಸ್ವಚ್ಛವಾಗುವುದಿಲ್ಲ. ಎಷ್ಟೋ ಲೀಟರ್ ನೀರು ಖರ್ಚಾದರೂ ಸಹ ಹೊರಕ್ಕೆ ಸ್ವಚ್ಛವಾದಂತೆ ಕಂಡರೂ, ಒಳಗಿನಿಂದ ದುರ್ಗಂಧ ಉಳಿದುಕೊಂಡೇ ಇರುತ್ತದೆ. ಆದುದರಿಂದ ಧರ್ಮಕ್ಕಾಗಿಯೂ ಸಹ ಯಾರು ಪಾಪ ಮಾಡುತ್ತಾನೆಯೋ, ಪಾಪ ಮಾಡಿ ಹಣ ಸಂಪಾದಿಸುವನೋ ಮತ್ತು ಪುನಃ ಅದನ್ನು ಒಳ್ಳೆಯ ಕೆಲಸಕ್ಕೆ ಉಪಯೋಗಿಸಿದರೂ, ಅವನ ಹಣ ಒಳ್ಳೆಯ ಕೆಲಸದಲ್ಲಿ ಸೇರಿಕೊಳುವುದೇ ಇಲ್ಲ ಮತ್ತು ಸೇರಿದರೂ ಸಹ ಅದು ಪಾಪದಿಂದ ಶುದ್ಧವಾಗುವುದಿಲ್ಲ. ಇರುವ ಹಣವನ್ನೆಲ್ಲಾ ಕೊಟ್ಟುಬಿಟ್ಟರೂ ಸಹ ಆ ಪಾಪ ದೂರವಾಗದು. ಧರ್ಮ ಮಾಡಬೇಕೆಂಬುದಾಗಿ ನಿಮಗೆ ಇಚ್ಛೆಯಿದ್ದರೆ ಮೊದಲು ಪಾಪ ಮಾಡುತ್ತಲೇ ಇರಲಿಲ್ಲ. ಪಾಪ ಮಾಡಿದ್ದಾದರೆ ಕೇವಲ ಜನರಿಗೆ ತೋರಿಸಿಕೊಳ್ಳುವುದಕ್ಕಾಗಿ ಧರ್ಮ ಮಾಡುತ್ತೀರಿ. ಧರ್ಮದ ಭಾವನೆ ಆಂತರ್ಯದಲ್ಲಿ ಇಲ್ಲವೇ ಇಲ್ಲ. ನಿಜವಾದ ಧರ್ಮದ ತತ್ತ್ವವನ್ನು ತಿಳಿದವನು ಧರ್ಮಕ್ಕಾಗಿ ಪಾಪವನ್ನೇ ಮಾಡಲಾರನು. </p>
<p class="Text">ಒಬ್ಬ ತುಂಬಾ ಸದಾಚಾರಿ ಮತ್ತು ವಿದ್ವಾಂಸನಾದ ಬ್ರಾಹ್ಮಣನಿದ್ದನು. ಅವರ ಮನೆಯಲ್ಲಿ ಪ್ರಾಯಶಃ ಊಟ-ಬಟ್ಟೆಗಳಿಗೂ ಕಷ್ಟವಾಗಿರುತ್ತಿದ್ದಿತು. ಸಾಧಾರಣವಾದ ಜೀವನೋಪಾಯ ನಡೆಯುತ್ತಿದ್ದಿತು. ಅಲ್ಲಿನ ರಾಜ ಬಹಳ ದೊಡ್ಡ ಧರ್ಮಾತ್ಮನಾಗಿದ್ದನು. ಬ್ರಾಹ್ಮಣನ ಪತ್ನಿಯು ತನ್ನ ಪತಿಗೆ, ಒಂದು ಸಾರಿ ನೀವು ರಾಜನನ್ನು ನೋಡಿ ಬನ್ನಿ-ಎಂದು ಹಲವು ಬಾರಿ ಹೇಳಿದ್ದಳು. ಆದರೆ ಬ್ರಾಹ್ಮಣನು ಅಲ್ಲಿಗೆ ಹೋಗುವುದಕ್ಕೆ ನನ್ನ ಮನಸ್ಸು ಒಪುತ್ತಾ ಇಲ್ಲ ಎಂದು ಹೇಳುತ್ತಿದ್ದನು. ಅದಕ್ಕೆ ಆಕೆಯು, ನಾನು ಅಲ್ಲಿ ಏನನ್ನಾದರೂ ಕೇಳಿ ಎಂದು ಹೇಳುವುದಿಲ್ಲ. ಅಲ್ಲಿಗೆ ಹೋಗಿ ನೀವು ಏನನ್ನೂ ಬೇಡಿಕೊಳ್ಳಬೇಡಿ, ಕೇವಲ ಒಂದು ಸಾರಿ ಹೋಗಿ ಬಂದುಬಿಡಿ-ಎಂದು ಹೇಳಿದಳು. ಬಹಳವಾಗಿ ಹೇಳಿದ ಮೇಲೆ ಪತ್ನಿಯ ಸಂತೋಷಕ್ಕಾಗಿ ಆತನು ರಾಜನ ಬಳಿಗೆ ಹೋದನು. ರಾಜನು ಅವನನ್ನು ಬಹಳ ತ್ಯಾಗಿಯಾಗಿರುವ ಗೃಹಸ್ಥ ಬ್ರಾಹಣನೆಂದು ತಿಳಿದು ಆತನನ್ನು ಗೌರವಿಸಿ ಸತ್ಕರಿಸಿದನು; ಅಲ್ಲದೆ, ನೀವು ಇನ್ನೊಂದು ದಿವಸ ದಯಮಾಡಿಸಿ. ಈಗಲಾದರೋ ನೀವು ನಿಮ್ಮ ಇಚ್ಛೆಯಿಂದ ಬಂದಿರುವಿರಿ, ಒಂದು ದಿವಸ ನೀವು ನನ್ನ ಮೇಲೆ ಕೃಪೆಯಿಟ್ಟು ನನ್ನ ಇಚ್ಛೆಯಿಂದ ದಯಮಾಡಿಸಿ- ಎಂದು ಹೇಳಿ ರಾಜನು ಆತನನ್ನು ಸತ್ಕರಿಸಿ ಆನಂದದಿಂದ ಬೀಳ್ಕೊಟ್ಟನು. ಮನೆಗೆ ಬಂದ ಮೇಲೆ ಬ್ರಾಹ್ಮಣನ ಪತ್ನಿಯು ರಾಜನು ಏನು ಕೊಟ್ಟನೆಂದು ಕೇಳಿದಳು. ಕೊಟ್ಟದ್ದೇನು, ಅವನು ನೀವು ಇನ್ನೊಂದು ದಿವಸ ಪುನಃ ಬನ್ನಿ ಎಂದು ಹೇಳಿದನು-ಎಂದು ಬ್ರಾಹ್ಮಣ ತಿಳಿಸಿದನು. ಆಗ ಬ್ರಾಹ್ಮಣನ ಪತ್ನಿಯು-ಈಗ ಸಾಮಾನು ದೊರೆಯುವುದು. ರಾಜನು ಆಹ್ವಾನ ಕೊಟ್ಟಿದ್ದಾನೆ, ಆದ್ದರಿಂದ ಈಗ ಖಂಡಿತ ಏನನ್ನಾದರೂ ಕೊಡುವನು ಎಂದು ಯೋಚಿಸಿದಳು.</p>
<p class="Text">ಒಂದು ದಿನ ರಾಜನು ರಾತ್ರಿಯಲ್ಲಿ ತನ್ನ ವೇಷ ಬದಲಿಸಿಕೊಂಡು, ಬಹಳ ಬಡವನಂತೆ ಬಟ್ಟೆ ತೊಟ್ಟು ತಿರುಗುತ್ತಿದ್ದನು. ಛಳಿಗಾಲದ ದಿನ. ಒಬ್ಬ ಕಮ್ಮಾರನಲ್ಲಿ ಕಡಾಯಿ ಮಾಡಲ್ಪಡುತ್ತಿತ್ತು. ಅದಕ್ಕೆ ಕಮ್ಮಾನಿಗೆ ಓರ್ವ ಹೊಡೆಯುವವನ ಅಗತ್ಯವಿತ್ತು. ರಾಜನು ಈ ಕೆಲಸಕ್ಕಾಗಿ ಸಿದ್ಧನಾದನು. ಕಮ್ಮಾರನು, ಒಂದು ಘಂಟೆ ಕೆಲಸ ಮಾಡುವುದಕ್ಕೆ ಎರಡು ರೂಪಾಯಿ ಕೊಡುವುದಾಗಿ, ಹೇಳಿದನು. ರಾಜನು ಬಹಳ ಉತ್ಸಾಹದಿಂದ, ಬಹು ತತ್ಪರತೆಯಿಂದ ಎರಡು ಘಂಟೆ ಕೆಲಸ ಮಾಡಿದನು. ರಾಜನ ಕೈಗಳಲ್ಲಿ ಬೊಬ್ಬೆ (ಗುಳ್ಳೆ) ಮೂಡಿದವು, ಬೆವರು ಸುರಿಯಿತು, ಬಹಳ ಪರಿಶ್ರಮವಾಯಿತು. ಕಮ್ಮಾರನು ನಾಲ್ಕು ರೂಪಾಯಿ ಕೊಟ್ಟನು. ರಾಜನು ಆ ನಾಲ್ಕು ರೂಪಾಯಿಗಳನ್ನು ತೆಗೆದುಕೊಂಡು ಬಂದನು ಮತ್ತು ಕೈಗಳಿಗೆ ಪಟ್ಟಿಕಟ್ಟಿಕೊಂಡನು. ಮೆಲ್ಲ-ಮೆಲ್ಲನೆ ಕೈಗಳಲ್ಲಿ ಎದ್ದಿದ್ದ ಗುಳ್ಳೆಗಳು ವಾಸಿಯಾಗಿ ಸರಿಯಾಯಿತು.</p>
<p class="Text">ಒಂದು ದಿವಸ ಬ್ರಾಹ್ಮಣನ ಪತ್ನಿಯು ಹೇಳಿದ ಮೆಲೆ ಆ ಬ್ರಾಹ್ಮಣನು ರಾಜನ ಹತ್ತಿರಕ್ಕೆ ಪುನಃ ದಯಮಾಡಿಸಿದನು. ರಾಜನು ಆತನನ್ನು ಬಹಳವಾಗಿ ಆದರಿಸಿ, ಆಸನವಿತ್ತು, ಸತ್ಕರಿಸಿದನು ಮತ್ತು ಆತನಿಗೆ ಆ ನಾಲ್ಕು ರೂಪಾಯಿಗಳನ್ನು ಕಾಣಿಕೆಯಾಗಿ ಕೊಟ್ಟನು. ಬ್ರಾಹ್ಮಣ ಬಹಳ ಸಂತೋಷಪಟ್ಟು ಆ ರೂಪಾಯಿಗಳ ಸಹಿತ ಮನೆಗೆ ಬಂದನು. ಆತನ ಪತ್ನಿಯು ಈ ದಿನ ಬೇಕಾದಷ್ಟು ಸಾಮಾನು ಸಿಕ್ಕುವುದೆಂದು ಯೋಚಿಸುತ್ತಿದ್ದಳು. ಅಷ್ಟರಲ್ಲಿ ಆಕೆಯು ನಾಲ್ಕು ರೂಪಾಯಿಗಳನ್ನು ನೋಡಿ, ರಾಜನು ಕೊಟ್ಟದ್ದೇನು, ನೀವು ತಂದದ್ದೇನು! ನಿಮ್ಮಂತಹ ಪಂಡಿತ ಬ್ರಾಹ್ಮಣ ಮತ್ತು ಕೊಡುವವನು ರಾಜ! ಎಂದು ಮೂದಲಿಸಿದಳು. ಆಕೆಯು ಆ ನಾಲ್ಕು ರೂಪಾಯಿಗಳನ್ನು ಎಸೆದುಬಿಟ್ಟಳು. ಬೆಳಿಗ್ಗೆ ಎದ್ದು ನೋಡಿದಾಗ ಅಲ್ಲಿ ನಾಲ್ಕು ಗಿಡಗಳಾಗಿ ಅದರಲ್ಲಿ ಒಂದೊಂದು ಬಂಗಾರದ ನಾಣ್ಯಗಳು ಕಂಡುಬಂದವು. ಶುದ್ಧವಾದ ಹಣ ವೃದ್ಧಿಸುತ್ತದೆ. ಬಂಗಾರದ ಆ ನಾಣ್ಯಗಳನ್ನು ಅವರು ದಿನವೂ ಕಿತ್ತುಕೊಳ್ಳುತ್ತಿದ್ದರು, ಆದರೆ ಮಾರನೇ ದಿವಸ ಅವು ಪುನಃ ಮೂಡುತ್ತಿದ್ದವು. ಅವುಗಳನ್ನು ಅಗೆದು ನೋಡಿದರೆ ಮೂಲದಲ್ಲಿ ಅದೇ ಆ ನಾಲ್ಕು ರೂಪಾಯಿ ಸಿಕ್ಕಿದವು!</p>
<p class="Text para-style-override-2">ರಾಜನು ಬ್ರಾಹ್ಮಣನಿಗೆ ಅನ್ನಕೊಡಲಿಲ್ಲ; ಏಕೆಂದರೆ ರಾಜನ ಅನ್ನ ಶುದ್ಧವಾಗಿರುವುದಿಲ್ಲ, ಕೆಟ್ಟ, ಅಶುದ್ಧ ಹಣದ ಅನ್ನವಾಗಿರುತ್ತದೆ. ಮದ್ಯದ ಮೇಲೆ ಹಾಕಿರುವ ತೆರಿಗೆಯ ಹಣ, ಕಳ್ಳರಿಗೆ ವಿಧಿಸಿದ ದಂಡದಿಂದ ಬಂದ ಹಣ, - ಇಂತಹ ಹಣವನ್ನು ಕೊಟ್ಟು ಬ್ರಾಹ್ಮಣನನ್ನು ಭ್ರಷ್ಟನನ್ನಾಗಿ ಮಾಡಬಾರದು. ಆದುದರಿಂದ ರಾಜನು ತನ್ನ ಸ್ವಚ್ಛ ಸಂಪಾದನೆಯ ಹಣವನ್ನು ಕೊಟ್ಟನು. ನೀವೂ ಸಹ ಧಾರ್ಮಿಕ ಅನುಷ್ಠಾನಾದಿಗಳಿಗೆ ನಿಮ್ಮ ನಿಜವಾದ, ಸ್ವಚ್ಛವಾದ ಸಂಪಾದನೆಯ ಶುದ್ಧ ಹಣವನ್ನು ಖರ್ಚುಮಾಡಿರಿ.<span></span></p>


<p class="Page-Break"> </p>
<p class="First-End-Page-text" id="toc_marker-17" xml:lang="en-GB">ಕೊನೆಯ ಪುಟ</p>

