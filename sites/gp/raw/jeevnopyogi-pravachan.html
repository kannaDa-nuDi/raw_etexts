
<p class="First-End-Page-text para-style-override-1" id="toc_marker-1" xml:lang="en-GB"><span class="char-style-override-1">ಮೊದಲ ಪುಟ</span></p>
<p class="Titel-Page---Shri-Hari">॥ ಶ್ರೀಹರಿಃ ॥</p>
<p class="Title-Page---Book-Name">ಜೀವನೋಪಯೋಗಿ ಪ್ರವಚನಗಳು</p>
<p class="Title-Page---Hindi-Name">जीवनोपयोगी प्रवचन - कन्नड़</p>
<p class="Title-Page---Tavmewa-Mata" xml:lang="kn-IN"> </p>
<p class="Title-Page---Tavmewa-Mata" xml:lang="kn-IN">ತ್ವಮೇವ ಮಾತಾ ಚ ಪಿತಾ ತ್ವಮೇವ</p>
<p class="Title-Page---Tavmewa-Mata" xml:lang="kn-IN">ತ್ವಮೇವ ಬಂಧುಶ್ಚ ಸಖಾ ತ್ವಮೇವ ।</p>
<p class="Title-Page---Tavmewa-Mata" xml:lang="kn-IN">ತ್ವಮೇವ ವಿದ್ಯಾ ದ್ರವಿಣಂ ತ್ವಮೇವ</p>
<p class="Title-Page---Tavmewa-Mata" xml:lang="kn-IN">ತ್ವಮೇವ ಸರ್ವಂ ಮಮ ದೇವದೇವ ॥</p>
<p class="Title-Page---Tavmewa-Mata" xml:lang="kn-IN"> </p>
<p class="Title-Page---Tikkakar" xml:lang="kn-IN">ಶ್ರದ್ಧೇಯ ಶ್ರೀರಾಮಸುಖದಾಸಜೀ ಮಹಾರಾಜ್</p>
<p class="Title-Page---Gita-Seva-Trust para-style-override-2">ಗೀತಾ ಸೇವಾ ಟ್ರಸ್ಟ್<span class="char-style-override-2"></span></p>


<p class="Page-Break">॥ ಶ್ರೀ ಹರಿಃ ॥</p>
<p class="Chapter-Heading" id="toc_marker-3">1. ಮಾನವ ಜೀವನದ ಗುರಿ</p>
<p class="Text">ನಾವು ವಿಚಾರ ಮಾಡಿ ನೋಡಿದರೆ ಮನುಷ್ಯನೇ ಪರಮಾತ್ಮನ ಪ್ರಾಪ್ತಿಗೆ ಆಧಿಕಾರಿಯಾಗಿದ್ದಾನೆಂದು ಸ್ಪಷ್ಟವಾಗಿ ತಿಳಿಯುತ್ತದೆ. ನಾಲ್ಕು ಆಶ್ರಮಗಳಲ್ಲಿ ಬ್ರಹ್ಮಚರ್ಯಾಶ್ರಮ ಕೇವಲ ವಿದ್ಯಾಭ್ಯಾಸಕ್ಕಾಗಿ ಇದೆ. ಇದೇ ರೀತಿ ಎಂಭತ್ತನಾಲ್ಕು ಲಕ್ಷ ಯೋನಿಗಳಲ್ಲಿ ಮನುಷ್ಯ ಶರೀರವು ಬ್ರಹ್ಮವಿದ್ಯೆಗೋಸ್ಕರ ಇದೆ. ಬ್ರಹ್ಮವಿದ್ಯೆಯ ಪ್ರಾಪ್ತಿಗಾಗಿಯೇ ಮನುಷ್ಯ-ಶರೀರವಿದೆ. ಬೇರೆ ಯಾವ ಶರೀರದಲ್ಲಿಯೂ ಇಂತಹ ಅವಕಾಶವಿಲ್ಲ, ಯೋಗ್ಯತೆಯಿಲ್ಲ, ಶಕ್ತಿಯಿಲ್ಲ, ಸಂದರ್ಭವಿಲ್ಲ; ಏಕೆಂದರೆ ಬೇರೆ ಬೇರೆ ಯೋನಿಗಳಲ್ಲಿ ಇಂಥಹ ವಿವೇಕವಿರುವುದಿಲ್ಲ. ದೇವತೆಗಳಲ್ಲಿ ತಿಳಿಯುವ ಶಕ್ತಿ ಇದೆ, ಆದರೆ ಅಲ್ಲಿ ಭೋಗ ಬಹಳವಿದೆ. ಭೋಗಿಯಾದವನು ಪರಮಾತ್ಮನಲ್ಲಿ ತೊಡಗಿಕೊಳ್ಳಲಾರ. ನೋಡಿ, ಇಲ್ಲೂ ಸಹ ಅತ್ಯಂತ ಶ್ರೀಮಂತರು ಸತ್ಸಂಗದಲ್ಲಿ ತೊಡಗಿಕೊಳ್ಳುವುದಿಲ್ಲ ಮತ್ತು ಕಡು ಬಡವರೂ, ಊಟ-ತಿಂಡಿಗೆ ಕೊರತೆಯಿರುವವರೂ ಸಹ ಸತ್ಸಂಗದಲ್ಲಿ ತೊಡಗಿಕೊಳ್ಳುವುದಿಲ್ಲ. ಅವರಿಗೆ ಊಟ ಮತ್ತು ವಸ್ತ್ರದ ಚಿಂತೆಯಿರುತ್ತದೆ. ಇದೇ ರೀತಿ ನರಕದ ಜೀವಿಗಳೂ ಬಹಳ ದುಃಖಿಗಳಾಗಿರುತ್ತಾರೆ. ಬಡಪಾಯಿಗಳಿಗೆ ಸಂದರ್ಭವೇ ಸಿಗುವುದಿಲ್ಲ. ದೇವತೆಗಳು ಭೋಗಿಗಳಾಗಿರುತ್ತಾರೆ, ಅವರ ಬಳಿ ಬಹಳ ಸಂಪತ್ತು ಇದೆ, ವೈಭವವಿದೆ, ಆದರೆ ಅವರು ಪರಮಾತ್ಮನಲ್ಲಿ ತೊಡಗಿಕೊಳ್ಳಲಾರರು; ಏಕೆಂದರೆ ಸುಖ-ಭೋಗಗಳಲ್ಲಿ ಮಗ್ನರಾಗಿ ಅಲ್ಲಿಯೇ ತೊಳಲಾಡುತ್ತಾರೆ. ಆದ್ದರಿಂದ ಮನುಷ್ಯನೊಬ್ಬನೇ ಅಂತಹ ಪರಮಾತ್ಮನ ಪ್ರಾಪ್ತಿಯಲ್ಲಿ ತೊಡಗಿಸಿಕೊಳ್ಳಬಲ್ಲನು. ಅವನಲ್ಲಿ ಯೋಗ್ಯತೆಯಿದೆ. ಭಗವಂತನು ಅವನಿಗೆ ಅಧಿಕಾರ ಕೊಟ್ಟಿದ್ದಾನೆ. ಆದ್ದರಿಂದ ಮನುಷ್ಯ ಶರೀರದ ಮಹತ್ವ ದೇವತೆಗಳಿಗಿಂತಲೂ ಹೆಚ್ಚಾಗಿದೆ.</p>
<p class="Text">ದೇವತೆಗಳ ಶರೀರ ನಮಗಿಂತ ಹೆಚ್ಚು ಪರಿಶುದ್ಧವಾಗಿದೆ. ನಮ್ಮ ಶರೀರವು ಬಹಳ ಹೊಲಸಾಗಿದೆ. ಕೊಳಕುಮೆತ್ತಿದ ಹಂದಿಯು ಒಂದು ವೇಳೆ ನಮ್ಮ ಬಳಿ ಬಂದರೆ ಅದನ್ನು ಮುಟ್ಟಲು ಮನಸ್ಸಾಗುವುದಿಲ್ಲ, ದುರ್ಗಂಧ ಬರುತ್ತದೆ. ಹಾಗೆಯೇ ನಮ್ಮ ಶರೀರದಿಂದಲೂ ದೇವತೆಗಳಿಗೆ ದುರ್ಗಂಧ ಬರುತ್ತದೆ. ಅಂತಹ ದಿವ್ಯಶರೀರ ಅವರದ್ದಾಗಿದೆ. ನಮ್ಮ ಶರೀರದಲ್ಲಿ ಪಥ್ವೀ-ತತ್ವದ ಪ್ರಧಾನತೆಯಿದೆ. ದೇವತೆಗಳ ಶರೀರದಲ್ಲಿ ತೇಜಸ್ ತತ್ವದ ಪ್ರಧಾನತೆಯಿದೆ. ಆದರೆ ಪರಮಾತ್ಮನ ಪ್ರಾಪ್ತಿಯ ಅಧಿಕಾರ ಮನುಷ್ಯ ಶರೀರವುಳ್ಳವರಿಗೆ ಸಿಕ್ಕಷ್ಟು ಅವರಿಗೆ ದೊರಕದು. ಆದ್ದರಿಂದ ಮಾನವ ಶರೀರ ಬಹಳ ಮಹತ್ವದ್ದಾಗಿದೆ.</p>
<p class="Text">ಉತ್ತರಕಾಂಡದಲ್ಲಿ ಶ್ರೀಕಾಕುಭಶುಂಡಿಯವರಲ್ಲಿ ಗರುಡರು-ಎಲ್ಲಕ್ಕಿಂತಲೂ ಉತ್ತಮ ಶರೀರ ಯಾವುದು? ಎಂಬ ಪ್ರಶ್ನೆ ಕೇಳುತ್ತಾರೆ. ಆಗ ಅವರು ಮಾನವ ಶರೀರವೇ ಎಲ್ಲಕ್ಕಿಂತ ಉತ್ತಮವಾದುದು, ಏಕೆಂದರೆ <span class="char-style-override-3">‘‘ನರ ತನ ಸಮ ನಹಿ</span><span class="char-style-override-4">ಂ</span><span class="char-style-override-3"> ವನಿಉ ದೇಹೀ । ಜೀವ ಚರಾಚರ ಜಾಚತ ಜೇಹೀ ॥’’ </span>ಅಂದರೆ ಚರಾಚರ ಎಲ್ಲಾ ಜೀವಗಳೂ ಮಾನವ ಶರೀರವನ್ನು ಅಪೇಕ್ಷೆ ಪಡುತ್ತವೆ. ಹೀಗೆ ಹೇಳುತ್ತಾ ಮುಂದೆ ಹೇಳುತ್ತಾರೆ —</p>
<p class="Shlok">ನರಕ ಸ್ವರ್ಗ ಅಪಬರ್ಗ ನಿಸೇನೀ । ಗ್ಯಾನ ಬಿರಾಗ ಭಗತಿ ಸುಭ ದೇನೀ ॥</p>
<p class="TXT-Right">(ಮಾನಸ 7/120/5)</p>
<p class="Text">ಮಾನವ ದೇಹವು ನರಕ, ಸರ್ಗ ಮತ್ತು ಅಪವರ್ಗ (ಮೋಕ್ಷ) ಈ ಮೂರನ್ನೂ ದೊರಕಿಸಿಕೊಡುವಂತಹದ್ದಾಗಿದೆ. ಇದಲ್ಲದೆ ಪರಮಾತ್ಮನ ಜ್ಞಾನವೂ ಈ ಶರೀರದಲ್ಲಿಯೇ ಆಗಬಲ್ಲದು. ಪ್ರಪಂಚದಿಂದ ವೈರಾಗ್ಯ ಆಗಬಲ್ಲದು ಮತ್ತು ಭಗವಂತನಲ್ಲಿ ಶ್ರೇಷ್ಠಭಕ್ತಿಯೂ ಇದರಲ್ಲೇ ಉಂಟಾಗಬಹುದು. ಈ ಶರೀರದ ಬಗ್ಗೆ ಈ ಆರು ಮಾತುಗಳನ್ನು ಹೇಳಿದ್ದಾರೆ. ಮನುಷ್ಯ  ಶರೀರ ಒಂದು ದೊಡ್ಡ ಜಂಕ್ಷನ್ ಆಗಿದೆ. ಇಲ್ಲಿಂದ ಎಲ್ಲಿಗೆ ಬೇಕಾದರೂ ಹೋಗಬಹುದು. ಮಾನವ ಶರೀರ ಇಂತಹ ಮಹತ್ವದ್ದಾಗಿದೆ. ಈ ಮಹಿಮೆಯನ್ನು ಹೇಳುತ್ತಾ ಮೊದಲಿಗೆ ಹೆಸರಿಸುತ್ತಾರೆ. <span class="char-style-override-3">‘‘ನರಕ ಸ್ವರ್ಗ ಅಪಬರ್ಗ ನಿಸೇನೀ’’</span> ನರಕದಲ್ಲಿ ಹೋಗಬಹುದು - ಇದು ಮಹಿಮೆಯೋ, ನಿಂದನೆಯೋ! ಮಾನವ ಶರೀರದ ನಿಂದನೆಯಿಂದಲ್ಲವೇ ನರಕ ಅನುಭವಿಸುವುದು. ಇದರ ತಾತ್ಪರ್ಯವೇನಾಯಿತು? ಈ ಮಾನವ ಶರೀರದಿಂದ ಅತ್ಯಂತ ಶ್ರೇಷ್ಠ ಮತ್ತು ಅತೀ ನೀಚ ಎರಡೂ ಸಿಗಬಲ್ಲದು. ಇದು ಇದರ ಮಹಿಮೆಯಾಗಿದೆ.</p>
<p class="Text">ವಾಸ್ತವವಾಗಿ ಶರೀರದ ಸದುಪಯೋಗವೇ ಮಹತ್ವದ್ದಾಗಿದೆ. ಇದರ ಉಪಯೋಗವನ್ನು ಸರಿಯಾದ ರೀತಿಯಲ್ಲಿ ಮಾಡಿಕೊಂಡರೆ ಭಗವಂತನಲ್ಲಿ ವಿಶೇಷ ಭಕ್ತಿ ಉಂಟಾಗಿ ಮುಕ್ತಿ ಸಿಗುತ್ತದೆ. ವೈರಾಗ್ಯ ಉಂಟಾಗುತ್ತದೆ. ಎಲ್ಲವೂ ಸಿಗುತ್ತದೆ. ಮನುಷ್ಯ ಶರೀರದಿಂದ ಸಿಗಲಾರದಂತಹ ಯಾವುದೇ ವಸ್ತು ಇಲ್ಲ. ಗೀತೆಯಲ್ಲಿ ಬರುತ್ತದೆ -</p>
<p class="Shlok">ಯಂ ಲಬ್ದ್ವಾ ಚಾಪರಂ ಲಾಭಂ ಮನ್ಯತೇ ನಾಧಿತಂ ತತಃ ।</p>
<p class="TXT-Right">(ಗೀತಾ - 6-22)</p>
<p class="Text">ಈ ಲಾಭವನ್ನು ಪಡೆದ ಬಳಿಕ ಬೇರೆ ಯಾವುದೇ ಲಾಭ ಶೇಷವಿರುವುದಿಲ್ಲ. ಇದಕ್ಕಿಂತಲೂ ಹೆಚ್ಚಾದ ಲಾಭವಾಗುತ್ತದೆ ಎಂದು ಮನಸ್ಸಿಗೆ ಸಹ ಬರಲಾರದು ಮತ್ತು ಅದರಲ್ಲಿ ಸ್ಥಿತನಾದ ಬಳಿಕ ಬಹಳ ದೊಡ್ಡ ದುಃಖವೂ ಸಹ ಅವನನ್ನು ವಿಚಲಿತನನ್ನಾಗಿ ಮಾಡಲಾರದು. ಯಾವುದೇ ಕಾರಣದಿಂದ ಶರೀರವನ್ನು ತುಂಡು-ತುಂಡಾಗಿ ಮಾಡಿದರೂ ಸಹ ಆನಂದವಾಗಿರುವನು, ಶಾಂತಿಯಿಂದಿರುವನು, ಸುಖವಾಗಿರುವನು. ದುಃಖದಿಂದ ಅವನು ವಿಚಲಿತನಾಗಲಾರನು ಅವನ ಆನಂದಲ್ಲಿ ಕುಂದು  ಕೊರತೆ ಬರಲಾರದು.</p>
<p class="Shlok">ತಂ ವಿದ್ಯಾದ್ ದುಃಖಸಂಯೋಗ ವಿಯೋಗಂ ಯೋಗ ಸಂಜ್ಞಿತಮ್ ।</p>
<p class="TXT-Right">(ಗೀತಾ - 6-23)</p>
<p class="Text">ಅಲ್ಲಿ ದುಃಖವೇ ಇಲ್ಲದಷ್ಟು ಆನಂದವಾಗುವುದು. ಮಾನವ ಶರೀರದಿಂದ ಅದು ದೊರಕಬಲ್ಲದು. ತತ್ವ-ಪ್ರಾಪ್ತಿಯ ಯೋಗ್ಯತೆಯಿರುವ ಕಾರಣದಿಂದಲೇ ಮಾನವ ಶರೀರವು ಅಂತಹ ಮಹಿಮೆಯುಳ್ಳದ್ದಾಗಿದೆ. ಮಾನವ ಶರೀರವನ್ನು ಪಡೆದುಕೊಂಡು ಅಂತಹ ತತ್ವವನ್ನೇ ಪ್ರಾಪ್ತಿಮಾಡಿಕೊಳ್ಳಬೇಕು. ಅದನ್ನು ಪ್ರಾಪ್ತಿಮಾಡಿಕೊಳ್ಳದೆ ಸುಳ್ಳು, ಕಪಟ, ಅನ್ಯಾಯ, ವಿಶ್ವಾಸಘಾತತನ, ಪಾಪಗಳನ್ನು ಮಾಡಿ ನರಕಕ್ಕೆ ಹೋಗುವ ಸಿದ್ಧತೆ ಮಾಡಿದರೆ ಅದು ಮಹಾ ದುಃಖಕರವಾಗಿದೆ.</p>
<p class="Text">ಮನುಷ್ಯ ಶರೀರ ಸಿಕ್ಕದೆ, ತಮ್ಮಾ! ಈಗ ನಾವು ನರಕಕ್ಕೆ ಹೋಗುವುದಿಲ್ಲ ಎಂಬುದು ಗಮನಿಸಬೇಕಾದ ಮಾತು. ಎಂಭತ್ತನಾಲ್ಕು ಲಕ್ಷ ಯೋನಿಗಳಲ್ಲಿಯೂ ಹೋಗುವುದಿಲ್ಲ. ನೀಚ ಜನ್ಮಗಳಲ್ಲಿ ಏಕೆ ಹೋಗಬೇಕು? ಕಳ್ಳತನ ಮಾಡುವುದರಿಂದ ಜೀವಹತ್ಯೆ ಮಾಡುವುದರಿಂದ, ವ್ಯಭಿಚಾರ ಮಾಡುವುದರಿಂದ, ಹಿಂಸೆ ಮಾಡುವುದರಿಂದ, ಅಭಕ್ಷ್ಯ-ಭಕ್ಷಣ ಮಾಡುವುದರಿಂದ, ನಿಷಿದ್ಧ ಕಾರ್ಯ ಮಾಡುವುದರಿಂದ ಮನುಷ್ಯರು ನರಕಗಳಿಗೆ ಹೋಗಬಲ್ಲರು. ದೇವತೆಗಳೂ ಸಹ ಪ್ರಾಪ್ತಿಮಾಡಿಕೊಳ್ಳಲಾರದಂತಹ ಎಷ್ಟು ಸುಂದರ ಅವಕಾಶವನ್ನು ಭಗವಂತನು ಕೊಟ್ಟಿದ್ದಾನೆ. ಇದೇ ಜನ್ಮದಲ್ಲಿ ಅಂಥಹ ಶ್ರೇಷ್ಠಸ್ಥಾನ ಪ್ರಾಪ್ತಿ ಮಾಡಿಕೊಳ್ಳಬಲ್ಲನು. ಪ್ರಾಣಗಳು ಇರುವಾಗಲೇ ಬಹಳ ದೊಡ್ಡ ಲಾಭ ಪಡೆಯಬಲ್ಲನು. ಬಹಳ ಶಾಂತಿ, ದೊಡ್ಡ ಆನಂದ, ಅತ್ಯಧಿಕ ಪ್ರಸನ್ನತೆ ಇದರಲ್ಲಿ ಪ್ರಾಪ್ತವಾಗುತ್ತದೆ. ಮಾನವ ಶರೀರದಲ್ಲಿ ಇಂತಹ ಪ್ರಾಪ್ತಿಯ ಅವಕಾಶವಿದೆ. ಅದಕ್ಕೋಸ್ಕರ ಇದು ಮಹತ್ವದ್ದಾಗಿದೆ. ಇದನ್ನು ಪ್ರಾಪ್ತಿಮಾಡಿಕೊಂಡರೂ ಸಹ ಯಾರು ನೀಚ ಕೆಲಸ ಮಾಡುತ್ತಾರೋ ಅವರು ಬಹಳ ದೊಡ್ಡ ತಪ್ಪು ಮಾಡುತ್ತಾರೆ.</p>
<p class="Text">ಯಾವುದೇ ಬೆಲೆಬಾಳುವ ವಸ್ತು ದೊರಕಿದರೆ ಅದರ ಲಾಭವನ್ನು ತೆಗೆದುಕೊಳ್ಳಬೇಕು. ಯಾರಿಗಾದರೂ ಪರುಶುಕಲ್ಲು (ಸ್ಪರ್ಶಮಣಿ) ದೊರಕಿದರೆ ಅದರಿಂದ ಕಬ್ಬಿಣವನ್ನು ಸ್ಪರ್ಶಿಸಿ ಚಿನ್ನ ಮಾಡಿಕೊಳ್ಳಬೇಕು. ಅಂತಹ ಸ್ಪರ್ಶಮಣಿಯಿಂದ ಯಾರಾದರೂ ಕುಳಿತು ಚಟ್ನಿ ಅರೆದರೆ, ಅದು ಚಟ್ನಿ ಅರೆಯಲು ಇರುವುದೇ? ಪರಶುಕಲ್ಲಿನಿಂದ ಚಟ್ನಿ ಅರೆಯುವುದಲ್ಲದೆ, ಯಾರಾದರೂ ಅದರಿಂದ ತಮ್ಮ ತಲೆ ಒಡೆದುಕೊಂಡರೆ ಆಗ ಪರುಶು ಏನು ಮಾಡಬಲ್ಲದು? ಇದೇ ರೀತಿಯೇ ಮಾನವ ಶರೀರ ನಮಗೆ ದೊರಕಿದೆ, ಇದರಿಂದ ಪಾಪ, ಅನ್ಯಾಯ, ದುರಾಚಾರಗಳನ್ನು ಮಾಡಿ ನರಕವನ್ನು ಪಡೆದರೆ ತನ್ನ ತಲೆ ಒಡೆದುಕೊಂಡಂತಾಗುತ್ತದೆ. ಪ್ರಪಂಚದ ಭೋಗಗಳಲ್ಲಿ ಮಗ್ನನಾಗುವುದು ಚಟ್ನಿ ಅರೆದಂತಾಗುತ್ತದೆ.</p>
<p class="Text">ಭೋಗ ಎಲ್ಲಿ ಸಿಗುವುದಿಲ್ಲ? ಹಂದಿಗೆ ಒಂದೇ ಬಾರಿಗೆ ಹತ್ತು ಹನ್ನೆರಡು ಮರಿಗಳಾಗುತ್ತವೆ. ಈಗ ಒಂದೆರಡು ಮಕ್ಕಳನ್ನು ಹುಟ್ಟಿಸಿದರೆ ಏನು ಮಾಡಿದಂತಾಯಿತು? ಯಾವ ದೊಡ್ಡ ಕೆಲಸ ಮಾಡಿದಂತಾಯಿತು? ಧನವನ್ನು ಗಳಿಸಿದರೆ ಯಾವ ದೊಡ್ಡ ಕೆಲಸ ಮಾಡಿದಂತಾಯಿತು? ಹಾವಿನ ಹತ್ತಿರ ಬಹಳ ಧನವಿರುತ್ತದೆ. ಧನದ ಮೇಲೆ ಹಾವು ಇರುತ್ತದೆ. ಧನವಾದರೋ ಅದರ ಹತ್ತಿರವೂ ಇದೆ. ಧನವನ್ನು ಗಳಿಸುವುದರಿಂದ ಯಾವ ದೊಡ್ಡ ಪುರುಷಾರ್ಥವಾಯಿತು? ಐಶಾರಾಮಿಯ ಜೀವನದಲ್ಲಿ ಸುಖವನ್ನು ಕಾಣುತ್ತೇವೆ ಮತ್ತು ಇದರಿಂದ ಸುಖವನ್ನು ಅನುಭವಿಸುತ್ತೇವೆ ಎಂದು ಹೇಳುತ್ತೇವೆ. ಮುಂಬಯಿಯಲ್ಲಿ ನಾಯಿಗಳನ್ನು ನೋಡಿದೆ. ಅವುಗಳನ್ನು ಬಹಳ ಸುಖದಿಂದ ಸಾಕುತ್ತಾರೆ. ಅವರು ಹೊರಗೆ ಹೋದರೆ ವಾಹನಗಳಲ್ಲಿ ಮತ್ತು ವಿಮಾನಗಳಲ್ಲಿ ಕರೆದೊಯ್ಯುತ್ತಾರೆ. ನಾಯಿಗೆ ಸಿಗುವಂತಹ ಈ ಸುಖವು ಮನುಷ್ಯರಲ್ಲಿ ಬಹಳ ಕಡಿಮೆ ಜನರಿಗೆ ದೊರಕುತ್ತದೆ. ಭಾಗ್ಯದಲ್ಲಿದ್ದರೆ ನಾಯಿಗಳಿಗೂ ಸುಖ ಸಿಗಬಲ್ಲದು. ಅದಕ್ಕಾಗಿ ಮಾನವ ಶರೀರವನ್ನು ನಷ್ಟಮಾಡಿಕೊಂಡರೆ, ಯಾವ ಮಹಾ ಕೆಲಸ ಮಾಡಿದಂತಾಯಿತು! ಭೋಗಗಳನ್ನು ಭೋಗಿಸುವುದರಲ್ಲಿ, ಪ್ರಪಂಚದ ಸುಖ ಪಡೆಯುವುದರಲ್ಲಿ, ಧನಗಳಿಸುವುದರಲ್ಲಿ, ಮಾನವ ಶರೀರ ನಾಶಮಾಡುವುದು ಎಷ್ಟು ದೊಡ್ಡ ತಪ್ಪು! ಸುಳ್ಳು, ಕಪಟ, ಅಪ್ರಾಮಾಣಿಕತೆಯಿಂದ ಮಾನವ ನರಕಕ್ಕೆ ಹೋಗಲು ಸಿದ್ಧತೆ ಮಾಡಿಕೊಳ್ಳುತ್ತಾನೆ. ಇದು ಮಹಾ ಪತನದ ಮಾತಾಗಿದೆ. ಮನುಷ್ಯನಿಗೆ ಎಷ್ಟು ಶ್ರೇಷ್ಠ ಶರೀರ ದೊರಕಿದೆ! ಈ ಶರೀರದಲ್ಲಿ ಒಂದು ಉತ್ತಮ ಕೆಲಸ ಮಾಡೋಣ! ಮುಂದೆ ಅತ್ಯಂತ ದೊಡ್ಡ ಕೆಲಸಗಳನ್ನು  ಮಾಡುವ ಅವಕಾಶ ಇದೆ ಆದ್ದರಿಂದ ನಾವು ಬಹಳ ಎಚ್ಚರದಿಂದಿರಬೇಕು. ಈ ಕೆಲಸವು ಬೇರೆ ಪ್ರಾಣಿ ಪಕ್ಷಿ ಶರೀರದಿಂದ ಆಗಲಾರದು.</p>
<p class="Text">ಒಂದು ಮಾನವ ಶರೀರದಲ್ಲಿ ಮಾಡಿದ ಪಾಪಗಳನ್ನು ಎಂಭತ್ತನಾಲ್ಕು ಲಕ್ಷ ಯೋನಿಗಳಲ್ಲಿ ಭೋಗಿಸಬೇಕಾಗುತ್ತದೆ. ಕೃತ, ತ್ರೇತ, ದ್ವಾಪರ, ಕಲಿ - ಈ ನಾಲ್ಕು ಯುಗಗಳು ಕಳೆದು ಹೋಗುತ್ತವೆ. ಎಂಭತ್ತನಾಲ್ಕು ಲಕ್ಷ ಜನ್ಮದಲ್ಲಿ ನರಕದ ಕೂಪಗಳನ್ನು ಭೋಗಿಸುತ್ತಲೇ ಇದ್ದರೂ, ಸಹ ಮನುಷ್ಯ ಶರೀರದಲ್ಲಿ ಮಾಡಿದ ಪಾಪಗಳು ಇನ್ನೂ ಬಾಕಿ ಉಳಿಯುತ್ತವೆ. ಮಧ್ಯದಲ್ಲಿ ಭಗವಂತನು ಕೃಪೆಮಾಡಿ ಮಾನವ ಶರೀರವನ್ನು ಕೊಡುತ್ತಾನೆ. ಸಂಚಿತ ಪಾಪಗಳು ಮತ್ತೂ ಉಳಿಯುತ್ತವೆ. ಅವುಗಳನ್ನು ಭೋಗಿಸಿದ ಮೇಲೂ ಎಲ್ಲಾ ಪಾಪಗಳು ಮುಗಿಯುವುದಿಲ್ಲ. ಈ ಮಾನವ ಶರೀರದಲ್ಲಿ ಇಷ್ಟೊಂದು ಮಹಾಪಾಪಗಳು ಆಗುತ್ತವೆ. ಈ ಮಾನವ ಶರೀರದಿಂದ ಪರಮಾತ್ಮನ ಪ್ರಾಪ್ತಿ ಮಾಡಿಕೊಳ್ಳಬಲ್ಲೆವು. ಅನಂತ ಬ್ರಹ್ಮಾಂಡ ಯಾರ ಸಂಕಲ್ಪ ಮಾತ್ರದಿಂದ ರಚಿತವಾಗಿದೆಯೋ, ಆ ಪರಮಾತ್ಮನು ನಿಮ್ಮ ಕೋರಿಕೆಯನ್ನು ನೆರವೇರಿಸಲು ಸಿದ್ಧನಾಗುತ್ತಾನೆ. ಆ ಗೋಪಿಯರ ಹೃದಯದಲ್ಲಿ ಭಗವಂತನ ಬಗ್ಗೆ ಪ್ರೇಮ ಇರುವುದರಿಂದ ಅವರು ಹೇಳುತ್ತಾರೆ. - ‘ನನ್ನ ಮುದ್ದು ಮಾಣಿಕ್ಯವೇ! ಸ್ವಲ್ಪ ನೃತ್ಯಮಾಡು ಮಜ್ಜಿಗೆ ಕೊಡುತ್ತೇನೆ’’ ಭಗವಂತನು ಆಗ ನೃತ್ಯ ಮಾಡತೊಡಗುತ್ತಾನೆ. ‘‘ನನ್ನ ಮುದ್ದು ಮಾಣಿಕ್ಯವೇ! ಕೊಳಲನ್ನು ಊದು ಬೆಣ್ಣೆ ಕೊಡುತ್ತೇನೆ’’- ಹೀಗೆ ಹೇಳಿದಾಗ ಆ ಭಗವಂತನು ಮಜ್ಜಿಗೆಗೆ ಬದಲು ನೃತ್ಯ ಮಾಡಲು, ಕೊಳಲನೂದಲು ಸಿದ್ಧನಾಗುತ್ತಾನೆ. ಇಂಥ ಉನ್ನತ ಮಟ್ಟವು ಕೇವಲ ಈ ಮಾನವ ಶರೀರದಿಂದ ಮಾತ್ರವೇ ಸಿಗಬಲ್ಲದು. ಇಂತಹ ಶರೀರ ಪಡೆದುಕೊಂಡು ನಾವು ನರಕದ ಸಿದ್ಧತೆ, ಮಹಾ ದುಃಖದ ಸಿದ್ಧತೆ ಮಾಡಿಕೊಳ್ಳುತ್ತೇವೆ. ಇದು ಎಷ್ಟು ದೊಡ್ಡ ತಪ್ಪು! ಇಂತಹ ಮಾನವ ಶರೀರ ದೊರಕಿರುವಾಗ ನಾವು ಅತ್ಯಂತ ದೊಡ್ಡ ಲಾಭ ಪಡೆದುಕೊಳ್ಳಬೇಕು.</p>
<p class="Text">ವೃಂದಾವನಕ್ಕೆ ಬಂದರೆ ಭಗವಂತನ ದರ್ಶನಮಾಡಿ, ಯಮುನೆಯಲ್ಲಿ ಸ್ನಾನ ಮಾಡಿ. ಅಲ್ಲಿ ವಾಸಿಸುವ ಜನರನ್ನು ಹೆಚ್ಚು ಲಾಭದ ಮಾತು ಯಾವುದೆಂದು ಕೇಳಿರಿ. ಹೆಚ್ಚು ಪುಣ್ಯದಾಯಕ, ಉದ್ಧಾರ ಮಾಡುವ ವಸ್ತು ಯಾವುದೆಂದು ಕೇಳಿರಿ. ವೃಂದಾವನಕ್ಕೆ ಬಂದರೆ ಅಲ್ಲಿಯ ಆನಂದ ಪಡೆಯಿರಿ. ವೃಂದಾನವನಕ್ಕೆ ಬಂದು ನಾಟಕ, ಸಿನಿಮಾ ನೋಡುವಿರಿ. ಅಯ್ಯಾ! ಇಲ್ಲಿಗೆ ಏಕೆ ಬಂದ್ದಿದ್ದೀರಿ? ಮುಂಬಯಿ ಕಲ್ಕತ್ತದಲ್ಲಿ ಬಹಳ ಉತ್ತಮ ಸಿನಿಮಾ ಮಂದಿರಗಳಿವೆ. ವೃಂದಾವನವಾದರೋ ಪವಿತ್ರ ತೀರ್ಥಸ್ಥಳವಾಗಿದೆ. ಇಲ್ಲಿ ಭಗವಂತನ ದರ್ಶನ ಮಾಡಿರಿ. ಕಥಾ-ಕೀರ್ತನೆ ನಡೆಯುವಂತಹ ಸ್ಥಳಕ್ಕೆ ಹೋಗಿ ವಿಶೇಷ ಲಾಭ ಪಡೆಯಿರಿ. ವೃಂದಾವನಕ್ಕೆ ಬಂದಿದ್ದೀರಲ್ಲವೆ? ಇದೇ ರೀತಿ ಮಾನವ ಶರೀರದಲ್ಲಿ ಬಂದ್ದಿದ್ದೀರಾದರೆ ವಿಶೇಷ ಲಾಭ ಪಡೆದುಕೊಳ್ಳಿ ಆದರೆ ಇಲ್ಲೂ ಸಹ, ಅದೇ ಪಶು ಪಕ್ಷಿಗಳು ಮಾಡುವಂತಹ ಕೆಲಸಗಳನ್ನೇ ಮಾಡುವಿರಿ. ಅದೇ ತಿನ್ನುವುದು, ಕುಡಿಯುವುದು, ಅದೇ ಮಕ್ಕಳು-ಮರಿಗಳನ್ನು ಹುಟ್ಟಿಸುವುದು. ಇದಾದರೋ ನಾಯಿಯಾಗಲು ಸಿದ್ಧತೆ, ಹಂದಿಯಾಗಲು, ಕತ್ತೆಯಾಗಲು, ಕಾಗೆಯಾಗಲು ಸಿದ್ಧತೆಗಳು. ಬಾಕಿ ಏನು ಉಳಿಯುತ್ತದೆ. ಈ ವಸ್ತುಗಳಿಗಾಗಿಯೇ ನೀವು ಈ ಮಾನವ ಶರೀರಕ್ಕೆ ಬಂದಿದ್ದೀರೇನು? ಮಾನವ ಶರೀರವನ್ನು ಏಕೆ ಕೆಡಿಸುತ್ತೀರಿ? ಈ ಶರೀರವನ್ನು ಏಕೆ ಪಡೆದುಕೊಂಡಿದ್ದೀರಿ? ಭಗವಂತನು ಕೃಪೆಮಾಡಿಕೊಟ್ಟಿರುವ ಈ ಶರೀರದಿಂದ ಆಗುವಂತಹ, ಬೇರೆ ಶರೀರದಲ್ಲಿ ಆಗಲಾರದಂತಹ ಲಾಭವನ್ನು ಪಡೆದುಕೊಳ್ಳಿ.</p>
<p class="Shlok">ಬಡೆ ಭಾಗ ಮಾನುಷ ತನು ಪಾವಾ । ಸುರ ದುರ್ಲಭ ಸಬ ಗ್ರಂಥನ್ಹಿ ಗಾವಾ ॥</p>
<p class="TXT-Right">(ಮಾನಸ 7-42-4)</p>
<p class="Text">ಮಾನವ ಶರೀರವು ದೇವತೆಗಳಿಗೂ ದುರ್ಲಭವೆಂದು ಗ್ರಂಥಗಳಲ್ಲಿ ಹೇಳಲಾಗಿದೆ. ಇಂತಹ ದುರ್ಲಭವಾದ ಶರೀರವನ್ನು ಪಡೆದು ಕೇವಲ ಪರಮಾತ್ಮನನ್ನು ಪಡೆದುಕೊಳ್ಳಬೇಕು. ಕೇವಲ ಪರಮಾತ್ಮ ತತ್ವದಲ್ಲಿಯೇ ನಿಜವಾದ ಹೃದಯದಿಂದ ಸಂಪೂರ್ಣವಾಗಿ ತೊಡಗಿಕೊಳ್ಳಬೇಕು. ತಮ್ಮಾ! ಇದು ಒಳ್ಳೆಯ ಅವಕಾಶ. ಮಾನವಶರೀರವು ದುರ್ಲಭವಾಗಿರುವಂತೆ ಕಲಿಯುಗವು ದುರ್ಲಭವೇ. ಕಲಿಯುಗದಲ್ಲಿ ಸಿಗುವ ಅವಕಾಶ ಬೇರೆ ಯುಗದಲ್ಲಿ ಸಿಗುವುದಿಲ್ಲ. ಇಂತಹ ಅವಕಾಶ ಕಲಿಯುಗದಲ್ಲಿ ದೊರಕಿದೆ. ಆ ಕಲಿಯುಗವನ್ನು ಪ್ರಾಪ್ತಿ ಮಾಡಿಕೊಂಡು ಭೋಗಗಳಲ್ಲಿ ತೊಡಗಿದ್ದಾರೆ ಅಥವಾ ಪಾಪಗಳಲ್ಲಿ,  ಅನ್ಯಾಯಗಳಲ್ಲಿ ತೊಡಗಿದ್ದಾರೆ. ಶಾಸ್ತ್ರದ ದೃಷ್ಟಿಯಿಂದ ನೋಡಿದರೂ ಅನ್ಯಾಯ, ನಾವೂ ವಿಚಾರದಿಂದ ನೋಡಿದರೂ ಅನ್ಯಾಯ, ಲೌಕಿಕ ದೃಷ್ಟಿಯಿಂದ ನೋಡಿದರೂ ಅನ್ಯಾಯ. ಜನರು ನೋಡಿದರೆ ನಾಚಿಕೆ ಆಗುವುದು. ಮನುಷ್ಯ ಶರೀರವನ್ನು ಪ್ರಾಪ್ತ ಮಾಡಿಕೊಂಡು ಎಂತೆಂತಹ ನೀಚ ಕೆಲಸಗಳಲ್ಲಿ ತೊಡಗಿದ್ದಾರೆ ಇದು ಎಷ್ಟು ಹಾನಿಯ ಮಾತಾಗಿದೆ! ಆದರೆ ನಾವು ಈಗ ಏನು ಮಾಡೋಣ?</p>
<p class="Text">ಇಂದಿನವರೆಗೆ ಏನಾಯಿತೋ ಅದು ಆಯಿತು. ತಪ್ಪು ಆದರೆ ಆಯಿತು. ಇಂದಿನಿಂದ ಸಮಯ ಹಾಳುಮಾಡುವುದಿಲ್ಲ, ಪಾಪ ಅಥವಾ ಅನ್ಯಾಯ ಮಾಡುವುದಿಲ್ಲವೆಂದು ದೃಢನಿಶ್ಚಯವನ್ನು ಮಾಡಿರಿ. </p>
<p class="Text">ಬಹಳ ಬೇಗ ತತ್ವದ ಪ್ರಾಪ್ತಿ ಹೇಗೆ ಆಗುವುದು? ಆ ತತ್ವದ ಬೋಧೆ ಹೇಗಾಗುವುದು? ಭಗವಂತನ ಚರಣಗಳಲ್ಲಿ ಪ್ರೇಮ ಹೇಗೆ ಆಗುವದು? ಇಂಥಹ ಆಸೆಯಲ್ಲಿ ಮಗ್ನರಾಗಿರಿ.</p>
<p class="Text"><span class="char-style-override-3">ಪ್ರಶ್ನೆ : </span>ನಮ್ಮಿಂದಲೂ ಪ್ರೇಮವಾಗಬಲ್ಲದೇ? ಈ ಶರೀರದಿಂದ ಶ್ರೇಯಸ್ಸು ಆಗಬಲ್ಲದೇ?</p>
<p class="Text"><span class="char-style-override-3">ಉತ್ತರ : </span>ಗಮನವಿಟ್ಟು ಕೇಳಿ; ಈ ಶರೀರದಿಂದಲೂ ಶ್ರೇಯಸ್ಸು ಆಗಬಲ್ಲದು. ಶ್ರೇಯಸ್ಸನ್ನು ನೀವು ಮಾಡಿಕೊಳ್ಳಬಲ್ಲಿರಿ. ಲಕ್ಷಾಧಿಪತಿಯಾಗುವುದು ನಿಮ್ಮ ಕೈಯಲ್ಲಿಲ್ಲ! ಮನೆ-ಕಟ್ಟಡ ಇರುವುದು ನಿಮ್ಮ ಕೈಯಲ್ಲಿ ಇಲ್ಲ. ಪ್ರಪಂಚದಲ್ಲಿ ಯಶಸ್ಸು, ಪ್ರತಿಷ್ಠೆ, ಮಾನ, ಆದರ, ಸತ್ಕಾರವಾಗುವುದು ನಿಮ್ಮ ಕೈಯಿನ ಮಾತಲ್ಲ. ಪರಮಾತ್ಮ ತತ್ವದ ಪ್ರಾಪ್ತಿ ಮಾಡಿಕೊಳ್ಳುವುದು ನಿಮ್ಮ ಕೈಯಲ್ಲಿದೆ ಇದರಲ್ಲಿ ಎಲ್ಲರೂ ಸ್ವತಂತ್ರರೆ. ಎಲ್ಲ ಮಾನವರು ಇದರಲ್ಲಿ ಸ್ವತಂತ್ರರಾಗಿದ್ದಾರೆ. ಯಾವುದೇ ಪರತಂತ್ರವಿಲ್ಲ. ಏಕೆಂದರೆ ಬಹಳ ದೊಡ್ಡ ಲಾಭಕ್ಕಾಗಿ ಈ ಮನುಷ್ಯ ಶರೀರವು ದೊರಕಿದೆ. ಅದನ್ನು ಪ್ರಾಪ್ತಿ ಮಾಡಿಕೊಳ್ಳುವುದು ಮುಖ್ಯ ಕೆಲಸವಾಗಿದೆ. ಇದಕ್ಕೆ ಮನುಷ್ಯರು ಗಮನವನ್ನೇ ಕೊಡುವುದಿಲ್ಲ.</p>
<p class="Text">ಭಗವಂತನು ವಿಶೇಷ ಕೃಪೆಮಾಡಿ ನಮಗೆ ಮಾನವ ಶರೀರ ಕೊಡುತ್ತಾನೆ. ಇದರ ಅರ್ಥವೇನಾಯಿತು? ಭಗವಂತನು ಈ ಜೀವಕ್ಕೆ ಮಾನವ ಶರೀರ ಕೊಡುವುದು. ಇವನ ದುಃಖ ಅಳಿಯಲಿ, ನನ್ನ ಪ್ರಾಪ್ತಿಯಾಗಲಿ, ಇವನಿಗೆ ಶ್ರೇಯಸ್ಸಾಗಲಿ ಎಂಬ ವಿಶ್ವಾಸವಿಟ್ಟು ಕೊಡುತ್ತಾನೆ. ಈ ಭಾವನೆಯಿಂದ ವಿಶೇಷ ಕೃಪೆ ಮಾಡಿ ಮಾನವ ಶರೀರ ಕೊಡುತ್ತಾನೆ. ನನ್ನನ್ನು ಪ್ರಾಪ್ತಿಮಾಡಿಕೊಳ್ಳಲಿ ಎಂಬ ಭಾವನೆ ಭಗವಂತನದ್ದಾಗಿದ್ದರೆ ನಾವೂ ಸಹ ಸ್ವಲ್ಪ ಈ ಕಡೆ ಗಮನ ಹರಿಸಿದರೆ, ಭಗವಂತನ ಸಂಕಲ್ಪ ಸತ್ಯ ಆಗಿಯೇ ಅಗುತ್ತದೆ. ಆದರೆ ಮನುಷ್ಯನು ಗಮನ ಕೊಡುವುದಿಲ್ಲ. ಭಗವಂತನು ಕೃಪೆಮಾಡಿ ಮಾನವ ಶರೀರ ಕೊಟ್ಟಿದ್ದಾನೆ ಅಂದರೆ ಪರಮಾತ್ಮನ ಪ್ರಾಪ್ತಿ ಆಗಬಲ್ಲುದು, ಭಗವಂತನು ವಿಶ್ವಾಸವಿಟ್ಟಿದ್ದಾನೆ ಎಂಬುದೇ ಇದರ ಅರ್ಥವಾಗಿದೆ. ಜೀವನು ಇಲ್ಲಿಗೆ ಬಂದು ಭಗವಂತನ ಪ್ರಾಪ್ತಿ ಮಾಡಿಕೊಳ್ಳದಿದ್ದರೆ ಭಗವಂತನೊಂದಿಗೆ ವಿಶ್ವಾಸಘಾತ ಮಾಡುತ್ತಾನೆ. ಇಲ್ಲಿಗೆ ಬಂದು ಪಾಪ, ಸುಳ್ಳು, ಕಪಟ ಮಾಡಿದರೆ ನಮಗೆ ಬಹಳ ದೊಡ್ಡ ನಷ್ಟವಾಗುತ್ತದೆ.</p>
<p class="Text">ಇಂದಿನಿಂದ ನಾನು ಯಾವುದೇ ಪಾಪ ಮಾಡುವುದಿಲ್ಲ, ಅನ್ಯಾಯ ಮಾಡುವುದಿಲ್ಲ ಮತ್ತು ಭಗವಂತನ ಪ್ರಾಪ್ತಿ ಮಾಡಿಕೊಳ್ಳುತ್ತೇನೆ ಎಂದು ನಿಶ್ಚಯಮಾಡಿರಿ. ವ್ಯಾಪಾರಿ ವ್ಯಾಪಾರವನ್ನು ಹುಡುಕುವಂತೆ, ಪರಮಾತ್ಮನ ಪ್ರಾಪ್ತಿಯ ಹುಡುಕಾಟದಲ್ಲಿ ತೊಡಗಬೇಕು. ನಿಮಗೆ ಯಾರಾದರೂ ಸಂತ, ಮಹಾತ್ಮರು ದೊರಕಿದರೆ, ಯಾರೇ ಭಗವತ್ಪ್ರಾಪ್ತ ಪುರುಷ ದೊರೆಕಿದರೆ, ಭಗವಂತನು ಹೇಗೆ ದೊರಕುತ್ತಾನೆ? ಭಗವಂತನ ಚರಣಗಳಲ್ಲಿ ಪ್ರೇಮ ಹೇಗೆ ಆಗಬಲ್ಲದು? ಜೀವನ್ಮುಕ್ತಿ ಹೇಗೆ ಆಗಬಲ್ಲದು? ಎಂದು ಅವರನ್ನು ಕೇಳಿರಿ.</p>
<p class="ChapterEnd para-style-override-2">ನಾರಾಯಣ! ನಾರಾಯಣ! ನಾರಾಯಣ!<span class="char-style-override-5"></span></p>


<p class="Page-Break"> </p>
<p class="Chapter-Heading" id="toc_marker-4">2. ಸತ್ಸಂಗದ ಮಹಿಮೆ</p>
<p class="Shlok">ಪ್ರಥಮ ಭಗತಿ ಸಂತನ್ಹ ಕರ ಸಂಗಾ ॥</p>
<p class="TXT-Right">(ಮಾನಸ 3-34-4)</p>
<p class="Text">ಸಂತ ಮಹಾತ್ಮರ ಸಂಗ ದೊರಕುವುದು ಮೊದಲನೆಯ ಭಕ್ತಿಯಾಗಿದೆ.</p>
<p class="Shlok">ಭಕ್ತಿ ಸುತಂತ್ರ ಸಕಲ ಸುಖ ಖಾನೀ । ಬಿನು ಸತಸಂಗ ನ ಪಾವಹಿ<span class="char-style-override-6">ಂ</span> ಪ್ರಾನೀ ॥</p>
<p class="TXT-Right">(ಮಾನಸ -7-44-3)</p>
<p class="Text">ಭಕ್ತಿಯು ಸ್ವತಂತ್ರವಾಗಿದೆ, ಸಂಪೂರ್ಣ ಸುಖಗಳ ಗಣಿಯಾಗಿದೆ.</p>
<p class="Shlok">ಸತಸಂಗತ ಮುದ ಮಂಗಲ ಮೂಲಾ । ಸೋಯಿ ಫಲ ಸಿಧಿ ಸಬ ಸಾಧನ ಫೂಲಾ ॥</p>
<p class="TXT-Right">(ಮಾನಸ 1-2-4)</p>
<p class="Text">ಸಮಸ್ತ ಮಂಗಳಗಳ ಮೂಲ ಸತ್ಸಂಗತಿಯಾಗಿದೆ. ವೃಕ್ಷದಲ್ಲಿ ಮೊದಲಿಗೆ ಬೇರು ಇರುತ್ತದೆ ಮತ್ತು ಅಂತಿಮ ಗುರಿ ಫಲವಾಗಿರುತ್ತದೆ. ಸತ್ಸಂಗತಿ ಮೂಲ(ಬೇರು)ವೂ ಆಗಿದೆ ಮತ್ತು ಫಲವೂ ಆಗಿದೆ. ಅನ್ಯ ಸಾಧನೆಗಳೆಲ್ಲವೂ ಹೂವು ಎಲೆಗಳಾಗಿವೆ. ಅವು ಬೇರು ಮತ್ತು ಫಲದ ಮಧ್ಯದಲ್ಲಿ ಇರುವಂತಹ ವಸ್ತುಗಳಾಗಿವೆ. ಸತ್ಸಂಗತಿಯಲ್ಲಿಯೇ ಎಲ್ಲಾ ಸಾಧನಗಳು ಬರುತ್ತವೆ. ಆದ್ದರಿಂದ ಸತ್ಸಂಗದ ಮಹತ್ವ ಬಹಳ ಶ್ರೇಷ್ಠವಾಗಿದೆ. ಸುಂದರದಾಸ ಮಹಾರಾಜರು ಹೇಳುತ್ತಾರೆ -</p>
<p class="Shlok">ಸಂತ ಸಮಾಗಮ ಕರಿಯೇ ಭಾಯೀ । ಯಾಮೆ<span class="char-style-override-6">ಂ</span> ಬೈಠೋ ಸಬ ಮಿಲ ಆಯೀ ॥</p>
<p class="Text">ಸಂತರ ಸಮಾಗಮ ಮಾಡಬೇಕು ಇದು ನೌಕೆಯಂತೆ ಇದೆ. ಇದರಲ್ಲಿ ಕುಳಿತುಕೊಂಡು ಸಂಸಾರವನ್ನು ದಾಟಿಬಿಡುತ್ತೇವೆ. ಸತ್ಸಂಗ ಚಂದನದಂತೆ ನಮ್ಮನ್ನು ಪವಿತ್ರ ಮಾಡುತ್ತದೆ ಮತ್ತು ಪರುಶುಮಣಿ ರೂಪದ ಸತ್ಸಂಗದಿಂದ ಚಿನ್ನದಂತೆ ಆಗಬಹುದು. ಸತ್ಸಂಗವು ಇಂತಹ ಮಹತ್ವದ್ದಾಗಿದೆ. ಮುಂದೆ ಸುಂದರದಾಸ ಮಹಾರಾಜರು ಪುನಃ ಹೇಳುತ್ತಾರೆ -</p>
<p class="Shlok">ಜೌರ ಉಪಾಯ ನಹಿ ತಿರನೆ ಕಾ ಸುಂದರ ಕಾಢಹಿ ರಾಮ ದುಹಾಯೀ ।</p>
<p class="Text">ಶ್ರೇಯಸ್ಸಿಗೆ ಬೇರೆ ಉಪಾಯವಿಲ್ಲವೆಂದು ರಾಮನ ಮೇಲೆ ಆಣೆಯಿಡುತ್ತಾರೆ. ಇದು ಸರಿಯಾದ ಉಪಾಯವಾಗಿದೆ. ಆದ್ದರಿಂದ ಸತ್ಸಂಗದಲ್ಲಿ ಹೋಗಿ ಕುಳಿತರೆ ಸಂಸಾರದ ಬಿಡುಗಡೆಯಾಗುವುದು. ಸತ್ತಿನ ಸಂಗ ಮಾಡಿರಿ. ಎಲ್ಲೇ ಭಗವಂತನ ಚರ್ಚೆಯಾಗಲಿ, ಸತ್-ಚರ್ಚೆಯಾಗಲಿ, ಸತ್ಕರ್ಮವಾಗಲಿ, ಸತ್-ಚಿಂತನೆಯಾಗಲಿ ಮತ್ತು ಸತ್ಸಂಗವಿದ್ದರೆ ಭಗವಂತನೊಂದಿಗೆ ಸಂಬಂಧವಾಗುವುದು. ಇಷ್ಟು ಸಾಕು, ಇದರಿಂದ ಜೀವವು ಮುಕ್ತನಾಗುವುದು.</p>
<p class="Text">ಜೀವಿಗೆ ಎಷ್ಟು ದುಃಖಗಳು ಬರುತ್ತವೋ ಎಲ್ಲವೂ ಅಸತ್ತಿನ ಸಂಗದಿಂದಲೇ ಬರುತ್ತವೆ ಮತ್ತು ಅವಿನಾಶಿಯ ಸಂಗ ಮಾಡುತ್ತಲೇ ಜೀವಿಯು ಸ್ವತಃ ಮುಕ್ತನಾಗುತ್ತಾನೆ. ಏಕೆಂದರೆ ಅವನು ಭಗವಂತನ ಅಂಶನಾಗಿದ್ದಾನೆ.</p>
<p class="Shlok">ಈಶ್ವರ ಅಂಸ ಜೀವ ಅಬಿನಾಸಿ । ಚೇತನ ಅಮಲ ಸಹಜ ಸುಖರಾಸೀ ॥</p>
<p class="TXT-Right">(ಮಾನಸ 7-116-1)</p>
<p class="Text">ಆದಕಾರಣ ಸತ್ಸಂಗದಿಂದ, ಭಗವಂತನಲ್ಲಿ ಪ್ರೇಮವಾಗುವುದರಿಂದ ನಮಗೆ ಸತ್ ಪ್ರಾಪ್ತವಾಗುತ್ತದೆ. ಸತ್ಸಂಗ ದೊರಕಿದರೆ, ಪರಮಾತ್ಮನ ಸಂಗ ದೊರಕಿದರೆ ಜೀವಿಯ ಉದ್ಧಾರವಾಗುತ್ತದೆ. ಸತ್ಸಂಗದಿಂದಲೇ ಭಗವಂತನೊಂದಿಗೆ ಸಂಬಂಧವಾಗುವುದು. ಭಗವಂತನೊಂದಿಗೆ ಯಾವ ಸಂಗವಿದೆಯೋ, ಅದು ಸತ್ಸಂಗವಾಗಿದೆ. ಅಸತ್ತಿನ ತ್ಯಾಗದಿಂದ ನಿಜವಾದ ಸಂಗವಾಗಿದೆ. ಅಸತ್ತಿನ ಮೂಲಕವೂ ಸತ್ಸಂಗದಲ್ಲಿ ಸಹಾಯವಾಗುತ್ತದೆ. ಸತ್-ಚರ್ಚೆಯು ವಾಣಿಯಿಲ್ಲದೆ ಹೇಗೆ ಮಾಡೋಣ? ಆದರೆ ಸತ್ಸಂಗದಲ್ಲಿ ಬೇರೆಯವರಿಲ್ಲದಿದ್ದರೆ, ನೀವು ನಿಮ್ಮಲ್ಲೇ ತಲ್ಲೀನರಾಗಿರಿ. ಸತ್ಸಂಗ, ಸತ್-ಚಿಂತನೆ, ಸತ್ಕರ್ಮ, ಸತ್-ಚರ್ಚೆ ಮತ್ತು ಸದ್ಗ್ರಂಥಗಳ ಅವಲೋಕನ ಇವೆಲ್ಲವುಗಳ ಉದ್ದೇಶ ಸತ್ಸಂಗವಾಗಿದೆ. ಸತ್ತಿನ ಪ್ರಾಪ್ತಿಗೋಸ್ಕರ ಅಸತ್ತನ್ನು ದೂರಮಾಡಿದರೆ ಸತ್ಸಂಗದ ಉದ್ದೇಶ ಪೂರ್ತಿಯಾಗುತ್ತದೆ.</p>
<p class="Text">ಅಸತ್ತಿನಿಂದ ವಿಮುಖರಾದ ನಂತರ ಸತ್<span class="char-style-override-7"> </span>ನ ಸಂಗವಾಗುತ್ತದೆ. ರಾಗ, ದ್ವೇಷ, ಅಸೂಯೆ ಮುಂತಾದ ಅಂತರಂಗದಲ್ಲಿ ಸೇರಿರುವ ಕೊಳೆಗಳು ಸತ್ಸಂಗವಾಗಲು ಬಿಡುವುದಿಲ್ಲ. ಮನುಷ್ಯನು ಇಚ್ಚಿಸಿದರೆ ಇವುಗಳನ್ನು ತ್ಯಾಗಮಾಡಬಲ್ಲನು ಎಂದು ತಿಳಿಯುತ್ತದೆ; ಆದರೂ ಸಹ ಇದು ಕಠಿಣವೆನ್ನಿಸಿಕೊಳ್ಳುವುದು. ಅದು ಎಲ್ಲಿವರೆಗೆ? ನಿಶ್ಚಿತವಾಗಿ ವಿಚಾರ ಆಗುವವರೆಗೆ ಕಠಿಣವೆನಿಸುತ್ತದೆ. ವಿಚಾರ ಗಟ್ಟಿಯಾದಾಗ ಈ ಕಠಿಣತೆ ಇರುವುದಿಲ್ಲ. ಏನೇ ಆಗಲಿ ನಾವಂತೂ ಈ ದಾರಿಯಲ್ಲೇ ನಡೆಯಬೇಕಿದೆ ಎಂಬ ವಿಚಾರ ನಿಶ್ಚಿತವಾದರೆ ಮತ್ತೆ ದಾರಿಯು ಸುಗಮವಾಗುತ್ತದೆ.</p>
<p class="Text">ಮನಸ್ಸಿನಲ್ಲಿ ಅಸೂಯೆ, ರಾಗ, ದ್ವೇಷ ಮುಂತಾದ ದೋಷಗಳು ತುಂಬಿಕೊಂಡಿವೆ. ಬಹಳ ಜನ ಸೋದರ-ಸೋದರಿಯರಿಗೆ ಈ ಮಾತು ತಿಳಿಯುವುದೇ ಇಲ್ಲ ಮತ್ತು ತಿಳಿದಿರುವವರು ಈ ದಿಕ್ಕಿನಲ್ಲಿ ಗಮನ ಕೊಡುವುದಿಲ್ಲ. ಕೆಲವರು ಗಮನಿಸಿ - ಬಿಡಲೂ ಇಚ್ಛಿಸುತ್ತಾರೆ. ಆದರೆ ಇದರಲ್ಲಿ ಸುಖ ಪಡೆಯುತ್ತಾರೆ. ಈ ಕಾರಣದಿಂದ ರಾಗ, ದ್ವೇಷ, ಅಸೂಯೆ ಮುಂತಾದವುಗಳು ದೂರವಾಗುವುದಿಲ್ಲ ಏಕೆಂದರೆ ಅಲ್ಲಿ ಅಸತ್ತಿನ ಸಂಗವಿರುತ್ತದೆ.</p>
<p class="Text">ಸತ್ಸಂಗ ದೊರಕಿದರೆ ಮಾನವನು ಸಂಸಾರದಿಂದ ಬಿಡುಗಡೆ ಹೊಂದುವನು. ಸತ್ತಿನಸಂಗ ಆದಲ್ಲಿ ಅವನು ಮುಕ್ತನಾಗುವನು. ಕಾರಣವೇನು? ಪರಮಾತ್ಮ ಸತ್ ಆಗಿದ್ದಾನೆ. ಮಧ್ಯದಲ್ಲಿ ಎಷ್ಟು ಅಸತ್ತಿನ ಸಂಬಂಧ ಒಪ್ಪಿಕೊಂಡಿರುವನೋ, ಅದೇ ಬಾಧೆಯಾಗಿದೆ.</p>
<p class="Text">ಕಲ್ಪವೃಕ್ಷದ ಕೆಳಗೆ ಹೋಗುವುದರಿಂದ ಎಲ್ಲಾ ಕೆಲಸಗಳೂ ಸಿದ್ದಿಸುತ್ತವೆ, ಹಾಗೆಯೇ ಸತ್ಸಂಗ ಮಾಡುವುದರಿಂದ ಎಲ್ಲಾ ಕೆಲಸಗಳೂ ಸಿದ್ಧಿಸುತ್ತವೆ. ಧರ್ಮ, ಅರ್ಥ, ಕಾಮ, ಮೋಕ್ಷ ನಾಲ್ಕೂ ಪುರುಷಾರ್ಥಗಳು ಸಿದ್ಧಿಸುತ್ತವೆ. ಹಾಗಾದರೆ ಸತ್ಸಂಗದಿಂದ ಧನ ಸಿಗುವುದೇನು? ಸತ್ಸಂಗದಿಂದ ದೊಡ್ಡ ವಿಲಕ್ಷಣವಾದ ಧನ ಸಿಗುವುದೆಂದು ಮಹಾತ್ಮರು ಹೇಳುತ್ತಾರೆ. ರೂಪಾಯಿಗಳು ಸಿಗುವುದರಿಂದ ತೃಷ್ಣೆಯು ಜಾಗ್ರತವಾಗುತ್ತದೆ. ಸತ್ಸಂಗ ಮಾಡುವುದರಿಂದ ತೃಷ್ಣೆ ನಾಶವಾಗುತ್ತದೆ. ಹಣದ ಅವಶ್ಯಕತೆಯೇ ಇರುವುದಿಲ್ಲ.</p>
<p class="Shlok">ಗಂಗಾ ಪಾಪಂ ಶಶೀ ತಾಪಂ ದೈನ್ಯಂ ಕಲ್ಪತರುರ್ಹರೇತ್ । </p>
<p class="Shlok">ಪಾಪಂ ತಾಪಂ ತಥಾ ದೈನಂ ಸದ್ಯಃ ಸಾಧು ಸಮಾಗಮಃ ॥</p>
<p class="Text">ಗಂಗೆಯಲ್ಲಿ ಸ್ನಾನ ಮಾಡುವುದರಿಂದ ಪಾಪಗಳು ದೂರವಾಗುತ್ತವೆ; ಪೂರ್ಣಿಮೆಯ ದಿವಸ ಚಂದ್ರ ಪೂರ್ಣ ಉದಯಿಸುತ್ತಾನೆ. ಆ ದಿನ ಉಷ್ಣತೆ ಶಾಂತವಾಗುತ್ತದೆ. ಕಲ್ಪವೃಕ್ಷದ ಕೆಳಗೆ ಕುಳಿತುಕೊಳ್ಳುವುದರಿಂದ ದರಿದ್ರತೆ ದೂರವಾಗುತ್ತದೆ. ಆದರೆ ಸತ್ಸಂಗದಿಂದ ಈ ಮೂರೂ ನೆರವೇರುತ್ತವೆ. ಪಾಪಗಳು ನಷ್ಟವಾಗುತ್ತವೆ, ಅಂತರಂಗದ ತಾಪ ಶಾಂತವಾಗುತ್ತದೆ ಮತ್ತು ಸಂಸಾರದ ದರಿದ್ರತೆ ದೂರವಾಗುತ್ತದೆ.</p>
<p class="Text">ಸತ್ಸಂಗದಿಂದ ಹೃದಯದ ಬಯಕೆಗಳೂ ನಾಶವಾಗುತ್ತವೆ. ಈ ಮಾತು ನಿಶ್ಚಿತವಾಗಿ ಸತ್ಯವಾಗಿದೆ. ಸತ್ಸಂಗ ಮಾಡುವಂತಹ ಅನೇಕ ಸೋದರ ಸೋದರಿಯರು ಈ ಮಾತನ್ನು ತಿಳಿದಿದ್ದಾರೆ. ಖಂಡಿತ ಸರಿಯಾದ ಮಾತಾಗಿದೆ. ಸತ್ಸಂಗದಿಂದ ಹೃದಯದ ಉರಿ ದೂರವಾಗುತ್ತದೆ.</p>
<p class="Text">ಹೀಗೆ ಆಗಲಿ, ಹಾಗೇ ಆಗಲಿ ಎಂದು ಮನುಷ್ಯ ಬಯಸಿದರೆ ಹೀಗೆ ಮಾತು ಬರುತ್ತದೆ ಏನೆಂದರೆ-</p>
<p class="Shlok">ಯದ್ಭಾವಿ ನ ತದ್ಭಾವಿ ಭಾವಿ ಚೆನ್ನ ತದನ್ಯಥಾ ।</p>
<p class="Shlok">ಇತಿ ಚಿಂತಾವಿಷಘ್ನೋಽಯಮಗದಃ ಕಿಂ ನ ಪೀಯತೆ ॥</p>
<p class="Text">ಏನು ಆಗಬಾರದೋ, ಅದು ಆಗುವುದಿಲ್ಲ ಮತ್ತು ಏನು ಆಗಬೇಕೋ ಅದು ನಿಲ್ಲುವುದಿಲ್ಲ, ಅದು ಆಗಿಯೇ ತೀರುವುದು. ಹಾಗಾದರೆ ಇದು ಆಗಬೇಕು, ಇದು ಆಗಬಾರದು ಎಂಬ ಆಗ್ರಹವೇಕೆ? ಸರಿ ಹೇಗಾದರೆ-ಹಾಗೆ ಒಪ್ಪಿಕೊಳ್ಳಿರಿ. ಸತ್ಸಂಗವೂ ಒಂದು ಕಲೆ ಆಗಿದೆ. ಸತ್ಸಂಗದಲ್ಲಿ ದುಃಖದಿಂದ ಪಾರಾಗುವ ಕಲೆ ದೊರಕುವುದು. ಸಮುದ್ರದಲ್ಲಿ ಮುಳುಗುವವನಿಗೆ ಈಜುವ ಕಲೆ ಕರಗತವಾದಂತೆ, ಸತ್ಸಂಗದಲ್ಲಿ ಯುಕ್ತಿ ದೊರಕಿದರೆ ಜೀವಿಯ ಉದ್ಧಾರವಾಗುವುದು.</p>
<p class="Text">ಸತ್ಸಂಗದಲ್ಲಿ ಉತ್ತಮ ವಿಚಾರಗಳು ದೊರಕುತ್ತವೆ. ಜ್ಞಾನಮಾರ್ಗದಲ್ಲಿ ಹೀಗೆ ಹೇಳಲಾಗಿದೆ -</p>
<p class="Shlok">ಧನ ಕಿಸ ಲಿಯೆ ಹೈ ಚಾಹತಾ, ತೂ ಆಪ ಮಾಲಾಮಾಲ ಹೈ ।</p>
<p class="Shlok">ಸಿಕ್ಕೆ ಸಭೀ ಜಿಸಸೆ ಬನೆ, ತೂ ವಹ ಮಹಾ ಟಂಕಸಾಲ ಹೈ ॥</p>
<p class="Text">ಆ ಧನದ (ಪರಮಾತ್ಮನ) ಮುಂದೆ ನೀನು ಈ ಧನವನ್ನು ಬಯಸುವೆ ಏಕೆ? ಹಣವು ಹಣವೇ ಆಗಿದೆ. ಪರಮಾತ್ಮ-ಪರಮಾತ್ಮನೇ ಆಗಿದ್ದಾನೆ; ತುಂಬಿ ತುಳುಕುವಂತೆ ಭರ್ತಿಯಾಗಿದ್ದಾನೆ. ಆ ಧನದಿಂದ ಧನ್ಯರಾಗಿರಿ, ಪರಮಾತ್ಮನ, ಸತ್ತಿನ ದರ್ಶನವನ್ನು ಸತ್ಸಂಗವು ಮಾಡಿಸುತ್ತದೆ.</p>
<p class="Text">ಸತ್ಸಂಗದಲ್ಲಿ ಭಗವಂತನ ಮಾತಿನ ವ್ಯಾಪಾರವೊಂದೇ ನಡೆಯುತ್ತದೆ. ಅವನ ಬಗ್ಗೆ ಹೇಳುವುದು, ಕೇಳುವುದು, ತಿಳಿಯುವುದು, ವಿಚಾರ ಮಾಡುವುದು, ಚಿಂತನೆ ಮಾಡುವುದು. ಪರಮಾತ್ಮನು ಯಾರ ಮೇಲೆ ಕೃಪೆ ಮಾಡುವನೋ ಅವನಿಗೆ ಸತ್ಸಂಗ ಕೊಡುತ್ತಾನೆ. ಸತ್ಸಂಗ ದೊರಕಿದರೆ ಭಗವಂತನ ಖಜಾನೆಯ ಉತ್ತಮ ವಸ್ತು ಸಿಕ್ಕಿತು ಎಂದು ತಿಳಿಯಿರಿ. ಭಗವಂತನಿಗೆ ಪ್ರಿಯರಾದವರು, ಭಗವಂತನ ಅಂತರಂಗದಲ್ಲಿರುತ್ತಾರೆ. ಇದು ಹೃದಯದ ಧನವಾಗದೆ. ತಂದೆ-ತಾಯಿಗಳು ಯಾವ ಬಾಲಕನ ಮೇಲೆ ಹೆಚ್ಚು ಪ್ರೀತಿಯನ್ನಿಟ್ಟಿರುತ್ತಾರೋ, ಅವರು ನೋಡು ಮಗು! ಇದು ಧನವಾಗದೆ ಎಂದು ತಮ್ಮ ಸಂಪತ್ತಿನ ಬಗ್ಗೆ ಹೇಳಿಕೊಡುತ್ತಾರೆ. ಹಾಗೆಯೇ ಭಗವಂತನು ಬಹಳ ಕೃಪೆ ಮಾಡಿದರೆ ತನ್ನ ತಿಜೋರಿಯ ವಸ್ತು (ಸಂಪತ್ತು)ವನ್ನು ಸಂತ-ಮಹಾತ್ಮರಿಗೆ ಕೊಡುತ್ತಾನೆ-ತೆಗೆದುಕೋ ಮಗು, ಈ ಧನ ನಮ್ಮ ಬಳಿ ಇದೆ.</p>
<p class="Text">ಸತ್ಸಂಗ ದೊರಕಿದರೆ ನಮ್ಮನ್ನು ಉದ್ಧಾರ ಮಾಡುವ ಮನಸ್ಸು ಭಗವಂತನಲ್ಲಿ ವಿಶೇಷವಾಗಿ ಉಂಟಾಗಿದೆ ಎಂದು ತಿಳಿಯಬೇಕು; ಇಲ್ಲದಿದ್ದರೆ ನಮಗೆ ಸತ್ಸಂಗವನ್ನು ಏಕೆ ಕೊಟ್ಟ? ನಾವು ಹಾಗೆಯೇ ಹುಟ್ಟುತ್ತಾ-ಸಾಯುತ್ತಾ ಇರುತ್ತಿದ್ದೆವು, ಈ ಅಡ್ಡಿ ಏಕೆ ಮಾಡಿದ? ಇದನ್ನು ಶ್ರೇಯಸ್ಸು ಮಾಡುವುದಕ್ಕಾಗಿ ಮಾಡಿದ್ದಾನೆ. ಸತ್ಸಂಗ ಸಿಕ್ಕಿದವರು ಭಗವಂತನು ಅವರಿಗೆ ಬಾ ಎಂದು ನಿಮಂತ್ರಣ ಕೊಟ್ಟಿದ್ದಾನೆಂದು ತಿಳಿಯಬೇಕು, ತಾವು ಪ್ರೇಮದಿಂದ ಸತ್ಸಂಗ ಮಾಡಿರಿ, ಭಜನೆ-ಸ್ಮರಣೆ ಮಾಡಿರಿ, ಜಪ ಮಾಡಿರಿ. ಸತ್ಸಂಗ ಮಾಡುವುದರಲ್ಲಿ ಎಲ್ಲರೂ ಸ್ವತಂತ್ರರಾಗಿದ್ದಾರೆ. ಸತ್ ಪರಮಾತ್ಮ ಎಲ್ಲಾ ಸ್ಥಳದಲ್ಲೂ ಪ್ರತ್ಯಕ್ಷವಾಗಿ ಇದ್ದಾನೆ. ಆ ಪರಮಾತ್ಮ ನನ್ನವನು ಮತ್ತು ನಾನು ಅವನಿಗೆ ಸೇರಿದವನು-ಹೀಗೆ ತಿಳಿದು ಸತ್ಸಂಗ ಮಾಡಿದರೆ ಅವನು ಉದ್ದಾರವಾಗುವನು.</p>
<p class="Text">ಸತ್ಸಂಗವು ದೇವಲೋಕದ ಕಲ್ಪವೃಕ್ಷವಾಗಿದೆ. ಸತ್ಸಂಗವು ಅನಂತ ಜನ್ಮಗಳ ಪಾಪಗಳನ್ನು ಸರ್ವನಾಶ ಮಾಡುತ್ತದೆ. ಸತ್ಯದೆಡೆಗೆ ನಡೆಯುವಾಗ ಅಲ್ಲಿ ಅಸತ್ತಿನ ನಾಶವಾಗುತ್ತದೆ. ಬಡಪಾಯಿ ಅಸತ್ತಿನ ನಾಶವೇ ಆಗುತ್ತದೆ. ಜೀವಂತ ಇರುವುದೇ ಇಲ್ಲ. ಅಸತ್ತನ್ನು ಹಿಡಿದವನು ಸತ್ ಕಡೆಗೆ ನಡೆದರೆ ಅಸತ್ ನಾಶವೇ ಆಗುತ್ತದೆ. ಸತ್ಸಂಗವು ಅಜ್ಞಾರೂಪದ ಅಂಧಕಾರವನ್ನು ದೂರಮಾಡಿಸುತ್ತದೆ. ದೊಡ್ಡ ಪರಮಾನಂದದ ಪದವಿಯನ್ನು ಕೊಡಿಸುತ್ತದೆ. ಇದು ಪರಮಾನಂದದ ಪದವಿಯನ್ನೂ ದೊರಕಿಸುತ್ತದೆ. ಇದು ಎಂತಹ ಅಮೂಲ್ಯವಾದ ಮಾತಾಗಿದೆ! ಸತ್ಸಂಗವು ಏನು ತಾನೇ ಮಾಡುವುದಿಲ್ಲ? ಸತ್ಸಂಗವು ಎಲ್ಲವನ್ನೂ ಮಾಡುತ್ತದೆ. <span class="char-style-override-3">‘‘ಪ್ರಸೂತೇ ಸದ್ಭುದ್ಧಿಮ್’’</span> ಸತ್ಸಂಗ ಶ್ರೇಷ್ಠ ಬುದ್ಧಿಯನ್ನು ಹುಟ್ಟಿಸುತ್ತದೆ. ಬುದ್ಧಿಯು ಶುದ್ಧವಾಗುತ್ತದೆ.</p>
<p class="Text">ಗೋಸ್ವಾಮಿ ಮಹಾರಾಜರು ಬರೆಯುತ್ತಾರೆ —</p>
<p class="Shlok">ಮಜ್ಜನ ಫಲ ಪೇಖೀ ಅ ತತಕಾಲಾ । ಕಾಕ ಹೋಹಿ ಪಿಕ ಬಕಉ ಮರಾಲಾ ॥</p>
<p class="TXT-Right">(ಮಾನಸ 1-2-1)</p>
<p class="Text">ಸಾಧು-ಸಮಾಜ ರೂಪದ ಪ್ರಯಾಗದಲ್ಲಿ ಮುಳುಗು ಹಾಕುವುದರಿಂದ ತತ್ಕಾಲದಲ್ಲಿ ಫಲ ದೊರಕುತ್ತದೆ. ಕಾಗೆಯು ಕೋಗಿಲೆಯಾಗುತ್ತದೆ, ಬಕಪಕ್ಷಿಯು ಹಂಸವಾಗುತ್ತದೆ. ಅರ್ಥಾತ್ ಸತ್ಸಂಗ ಮಾಡುವುದರಿಂದ ಬಣ್ಣ ಬದಲಾಗುವುದಿಲ್ಲ, ರೀತಿ ಬದಲಾಗುತ್ತದೆ. ಕಾಗೆಯಂತಿರುವ ಧ್ವನಿ ಕೋಗಿಲೆಯಂತಾಗುತ್ತದೆ. ಬಕಪಕ್ಷಿಯು ಹಂಸದಂತೆ ನೀರು ಹಾಲಿನ ವಿವೇಕ ಪಡೆಯುತ್ತದೆ. ಸತ್ಸಂಗದಿಂದ ಆಚರಣೆ ಮತ್ತು ವಿವೇಕ ತತ್ಕಾಲ ಬದಲಾಗುತ್ತದೆ. ಸತ್ಸಂಗ ದೊರಕಿದರೆ ಇವುಗಳು ಬದಲಾಗುತ್ತವೆ, ಬದಲಾಗದಿದ್ದರೆ ಸತ್ಸಂಗ ದೊರಕಿಲ್ಲ ಅಥವಾ ಸತ್ಸಂಗದಲ್ಲಿ ನೀವು ಹೋಗಲೇ ಇಲ್ಲ ಎರಡೂ ಸೇರುವುದರಿಂದಲೇ ಕಾರ್ಯವಾಗುತ್ತದೆ. ಪರುಶುಕಲ್ಲು ಕಬ್ಬಿಣವನ್ನು ಚಿನ್ನಮಾಡುವಂತೆ ಒಂದು ವೇಳೆ ಸತ್ಸಂಗವು ದೊರಕಿದರೆ ಜೀವಿಯ ಉದ್ಧಾರವಾಗುತ್ತದೆ. ಆದರೆ ಮಧ್ಯದಲ್ಲಿ ಅಡ್ಡಿ ಮಾಡಿದರೆ ಏನೂ ಆಗುವುದಿಲ್ಲ.</p>
<p class="Text">ಭಗವಂತನ ಬಗ್ಗೆ ಅಥವಾ ಸಂತ - ಮಹಾತ್ಮರುಗಳ ಬಗ್ಗೆ ನಿಷ್ಕಾಮಭಾವದಿಂದ ಪ್ರೇಮ ಮಾಡಿರಿ. ಭಗವಂತನು ಮಧುರ ಎನಿಸುತ್ತಾನೆ, ಪ್ರಿಯನೆನಿಸುತ್ತಾನೆ, ಒಳ್ಳಯವನೆನಿಸುತ್ತಾನೆ. ಏಕೆ ಹಾಗೆನ್ನಿಸುತ್ತದೆ? ಏಕೆಂದರೆ ಅವನು ನನ್ನವನಾಗಿದ್ದಾನೆ. ಮಕ್ಕಳಿಗೆ ತಾಯಿ ಒಳ್ಳೆಯವಳೆನಿಸುತ್ತಾಳೆ. ಏಕೆ? ಏಕೆಂದರೆ ನನ್ನ ತಾಯಿಯಾಗಿದ್ದಾಳೆ. ಹಾಗೆಯೇ ಭಗವಂತನೊಂದಿಗೆ ತನ್ನತನದ ಭಾವವಿದ್ದರೆ, ಸತ್ಸಂಗವಾಗುತ್ತದೆ. ಭಗವಂತನು ನಮ್ಮವನು, ನಾವು ಭಗವಂತನವರಾಗಿದ್ದೇವೆ ಇದು ಎಂತಹ ಶ್ರೇಷ್ಠವಾದ ಮಾತಾಗಿದೆ!</p>
<p class="Text">ಸಜ್ಜನರೊಬ್ಬರು ಸಿಕ್ಕಿದರು. ಪವಿತ್ರ ತೀರ್ಥಗಳ ಮಹತ್ವ ಬಹಳವಿದೆ ಎಂದು ಅವರು ಹೇಳುತ್ತಿದ್ದರು, ಗಂಗೆ ಒಳ್ಳೆಯದು, ಯಮುನೆ ಒಳ್ಳೆಯದು, ಪ್ರಯಾಗರಾಜ ಬಹಳ ಒಳ್ಳೆಯವನು-ಹೀಗೆ ಜನಗಳು ಹೇಳುತ್ತಾರೆ. ಆದರೆ ಬೆಲೆಯೇ ಕೊಡುವುದಿಲ್ಲ. ಹಣ ಕೊಟ್ಟರೆ ಅಲ್ಲಿಗೆ ಹೋಗಬಹುದು. ಸತ್ಸಂಗದಲ್ಲಿ ಅತ್ಯುತ್ತಮ ಮಾತು ಕೇಳುತ್ತೇವೆ. ಪರಮಾತ್ಮನ ಧಾಮಕ್ಕೆ ಹೋಗುವುದಕ್ಕೋಸ್ಕರ ಪ್ರಯಾಣ ಭತ್ತೆಯೂ ಸಿಗುತ್ತದೆ. ಸತ್ಸಂಗದಲ್ಲಿ ಜ್ಞಾನ ದೊರಕುತ್ತದೆ. ಪ್ರೇಮ ಸಿಗುತ್ತದೆ. ಭಗವಂತನ ಭಕ್ತಿ ದೊರಕುತ್ತದೆ. ಭಗವಂತನು ಶಬರಿಗೆ ಹೇಳುತ್ತಾನೆ, ‘<span class="char-style-override-3">‘ಪ್ರಥಮ ಭಗತಿ ಸಂತನ್ಹ ಕರ ಸಂಗಾ’’ </span>ದಂಡಕವನವಿತ್ತು, ಅದರಲ್ಲಿ ವೃಕ್ಷಾದಿಗಳೆಲ್ಲವೂ ಒಣಗಿದ್ದವು. ಅಲ್ಲಿ ಶಬರಿ ವಾಸವಾಗಿದ್ದಳು. ಭಗವಂತನ ಕೃಪೆಯಿಂದ ಶಬರಿಗೆ ಅಲ್ಲಿ ಸತ್ಸಂಗ ದೊರಕಿತು.</p>
<p class="Text">ಹಿರಿಯರೂ ವೃದ್ಧರೂ, ಸಂತರೂ, ಕೃಪೆಯ ಮೂರ್ತಿಗಳೂ ಆದ ಮಾತಂಗ ಋಷಿಗಳಿದ್ದರು. ಅವರು ಶಬರಿಗೆ ಮಗು, ನೀನು ಚಿಂತಿಸಬೇಡ, ಇಲ್ಲಿಯೇ ಇರು ಎಂದು ಅಶ್ವಾಸನೆಕೊಟ್ಟಿದ್ದರು. ಋಷಿ-ಮುನಿಗಳು ಇದನ್ನು ಬಹಳ ವಿರೋಧಿಸಿದರು, ಆದರೆ ಸಂತರ ಕೃಪೆ ಬಹಳ ವಿಚಿತ್ರವಾಗಿರುತ್ತದೆ.</p>
<p class="Text">ಧನಿಕ ಮನುಷ್ಯ ರಾಜಿಯಾದರೆ ಧನವನ್ನು ಕೊಡುತ್ತಾನೆ, ತನ್ನದಾದ ಕೆಲವು ವಸ್ತುಗಳನ್ನು ಕೊಡುತ್ತಾನೆ, ಆದರೆ ಸಂತರು ಕೃಪೆ ಮಾಡಿದರೆ ಭಗವಂತನನ್ನೇ ಕೊಡುತ್ತಾರೆ. ಅವರ ಬಳಿ ಭಗವಂತ ಎಂಬ ಧನವಿರುತ್ತದೆ. ಅವರು ಸಾಮಾನ್ಯ ಧನದ ಧಣಿಗಳಾಗಿರುವುದಿಲ್ಲ, ನಿಜವಾದ ಧನದ ಧಣಿಗಳಾಗಿರುತ್ತಾರೆ, ಅತ್ಯಂತ ಶ್ರೀಮಂತರಾಗಿರುತ್ತಾರೆ ಮತ್ತು ಆ ಧನ <span class="char-style-override-3">‘‘ದಾನೇನ ವರ್ಧತೇ ನಿತ್ಯಮ್’’</span> ಹೇಗೆ ಕೊಡುತ್ತಾರೋ ಹಾಗೆ ಬೆಳೆಯುತ್ತದೆ. ಅಂತಹ ವಿಲಕ್ಷಣ ಧನವಾಗಿದೆ. ಆದಕಾರಣ ಧಾರಾಳವಾಗಿ ಖರ್ಚು ಮಾಡುತ್ತಾರೆ. ತೆರೆದಿಟ್ಟ ಭಂಡಾರ ತೆರೆದಿದೆ, ಅಪಾರ, ಅಸೀಮ, ಅನಂತವಾಗಿದೆ. ಅದಕ್ಕೆ ಯಾವುದೇ ಕೊನೆಯೇ ಇಲ್ಲ. ಭಗವಂತನ ಬಳಿ ಅಂತಹ ಅನಂತ ಅಪಾರ ಖಜಾನೆಯಿದೆ. ಆದರೂ ಮಾನವನು ಬಿಟ್ಟಿಯಾಗಿ ದುಃಖ ಪಡೆಯುತ್ತಾನೆ. ಆದ್ದರಿಂದ ಸಜ್ಜನರೇ ಇದು ದೊಡ್ಡ ಆಶ್ಚರ್ಯದ ಮಾತಾಗಿದೆ.</p>
<p class="Shlok">ಪಾನೀಮೆ ಮೀನ ಪಿಯಾಸೀ, ಮೋಹಿ ದೇಖತ ಆವೈ ಹಾ<span class="char-style-override-6">ಂ</span>ಸೀ ।</p>
<p class="Shlok">ಜಲ ಬಿಚ ಮೀನ, ಮೀನ ಬಿಚ ಜಲ ಹೈ ನಿಶ ದಿನ ರಹತ ಪಿಯಾಸಿ ॥<span class="char-style-override-8"></span></p>
<p class="Text">ಭಗವಂತನಲ್ಲಿ ಪ್ರಪಂಚವೆಲ್ಲಾ ಇದೆ ಮತ್ತು ಎಲ್ಲರ ಅಂತರಂಗದಲ್ಲಿ ಭಗವಂತನಿದ್ದಾನೆ. ಆ ಭಗವಂತನಿಂದ ವಿಮುಖರಾಗುತ್ತಾರೆ ‘<span class="char-style-override-3">‘ಸನಮುಖ ಹೋಯಿ ಜೀವ ಮೋಹಿ ಜಬಹೀ’’ </span>ಸಂತ-ಮಹಾತ್ಮರು ಜೀವಿಯನ್ನು ಪರಮಾತ್ಮನ ಸಮ್ಮುಖವಾಗಿಸುತ್ತಾರೆ. ಅರೆ ತಮ್ಮಾ! ಪರಮಾತ್ಮನಾದರೋ ಸಮ್ಮುಖದಲ್ಲಿಯೇ ಇದ್ದಾನೆ, ನಮ್ಮ ಪ್ರಿಯಕರನು, ತಾಯಿ-ತಂದೆ, ಸಹೋದರ, ಬಂಧು, ಕುಟುಂಬ ಸಂಬಂಧಿ ಹೀಗೆ ಎಲ್ಲಾ ರೀತಿಯಿಂದ ನಮ್ಮವನಾಗಿದ್ದಾನೆ. ಆ ಪ್ರಭು ನಮ್ಮವನೇ ಆಗಿದ್ದಾನೆ. ಸಂತರು ಹೇಳುವ ಇಂತಹ ಮಾತುಗಳನ್ನು ಕೇಳಿ ಅದನ್ನು ಗ್ರಹಿಸಿದರೆ ಬಹಳ ದೊಡ್ಡ ಲಾಭವಾಗುವುದು. ಸ್ವತಃ ನಾವು ಗ್ರಹಿಸುವುದು ಮತ್ತು ಸಂತ ಮಹಾತ್ಮರು ಹೇಳಿದಂತೆ ಗ್ರಹಿಸಿಸುವುದು ಅದರಲ್ಲಿ ಬಹಳ ಅಂತರವಿದೆ.</p>
<p class="Text">ಸಂತರು ಹೇಳುವ ಮಾತುಗಳನ್ನು ಆದರಿಸಿರಿ. ಮರ್ಯಾದಸ್ಥ ಮನುಷ್ಯನಿಗೆ ಜಾಮೀನು ಸಿಗುತ್ತದೆ. ಪ್ರತಿಯೊಬ್ಬರಿಗೂ ಜಾಮೀನು ಸಿಗುವುದಿಲ್ಲ. ಹಾಗೆಯೇ ಭಗವಂತನ ಸನ್ನಧಿಯಲ್ಲಿ ಸಂತ ಮಹಾತ್ಮರಿಗೆ ಮತ್ತು ಭಕ್ತರಿಗೆ ದೊಡ್ಡ ಮರ್ಯಾದೆ ಇದೆ. ಅದಕ್ಕಾಗಿ ಗೋಸ್ವಾಮಿಯವರು ಹೇಳಿದ್ದಾರೆ.</p>
<p class="Shlok">ಸತ್ಯ ಬಚನ ಅಧೀನತಾ ಪರ ತಿಯ ಮಾತು ಸಮಾನ ।</p>
<p class="Shlok">ಇತನೇ ಪೈ ಹರಿ ನಾ ಮಿಲೆ ತೋ ತುಲಸೀದಾಸ ಜಮಾನ ॥<span class="char-style-override-8"></span></p>
<p class="Text">ತುಲಸೀದಾಸರು ಜಾಮೀನು ಕೊಡುತ್ತಾರೆ. ಸಂತ ಜನರು ಜಾಮೀನು, ಕೊಡುತ್ತಾರೆ ಮತ್ತು ಅದು ಭಗವಂತನಲ್ಲಿ ನಡೆಯುತ್ತದೆ. ಸಂತರಲ್ಲಿ ಪರಮಾತ್ಮನ ದೊಡ್ಡ ಖಜಾನೆಯೇ ಇರುತ್ತದೆ. ಪುಕ್ಕಟೆಯಾಗಿ ಧನವು ಸಿಗುತ್ತದೆ, ಪುಕ್ಕಟೆಯಾಗಿ ಗಳಿಸಿದ್ದು, ಸಿದ್ಧಪಡಿಸಿದ್ದು, ಸತ್ಸಂಗದಿಂದ ಈ ಎಲ್ಲವೂ ಸಿಗಬಲ್ಲದು.</p>
<p class="Text"><span class="char-style-override-3">ಪ್ರಶ್ನೆ : </span>ಕೆಲವರಿಗೆ ಸತ್ಸಂಗ ಒಳ್ಳೆಯದಾಗಿ ಅನಿಸುವುದಿಲ್ಲ ಇದಕ್ಕೆ ಕಾರಣವೇನು?</p>
<p class="Text"><span class="char-style-override-3">ಉತ್ತರ : </span>ಪಾಪಿಗಳಿಗೆ ಸತ್ಸಂಗ ಸಹನೆಯಾಗುವುದಿಲ್ಲ ಇದು ಅವರ ಸ್ವಭಾವವಾಗಿದೆ.</p>
<p class="Text">ಮನುಷ್ಯನಿಗೆ ಜ್ವರ ಬಂದರೆ ಹಸಿವು ಆಗುವುದಿಲ್ಲ, ಅನ್ನ ರುಚಿಸುವುದಿಲ್ಲ. ಅನ್ನ ರುಚಿಸುವುದಿಲ್ಲವೆಂದರೆ ಅದರ ಅರ್ಥ ಅವನಿಗೆ ಕಾಯಿಲೆಯಾಗಿದೆ. ಪಿತ್ತ ಹೆಚ್ಚಾದರೆ ಕಲ್ಲುಸಕ್ಕರೆಯೂ ಕಹಿ ಎನಿಸುತ್ತದೆ. ಕಲ್ಲುಸಕ್ಕರೆ ಕಹಿ ಇರುವುದಿಲ್ಲ, ಅವನ ನಾಲಿಗೆ ಕಹಿಯಾಗಿರುತ್ತದೆ. ಇದೇ ರೀತಿ ಭಗವಂತನ ಚರ್ಚೆ ರುಚಿಸದವರಿಗೆ ಯಾವುದೋ ದೊಡ್ಡ ರೋಗವಿರುವುದೇ ಕಾರಣವಾಗಿದೆ. ಭಗವಂತನ ಕಥೆಯಲ್ಲಿ ರುಚಿ ಇಲ್ಲವೆಂದರೆ ಅವರ ಅಂತಃಕರಣ ಬಹಳ ಕೊಳಕಾಗಿದೆ. ಹೆಚ್ಚಿನ ಪ್ರಮಾಣದಲ್ಲಿ ಕೊಳಕಾಗಿದೆ ಎಂದು ಸ್ಪಷ್ಟವಾಗುತ್ತದೆ.</p>
<p class="Text"><span class="char-style-override-3">ಪ್ರಶ್ನೆ : </span>ಹೆಚ್ಚು ಕೊಳಕಾಗಿರುವುದನ್ನು ಸತ್ಸಂಗ ದೂರ ಮಾಡುವುದೇ?</p>
<p class="Text"><span class="char-style-override-3">ಉತ್ತರ : </span>ಸತ್ಸಂಗ ಎಲ್ಲಾ ಕೊಳಕನ್ನು ದೂರ ಮಾಡಬಲ್ಲದು; ಆದರೆ ಲೌಕಿಕ ಮನುಷ್ಯನು ಅದರ ಹತ್ತಿರವೇ ಬರುವುದಿಲ್ಲ. ಜ್ವರ ಹೆಚ್ಚಾಗಿರುವುದರಿಂದ ಅನ್ನ ರುಚಿಸುವುದಿಲ್ಲ ಮತ್ತು ಕಲ್ಲು ಸಕ್ಕರೆ ಕಹಿಯೆನಿಸುವುದು, ಏನು ಮಾಡೋಣ? ಕಲ್ಲುಸಕ್ಕರೆ ಕಹಿ ಎನಿಸಿದರೂ ಸಹ ತಿನ್ನುತ್ತಾ ಇರಿ. ಕಲ್ಲುಸಕ್ಕರೆಯಲ್ಲಿ ಪಿತ್ತವನ್ನು ಶಾಂತ ಮಾಡುವ ಶಕ್ತಿಯಿದೆ, ಅದು ಶಾಂತ ಮಾಡುತ್ತದೆ ಮತ್ತು ಕಲ್ಲುಸಕ್ಕರೆ ಸಿಹಿ ಎನಿಸತೊಡಗುವುದು. ಹಾಗೆಯೇ ಭಜನೆಯಲ್ಲಿ ರುಚಿಯಿಲ್ಲದಿದ್ದರೂ ಭಜನೆ ಮಾಡುತ್ತಾ ಇರಿ. ಭಜನೆ ಮಾಡುತ್ತಾ - ಮಾಡುತ್ತಾ, ಪಾಪ ನಷ್ಟವಾದಂತೆ, ಅದರಲ್ಲಿ ರುಚಿ ಬರುವುದು. ಸತ್ಸಂಗದಲ್ಲಿ ರುಚಿಯಿಲ್ಲದಂತ ಹಲವರೂ ಬರುತ್ತಾರೆ. ಆದರೆ ಯಾರೋ ಹೇಳಿದ್ದರಿಂದ ಬಂದರೂ ಮತ್ತೆ ವಿಶೇಷತೆಯಿಂದ ಬರತೊಡಗುತ್ತಾರೆ.</p>
<p class="Text"><span class="char-style-override-3">ಪ್ರಶ್ನೆ :</span> ಸತ್ಸಂಗವನ್ನು ಪ್ರತಿದಿನ ಏಕೆ ಮಾಡಲಾಗುತ್ತದೆ?</p>
<p class="Text"><span class="char-style-override-3">ಉತ್ತರ : </span>ಸತ್ಸಂಗದ ಮಹಿಮೆ ಏನು ಹೇಳೋಣ? ಸತ್ಸಂಗವಾದರೋ ಪ್ರತಿದಿನ ಮಾಡುವಂತಹದ್ದಾಗಿದೆ. ಪ್ರತಿನಿತ್ಯವೂ ಮಾಡಲೇಬೇಕು. ಇದು ಬಿಡುವಂತಹದ್ದು ಅಲ್ಲವೇ ಅಲ್ಲ. ಸತ್ಸಂಗದಿಂದ ಪ್ರಪಂಚದ ಬಾಧೆಗಳು ನಾಶವಾಗುತ್ತವೆ. ಯಾರೋ ಖಾಯಿಲೆ ಬೀಳುತ್ತಾರೆ, ಯಾರೋ ಜಗಳವಾಡುತ್ತಾರೆ, ಯಾರಿಗೋ ಏನೋ ಬಾಧೆ ಹತ್ತಿಕೊಳ್ಳುತ್ತದೆ-ಇವೆಲ್ಲವೂ ವಿಧ-ವಿಧದ ಸರ್ಪಗಳಾಗಿದ್ದು ಕಚ್ಚುತ್ತವೆ. ಅವುಗಳಿಂದ ವಿಷವೇರಿದರೆ ಅವನು ಗಾಬರಿಗೊಳ್ಳುತ್ತಾನೆ. ಅವನು ಸತ್ಸಂಗದಲ್ಲಿ ಹೋಗಿ ಸತ್ಸಂಗರೂಪಿ ಗಿಡ ಮೂಲಿಕೆಯನ್ನು ಆಘ್ರಾಣಿಸಿದರೆ ಆರೋಗ್ಯ ಹೊಂದಿ, ಅವನು ಸಂತೋಷಗೊಳ್ಳುತ್ತಾನೆ. ಮನಸ್ಸಿನ ಚಿಂತೆ ದೂರವಾಗುತ್ತದೆ. ಮತ್ತೆ ಹೋಗಿ ಪ್ರಪಂಚದ ಕೆಲಸ ಮಾಡಿ, ಕೆಲಸ ಮಾಡುತ್ತಾ ಮಾಡುತ್ತಾ, ಅದರಲ್ಲಿ ಸಿಕ್ಕಿಕೊಂಡರೆ ವಿಷವೇರುತ್ತದೆ. ಆ ವಿಷ ಸತ್ಸಂಗದಲ್ಲಿ ಹೊರಟು ಹೋಗಿ ಸರಿಯಾಗುತ್ತದೆ. ಹೀಗೆ ಮಾಡುತ್ತಾ ನಮ್ಮ ಶತ್ರುಗಳಾದ ಕಾಮ, ಕ್ರೋಧ, ರಾಗ-ದ್ವೇಷ ಇತ್ಯಾದಿಗಳೆಲ್ಲವೂ ಸತ್ತುಹೋಗುತ್ತವೆ. ಅನ್ನ ನೀರು ಅವಶ್ಯಕವಾಗಿದೆ. ಉಸಿರಾಡುವುದು ಆವಶ್ಯಕವಾಗಿದೆ, ಹಾಗೆಯೇ ಸತ್ಸಂಗವೂ ಪ್ರತಿದಿನ ಮಾಡುವುದು ಆವಶ್ಯಕವಾಗಿದೆ. ಅದು ಪ್ರತಿದಿನದ ಮನಸ್ಸಿನ ಭೋಜನವಾಗಿದೆ. ಸತ್ಸಂಗದಿಂದ ಬಹಳ ಶಾಂತಿ ಸಿಗುತ್ತದೆ. ಬಹಳವೇ ಮಾನಸಿಕ ಖಾಯಿಲೆಗಳು ದೂರವಾಗುತ್ತವೆ. ಸತ್ಸಂಗವೂ ಸೂರ್ಯನಂತೆ ಅಂತಃಕರಣದ ಅಂಧಕಾರವನ್ನು ದೂರಮಾಡುತ್ತದೆ. ಅದರಿಂದ ಪಾಪಗಳು ದೂರವಾಗುತ್ತವೆ, ಕೇಳದೆಯೇ ಶಂಕೆಗಳು ದೂರವಾಗುತ್ತವೆ. ಹೃದಯದಲ್ಲಿರುವ ನಾನಾ ರೀತಿಯ ಗ್ರಂಥಿಗಳು ಬಿಚ್ಚಿಕೊಳ್ಳುತ್ತವೆ. ಸತ್ಸಂಗ ಎಲ್ಲಿಯೇ ಆಗಲಿ ದೊರಕಿದರೆ ಭಗವಂತನು ವಿಶೇಷ ಕೃಪೆಮಾಡಿದನೆಂದು ತಿಳಿಯಬೇಕು. ಭಗವಂತ ಶಂಕರನು ಎರಡು ಮಾತುಗಳನ್ನು ಬೇಡಿದನು - <span class="char-style-override-3">‘‘ಪದ ಸರೋಜ ಅನಪಾಯನೀ ಭಗತಿ’’ </span>ಮತ್ತು <span class="char-style-override-3">‘‘ಸದಾ ಸತ್ಸಂಗ’’</span></p>
<p class="Text"><span class="char-style-override-3">ಪ್ರಶ್ನೆ : </span>ಸತ್ಸಂಗದಿಂದ ಪುಕ್ಕಟೆಯಾಗಿ ಲಾಭ ದೊರಕುತ್ತದೆ ಅದು ಹೇಗೆ?</p>
<p class="Text"><span class="char-style-override-3">ಉತ್ತರ : </span>ಸತ್ಸಂಗದಿಂದ ಆಗುವ ಲಾಭವು ಸಾಧನೆಯಿಂದ ಆಗುವುದಿಲ್ಲ. ಸಾಧನೆ ಮಾಡಿ ಪರಮಾತ್ಮನನ್ನು ಪಡೆಯುವವನು ಗಳಿಸಿ ಧನವಂತನಾಗುತ್ತಾನೆ ಮತ್ತು ಸತ್ಸಂಗದಿಂದ ಅವನು ಭಗವಂತನಿಗೆ ದತ್ತಕನಾಗುತ್ತಾನೆ. ಗಳಿಸಿದ ಹಣ ದೊರಕುತ್ತದೆ. ಸಂತರು ಗಳಿಸಿದ ಹಣ ದೊರಕುತ್ತದೆ. ಭಗವಂತನಿಗೆ ದತ್ತಕನಾದವನಿಗೆ ಏನು ಶಕ್ತಿ ಬಂತು? ಇಂದು ನಿರ್ಗತಿಕ ನಾಳೆ ಲಕ್ಷಾಧಿಪತಿ. ಅವನಾದರೆ ದತ್ತಕನಾಗಿ ಹೋಗಿ ಗಳಿಸಿದ ಹಣದ ಮಾಲೀಕನಾಗುತ್ತಾನೆ. ಸತ್ಸಂಗದಿಂದ ಎಂಥಹ ವಸ್ತು ಸಿಗುವುದೆಂದರೆ ಅದು ವರ್ಷಾನುಗಟ್ಟಲೆ ಸಾಧನೆ ಮಾಡುವುದರಿಂದಲೂ ಸಹ ಸಿಗುವುದಿಲ್ಲ. ಆದಕಾರಣ ಸತ್ಸಂಗ ದೊರಕಿದರೆ ಅವಶ್ಯಕವಾಗಿ ಮಾಡಬೇಕು. ಪುಕ್ಕಟೆಯಾಗಿ ಶ್ರೇಯಸ್ಸಾಗುತ್ತದೆ.</p>
<p class="Text"><span class="char-style-override-3">ಪ್ರಶ್ನೆ : </span>ನಾಮಜಪಕ್ಕಿಂತ ಹೆಚ್ಚಾಗಿ ಸತ್ಸಂಗದ ಮಹತ್ವ ಹೇಳಿದ್ದಾರೆ - ಇದಕ್ಕೆ ಕಾರಣವೇನು?</p>
<p class="Text"><span class="char-style-override-3">ಉತ್ತರ : </span>ಸತ್ಸಂಗ ಮಾಡುವವನು ನಾಮ ಜಪವಿಲ್ಲದೆ ಇರಲಾರನು. ನಾಮಜಪ ಸ್ವಾಭಾವಿಕವಾಗಿಯೇ ಆಗುತ್ತದೆ.</p>
<p class="Text"><span class="char-style-override-3">ಪ್ರಶ್ನೆ :</span> ಸತ್ಸಂಗ ದೊರಕದಿದ್ದರೆ ಏನು ಮಾಡೋಣ?</p>
<p class="Text"><span class="char-style-override-3">ಉತ್ತರ : </span>ಭಗವಂತನಲ್ಲಿ ಪ್ರಾರ್ಥನೆ ಮಾಡಿ, ಹೇ ಪ್ರಭು! ಹೇ ಭಗವಂತ! ಎಂದು ವ್ಯಾಕುಲತೆಯಿಂದ ಕರೆಯಿರಿ. ಭಗವಂತನು ಸರ್ವಸಮರ್ಥನಾಗಿದ್ದಾನೆ. ಅವನನ್ನು ಕರೆಯುತ್ತಾ ಹೋಗಿ. ಅವನು ಸತ್ಸಂಗದ ವ್ಯವಸ್ಥೆ ಮಾಡಿಕೊಡುವನು. ಇದಲ್ಲದೆ ಸತ್ ಶಾಸ್ತ್ರಗಳ ಅಧ್ಯಯನ ಮಾಡಿರಿ.</p>
<p class="Text"><span class="char-style-override-3">ಪ್ರಶ್ನೆ : </span>ಮನುಷ್ಯನನ್ನು ಸುಧಾರಣೆ ಮಾಡಲು ಉತ್ತಮ ಉಪಾಯ ಯಾವುದು? ತಾವು ತಮ್ಮ ಅನುಭವದ ಆಧಾರದ ಮೇಲೆ ಹೇಳಿರಿ.</p>
<p class="Text"><span class="char-style-override-3">ಉತ್ತರ : </span>ನನಗೆ ಸತ್ಸಂಗದಿಂದ ಲಾಭವಾಗಿರುವಷ್ಟು ಬೇರೆ ಯಾವುದೇ ಸಾಧನೆಯಿಂದಲೂ ಆಗಿಲ್ಲ. ಒಳ್ಳೆಯ ಸಂಗದಲ್ಲಿ ಇರುವುದರಿಂದ ಬಹಳ ದೊಡ್ಡ ಲಾಭವಾಗುತ್ತದೆ, ಅದಕ್ಕೆ ಯಾವುದೇ ಸೀಮೆಯಿಲ್ಲ. ಸತ್ಸಂಗ ಬಿಡಬೇಡಿ, ಯಾವ ಸತ್ಸಂಗದಿಂದ ನಿಮ್ಮ ಹೃದಯದ ಗಂಟುಗಳು ಬಿಚ್ಚುತ್ತವೋ, ಆತ್ಮಸಾಕ್ಷಾತ್ಕಾರವಾಗುತ್ತದೋ, ಪ್ರಕಾಶವಾಗುವುದೋ, ಅಂತಹ ಸತ್ಸಂಗವನ್ನು ಬಿಡಬೇಡಿ. ಎಲ್ಲವೂ ದೊರಕುತ್ತದೆ. ಆದರೆ <span class="char-style-override-3">‘‘ಸಂತ ಸಮಾಗಮ ದುರ್ಲಭ ಭಾಈ’’</span>.</p>
<p class="Text"><span class="char-style-override-3">ಪ್ರಶ್ನೆ : </span>ಸತ್ಸಂಗದಿಂದ ಬೆಳಕು ಹೇಗೆ ದೊರಕುವುದು?</p>
<p class="Text"><span class="char-style-override-3">ಉತ್ತರ : </span>ಸತ್ಸಂಗದ ಅರ್ಥ ಪ್ರಕಾಶ ಎಂದಾಗುತ್ತದೆ. ನಾವು ರಾತ್ರಿ ಸಮಯದಲ್ಲಿ ಎಲ್ಲಿಗಾದರೂ ಹೋದರೆ ವಾಹನದ ಬೆಳಕು ಮುಂದೆಯೇ ಇರುತ್ತದೆ. ಬೆಳಕು ಹಿಂದೆ ಇದ್ದು ವಾಹನ ಮುಂದೆ ಹೋಗುವುದು, ಹೀಗೆ ಆಗುವುದಿಲ್ಲ ಬೆಳಕು ಮುಂದೆಯೇ ಇರುತ್ತದೆ. ಆ ಪ್ರಕಾಶವು ಚಲಿಸಲು ರಸ್ತೆ ತೋರಿಸುತ್ತದೆ. ಹಾಗೆಯೇ ಸತ್ಸಂಗದಿಂದ ಮನುಷ್ಯನಿಗೆ ನಾವು ಹೇಗೆ ನಡೆಯಬೇಕು? ಎಂಬ ಬೆಳಕು ಸಿಗುತ್ತದೆ. ಸತ್ಸಂಗದ ಮಾತುಗಳನ್ನು ಕೇವಲ ನೆನಪಿಸಿಕೊಳ್ಳಿ, ಪುಸ್ತಕಗಳಲ್ಲಿ ಓದಿರಿ, ಜನರಿಗೆ ಹೇಳಿರಿ. ಆದರೆ ನಾವು ಅದಕ್ಕನುಸಾರವಾಗಿ ನಡೆಯದಿದ್ದರೆ ಬೆಳಕನ್ನು ತೀವ್ರಗೊಳಿಸುವುದರಿಂದ ರಸ್ತೆ ಸಾಗುವುದಿಲ್ಲ. ಬೆಳಕು ಕಡಿಮೆಯೇ ಇರಲಿ, ಆದರೆ ರಸ್ತೆ ಕಾಣಿಸುವವರೆಗೆ ನಾವು ನಡೆದು ಹೋದರೆ ಮುಂದೆ ಕಾಣಿಸಿಯೇ ಕಾಣಿಸುತ್ತದೆ, ಇದು ನಿಯಮವಾಗಿದೆ. ಆದರೆ ಒಂದೇ ಜಾಗದಲ್ಲಿ ನಿಂತು ಎಷ್ಟೇ ತೀವ್ರ ಬೆಳಕು ಮಾಡಿದರೂ, ಅಂತಿಮ ಸ್ಥಾನ ಕಾಣಿಸುವುದಿಲ್ಲ. ಹಾಗೆಯೇ ಸತ್ಸಂಗತಿಯ ಮೂಲಕ ನಮಗೆ ಯಾವ ಪ್ರಕಾಶ ದೊರಕುತ್ತದೋ ಅದಕ್ಕನುಗುಣವಾಗಿ ನಮ್ಮ ಜೀವನವನ್ನು ರೂಪಿಸಿಕೊಳ್ಳೋಣ, ಅದಕ್ಕನುಸಾರವಾಗಿ ನಡೆಯೋಣ. ಆಗಲೇ ಆ ಪ್ರಕಾಶ ಸಾರ್ಥಕವಾಗುವುದು. ಜೀವನವನ್ನು ರೂಪಿಸಿಕೊಳ್ಳದಿದ್ದರೂ ಈ ಪ್ರಕಾಶ ನಿರರ್ಥಕವಾಗುವುದಿಲ್ಲ; ಏಕೆಂದರೆ ಸತ್ಯವಾದ್ದದ್ದು ಪ್ರಕಟವಾಗಿಯೇ ಆಗುತ್ತದೆ. ಸತ್ಯಕ್ಕೆ ವಿಜಯವಾಗುತ್ತದೆ, ಸುಳ್ಳಿಗೆ ವಿಜಯವಾಗುವುದಿಲ್ಲ. ಆದರೆ ಒಂದು ವೇಳೆ ಸತ್ಯವನ್ನು ಆದರಿಸಿದರೆ ಬಹಳ ಬೇಗ ವಿಶೇಷ ಲಾಭ ಪಡೆದುಕೊಳ್ಳಬಲ್ಲೆವು. ಆದ್ದರಿಂದ ಸತ್ಸಂಗದ ಮಾತುಗಳನ್ನು ನಮ್ಮ ಆಚರಣೆಯಲ್ಲಿ ತರಬೇಕು.</p>
<p class="ChapterEnd para-style-override-2">ನಾರಾಯಣ! ನಾರಾಯಣ! ನಾರಾಯಣ!<span class="char-style-override-5"></span></p>


<p class="Page-Break"> </p>
<p class="Chapter-Heading" id="toc_marker-5">3. ದುರ್ಗುಣಗಳ ತ್ಯಾಗ</p>
<p class="Text">ನೀವು ಇದನ್ನು ಚೆನ್ನಾಗಿ ಗಮನಿಸಿ, ಮನುಷ್ಯನು ಯಾರಿಂದಲಾದರೂ ಏನನ್ನಾದರೂ ಬಯಸಿದಾಗ ಅವನಿಂದ ದೋಷ ಉಂಟಾಗುತ್ತದೆ. ತನ್ನ ಬಗ್ಗೆ ಅಭಿಮಾನವಾಗುತ್ತದೆ ಮತ್ತು ಸುಖವನ್ನು ಬಯಸುತ್ತಾನೆ, ಸಂಯೋಗಜನ್ಯ ಸುಖದ ಅಭಿಲಾಷೆ ಅಂತರಂಗದಲ್ಲಿ ಇರುತ್ತದೆ. ಮನುಷ್ಯನು ಪಾಪ ಮಾಡಲು ಬಯಸುವುದಿಲ್ಲ ಆದರೂ ಪಾಪವೇಕಾಗುತ್ತದೆ? ಎಂದು ಅರ್ಜುನನು ಕೇಳಿದನು. ಆಗ ಭಗವಂತನು - ಮನುಷ್ಯನ ಮನಸ್ಸಿನಲ್ಲಿ ಸುಖಭೋಗದ ಇಚ್ಛೆ, ಸಂಗ್ರಹದ ಕಾಮನೆ, ಬಯಕೆ ಇರುತ್ತದೆ. ಈ ಬಯಕೆಯು ಇರುವವರೆಗೆ ಪಾಪ ಆಗುತ್ತಲೇ ಇರುತ್ತದೆ. ಎಚ್ಚರಿಕೆಯಿಂದಿದ್ದರೂ ಮರೆವು ಉಂಟಾದೀತು, ಎಂದು ಉತ್ತರಿಸಿದನು.</p>
<p class="Text">ಇದನ್ನು ಅಳಿಸುವ ಉಪಾಯವೇನು? ನಿಜವಾದ ಉಪಾಯ ಅಂತರಂಗದ ಪ್ರಾಶ್ಚಿತವಾಗಿದೆ, ಪಶ್ಚಾತ್ತಾಪ ಉಂಟಾಗಬೇಕು, ತಳಮಳ ಉಂಟಾಗಬೇಕು. ಯಾವ ಪಾಪ ಕರ್ಮದಿಂದ ಎಷ್ಟು ಸುಖವಾಯಿತೋ, ಆ ಸುಖದ ಇಚ್ಛೆಗಿಂತ ಪಶ್ಚಾತ್ತಾಪ ಹೆಚ್ಚಾಗಲಿ ಮತ್ತು ಯಾರಿಗೂ ಯಾವಾಗಲೂ ಮೋಸ ಮಾಡುವುದಿಲ್ಲ, ಇಂತಹ ತಪ್ಪು ಯಾವಾಗಲೂ ಮಾಡುವುದಿಲ್ಲ, ಹೀಗೆ ನಿಶ್ಚಯ ಮಾಡಿ ಮತ್ತು ಅದರಲ್ಲಿ ಸ್ಥಿರವಾಗಿದ್ದರೆ ಮೊದಲು ಮಾಡಿದ ಪಾಪ ನಾಶವಾಗುವುದು. ಆದರೆ ವಿಚಾರ ಮಾಡುತ್ತಾ ಇದ್ದರೂ ಅಂತಹವೇ ಪಾಪ ಮಾಡುತ್ತಿದ್ದರೆ ಅದು ನಾಶವಾಗಲಾರದು. ಹೊಸ ಹೊಸ ಪಾಪ ಆಗುತ್ತಲೇ ಇರುತ್ತದೆ, ಮತ್ತೆ ಪತನವಾಗುತ್ತಲೇ ಹೋಗುವುದು. ಇನ್ನೂ ಅಂತಹ ತಪ್ಪು ಮಾಡುವುದಿಲ್ಲವೆಂದು ಪ್ರಾಮಾಣಿಕ ಪಶ್ಚಾತ್ತಾಪವಾಗಿ, ಅದರಲ್ಲಿ ಸ್ಥಿರವಾಗಿದ್ದರೆ ಅವನ ಅಂತಃಕರಣ ಶುದ್ಧವಾಗಿ, ನಿರ್ಮಲವಾಗುವುದು. ಪಶ್ಚಾತ್ತಾಪ ಅಧಿಕವಾದಷ್ಟು ಮತ್ತು ನಮ್ಮ ವಿಚಾರ ಗಟ್ಟಿಯಾದಷ್ಟೂ, ಬೇಗ ಅಂತಃಕರಣ ಶುದ್ಧವಾಗುವುದು. ಅಂತಃಕರಣವನ್ನು ನಿರ್ಮಲ ಮಾಡುವಂತಹುದು ಮತ್ತು ಪಾಪಗಳನ್ನು ನಾಶ ಮಾಡುವಂತಹದು, ಈ ಎರಡೂ ವಸ್ತುಗಳೂ ಬಹಳ ಬೆಲೆ ಬಾಳುವಂಥಹದ್ದಾಗಿವೆ, ಶ್ರೇಷ್ಠವಾಗಿವೆ.</p>
<p class="Text">ಮನುಷ್ಯನು ಸ್ವತಃ ಪರಮಾತ್ಮನ ಅಂಶವಾಗಿದ್ದಾನೆ, ಅವನು ದೋಷಿಯಲ್ಲ ಸಂಯೋಗಜನ್ಯ ಸುಖ ಪಡೆಯುವುದರಿಂದಲೇ ದೋಷಿಯಾಗುತ್ತಾನೆ, ಎಂಬ ಮಾತನ್ನು ಗಮನದಲ್ಲಿರಿಸಬೇಕು. ತನ್ನ ಬಗ್ಗೆ ಅಭಿಮಾನ ಮತ್ತು ಕಾಮನೆ ಈ ಎರಡೂ ಪತನವಾಗಿಸುವಂತಹುದು ಮತ್ತು ಇದರಿಂದ ಯಾವ ಲಾಭವೂ ಸಿಗುವುದಿಲ್ಲ. ಇದನ್ನು ಚೆನ್ನಾಗಿ ತಿಳಿಯಬೇಕಾಗಿದೆ. ಸಹೋದರರು ಇದರ ಬಗ್ಗೆ ಗಮನಕೊಡುವುದಿಲ್ಲವೆಂದು ನಮ್ಮ ಮನದಲ್ಲಿ ವಿಚಾರ ಬರುತ್ತದೆ. ನನಗೆ ಲಾಭವಾಗಬಹುದು, ಇಷ್ಟು ತೆಗೆದುಕೊಳ್ಳುವೆ, ಇಷ್ಟು ಇಟ್ಟುಕೊಳ್ಳುವೆ, ಇಷ್ಟು ಕಬಳಿಸುವೆ ಇದರಿಂದ ನನಗೆ ಸುಖವಾದೀತು ಎಂದು ಪ್ರಪಂಚದಿಂದ ಸುಖ ಪಡೆಯುವ ಇಚ್ಛೆ ಮತ್ತು ಲೋಭದ ಭಾವನೆಯಿರುತ್ತದೆ. ಇದಕ್ಕೆ ಸಮನಾದ ಮೋಸ ಮಾಡುವ ವೈರಿಯೇ ಇಲ್ಲ. ಇದರಿಂದ, ಮನುಷ್ಯ ಮೋಸ ಹೋಗುತ್ತಾನೆ. ಸಜ್ಜನರೇ! ನಿಮಗೆ ತಿಳಿಯಲಿ ಬಿಡಲಿ, ಆದರೆ ಲಾಭವೇನೂ ಇಲ್ಲ, ನಷ್ಟ ಬಹಳ ಭಾರಿ ಇದೆ ಎಂಬುದು ನನ್ನ ವಿಚಾರವಾಗಿದೆ. ಆದರೆ ಮನುಷ್ಯನಿಗೆ ಅದರಲ್ಲಿ ಲಾಭ ಕಾಣಿಸುತ್ತದೆ ಮತ್ತು ನಷ್ಟ ಕಾಣಿಸುವುದಿಲ್ಲ - ಈ ಅವಸ್ಥೆಯಾಗಿದೆ.</p>
<p class="Text">ಸ್ವಾರ್ಥದಲ್ಲಿ ತತ್ಪರನಾಗಿ, ಮನುಷ್ಯನು ನಾನಾ ಪ್ರಕಾರದ ಪಾಪ ಮಾಡುತ್ತಾನೆ. ಒಳಗೆ ಮೂಢತೆ ತುಂಬಿದೆ. ನಾನು ಸರಿಯಾಗಿ ಮಾಡುತ್ತಿದ್ದೇನೆಂಬ, ಭ್ರಮೆಯಲ್ಲಿರುತ್ತಾನೆ. ಆದರೆ ತಾನೇ ತನ್ನ ಹತ್ಯೆ, ತನ್ನ ಪತನ ಮತ್ತು ತನ್ನ ನಷ್ಟ ಮಾಡಿಕೊಳ್ಳುತ್ತಿದ್ದಾನೆ.</p>
<p class="Text">ಸಜ್ಜನರೇ! ಕೃಪೆಮಾಡಿ ಇಂದಿನಿಂದ ಅನ್ಯಾಯ ಬಿಡಿರಿ, ಪಾಪ ಮಾಡಬೇಡಿರಿ. ನೀವು ಶಾಂತಿ, ಸುಖ ಬಯಸುವಿರಾದರೆ ಬೇರೆಯವರ ಹಕ್ಕನ್ನು ಪಡೆಯುವ ವಿಚಾರವಿಟ್ಟುಕೊಳ್ಳಬೇಡಿರಿ. ಇಲ್ಲದಿದ್ದರೆ ಯಾರೂ ಕಾಪಾಡಲಾರರು, ದೊಡ್ಡ ಕಷ್ಟಪಡ ಬೇಕಾಗುವುದು; ಏಕೆಂದರೆ ನೀವು ಪಾಪಗಳನ್ನು ಹಿಡಿದಿಟ್ಟಿದ್ದೀರಿ, ಪಾಪದ ತಂದೆಯನ್ನು ಸಹ ಹಿಡಿದಿಟ್ಟಿದ್ದೀರಿ.</p>
<p class="Text">ಒಂದು ಕಥೆ ಬರುತ್ತದೆ ಒಬ್ಬ ಒಳ್ಳೆಯ ವಿದ್ವಾಂಸರು ಜನರಿಗೆ ಕಥೆ ಹೇಳುತ್ತಿದ್ದರು ಮತ್ತು ಕಲಿಸುತ್ತಿದ್ದರು. ಒಂದು ದಿನ ಪಂಡಿತರ ಪತ್ನಿಯು ಪಾಪದ ತಂದೆ ಯಾರು? ಎಂದು ಪ್ರಶ್ನೆ ಕೇಳಿದಳು. ಪಂಡಿತರಿಗೆ ಹೇಳಲಾಗಲಿಲ್ಲ. ನಾನು ಇಷ್ಟು ವಿದ್ಯಾವಂತ ಪಂಡಿತನಾಗಿದ್ದೇನೆ ಇದು ಮಾತ್ರ ಗೊತ್ತಿಲ್ಲವೆಂದು ಅವರಿಗೆ ಬಹಳ ದುಃಖವಾಯಿತು. ಪತ್ನಿಯ ಪ್ರಶ್ನೆಗೆ ಉತ್ತರ ಕೊಡಲಾಗಲಿಲ್ಲವೆಂದು ಬಹಳ ಪಶ್ಚಾತ್ತಾಪವಾಯಿತು ಮತ್ತು ನಿನ್ನ ಪ್ರಶ್ನೆಗೆ ಉತ್ತರ ಕೊಡದ ಹೊರತು ನಿನ್ನ ಕೈಯಿಂದ ಊಟ ಮಾಡುವುದಿಲ್ಲವೆಂದು ಎದ್ದು ಹೊರಟರು. ಪತ್ನಿಯು ಬಹಳವಾಗಿ ಅನುನಯಿಸಿದಳು; ಆದರೆ ಪಂಡಿತರು ಕೇಳಲಿಲ್ಲ. ಪತ್ನಿಗೆ ಬಹಳ ದುಃಖವಾಯಿತು, ಆದರೂ ಸುಧಾರಣೆಯಾದರೆ ಒಳ್ಳೆಯದೇ ಎಂಬ ವಿಚಾರ ಮಾಡಿ ಸುಮ್ಮನಾದಳು.</p>
<p class="Text">ಪಂಡಿತರು ಹೋಗುತ್ತಿರುವಾಗ ದಾರಿಯಲ್ಲಿ ಒಬ್ಬ ವೇಶ್ಯೆಯ ಮನೆಯಿತ್ತು. ಅವಳಿಗೆ ಪಂಡಿತರ ಪರಿಚಯವಿತ್ತು. ಎದುರಿಗೆ ಬಂದು ಅವಳು ಮಹಾತ್ಮರೇ! ನೀವು ಎಲ್ಲಿಗೆ ಹೋಗುತ್ತಿದ್ದೀರಿ, ಏನು ವಿಷಯ? ಎಂದು ಕೇಳಿದಳು. ಆಗ ಪಂಡಿತರು ನನಗೆ ಬಹಳ ದುಃಖವಾಗಿದೆ ಎಂದರು. ಯಾವ ಮಾತಿಗೆ? ವೇಶ್ಯೆಯು ಕೇಳಿದಳು. ಆಗ ಪಂಡಿತರು ನನ್ನ ಪತ್ನಿಯು ಒಂದು ಪ್ರಶ್ನೆ ಕೇಳಿದಳು. ನನಗೆ ಉತ್ತರ ತಿಳಿಯಲಿಲ್ಲ. ಆದ್ದರಿಂದ ಕಾಶಿಗೆ ಹೋಗುತ್ತೇನೆ. ಅಲ್ಲಿ ಓದುತ್ತೇನೆ, ಪಂಡಿತರೊಂದಿಗೆ ಕೇಳುತ್ತೇನೆ. ನಂತರ ಮನೆಗೆ ಬರುತ್ತೇನೆ ಎಂದರು. ವೇಶ್ಯೆಯು ಪ್ರಶ್ನೆ ಏನು? ಎಂದು ಕೇಳಿದಳು. ಪಂಡಿತರು, ನನ್ನ ಪತ್ನಿಯು ಪಾಪದ ತಂದೆ ಯಾರು? ಎಂದು ಕೇಳಿದಳು. ನನಗೆ ಹೇಳಲಾಗಲಿಲ್ಲ ಎಂದರು. ಆಗ ಅವಳು ಇಷ್ಟೇ ತಾನೇ; ಇದನ್ನು ನಾನು ಹೇಳುತ್ತೇನೆ. ನೀವು ಅಲ್ಲಿಗೆ ಏಕೆ ಹೋಗುತ್ತೀರಿ? ಇದು ಬಹಳ ಸರಳವಾಗಿದೆ ಎಂದಳು. ಪಂಡಿತರು, ಬಹಳ ಒಳ್ಳೆಯದಾಯಿತು ನನಗೆ ಉತ್ತರ ಸಿಗಬೇಕಾಗಿದೆ ಎಂದು ಅಲ್ಲೇ ಉಳಿದರು.</p>
<p class="Text">ಅಮಾವಾಸ್ಯೆಗೆ ಮೊದಲ ದಿನ ವೇಶ್ಯೆಯು ನೂರು ರೂಪಾಯಿಗಳನ್ನು ದಕ್ಷಿಣೆ ಕೊಟ್ಟು ನೀವು ನನ್ನ ಮನೆಯಲ್ಲಿ ಊಟಮಾಡಿರಿ. ಅಡಿಗೆ ಬೇಕಾದರೆ ನೀವೇ ಮಾಡಿಕೊಳ್ಳಿ ಎಂದು ಪ್ರಾರ್ಥಿಸಿದಳು. ಇದರಲ್ಲಿ ದೋಷವೇನಿದೆ? ಎಂದು ವಿಚಾರಮಾಡಿ ಪಂಡಿತರು ನಿಮಂತ್ರಣವನ್ನು ಸ್ವೀಕರಿಸಿದರು. ಮರುದಿನ ಅವಳು ಭೋಜನದ ಎಲ್ಲಾ ಸಾಮಗ್ರಿಗಳನ್ನು ಸಿದ್ಧ ಮಾಡಿದಳು. ಆಡಿಗೆ ಮನೆಯನ್ನು ಸ್ವಚ್ಛ ಗೊಳಿಸಿಕೊಟ್ಟು, ಸಾಮಗ್ರಿಗಳನ್ನು ಮುಂದೆ ಇಟ್ಟಳು ಮತ್ತು ನೂರು ರೂಪಾಯಿಗಳನ್ನು ಇಟ್ಟು, ಮಹಾತ್ಮರೇ! ನೀವು ಬೇರೆಯವರ ಕೈಯಿಂದ ಸಿದ್ಧಗೊಳಿಸಿದ ಅಡಿಗೆಯನ್ನು ಪಡೆಯುವುದಿಲ್ಲ ಎಂದಿಲ್ಲ. ಒಳ್ಳೆಯ ರೀತಿಯಲ್ಲಿ ನಾನು ತಯಾರಿಸಲೇ, ಇಷ್ಟು ಕೃಪೆ ನನ್ನ ಮೇಲಾಗಲಿ ಎಂದಳು. ಪಂಡಿತರು ಬೇಯಿಸಿದ ಅಡಿಗೆ ಪಡೆಯುವುದರಲ್ಲಿ ಏನಿದೆ? ಬೇಯಿಸಿದ್ದನ್ನು ತಿನ್ನುವುದಿಲ್ಲ ಎಂದಿಲ್ಲವಲ್ಲ! ಇವಳ ಕೈಯಿಂದಲೂ ತೆಗೆದುಕೊಳ್ಳೋಣ ಎಂದು ಒಪ್ಪಿದರು. ವೇಶ್ಯೆಯೂ ಖೀರು, ಅತಿರಸ, ಪೂರಿ ಸಾಗು ಮುಂತಾದವುಗಳನ್ನು ಚೆನ್ನಾಗಿ ರುಚಿಯಾಗಿ ಸಿದ್ಧ ಮಾಡಿದಳು.</p>
<p class="Text">ಅಡಿಗೆಯೆಲ್ಲಾ ಸಿದ್ಧಗೊಳಿಸಿದ ನಂತರ ಹೇಳಿದಳು - ಪಂಡಿತ ಮಹಾತ್ಮರೇ! ಸ್ವೀಕರಿಸಿ. ಅವರ ಎದುರಿಗೆ ಅಡಿಗೆ ಬಡಿಸಿದಳು. ಎದುರಿಗೆ ನೂರು ರೂಪಾಯಿಗಳನ್ನು ಇಟ್ಟು ನನ್ನ ಮೇಲೆ ಇನ್ನೊಂದು ಕೃಪೆಯಾಗಲಿ, ನನ್ನ ಕೈಯಿಂದ ಒಂದು ತುತ್ತು ತೆಗೆದುಕೊಳ್ಳಿ ಎಂದಳು. ಪಂಡಿತರು ಯೋಚಿಸಿದರು ಇದರಲ್ಲಿ ತಪ್ಪೇನಿದೆ? ಇವಳ ಕೈಯಿಂದ ಸಿದ್ಧವಾದ ಅಡಿಗೆ ಇವಳ ಕೈಯಿಂದ ತೆಗೆದುಕೊಂಡರೆ, ಇದರಲ್ಲಿ ವ್ಯತ್ಯಾಸವೇನಿದೆ? ಪಂಡಿತರು ಒಪ್ಪಿದರು. ತುತ್ತು ಮಾಡಿ ಬಾಯಿಯಲ್ಲಿ ಇಡತೊಡಗುತ್ತಿದ್ದಂತೇ ಪಂಡಿತರು ಬಾಯಿ ತೆರೆದರೆ, ಪಂಡಿತರ ಮುಖದ ಮೇಲೆ ಜೋರಾಗಿ ಬಾರಿಸಿದಳು. ಮತ್ತು ಇಲ್ಲೀವರೆಗೆ ಪ್ರಜ್ಞೆ ಬರಲಿಲ್ಲವೇ? ನನ್ನ ಒಂದೇ ಒಂದು ಅಗಳನ್ನಾಗಲಿ ತಿಂದರೆ ಜಾಗ್ರತೆ ಎಂದಳು. ನಾನು ನಿಮ್ಮನ್ನು ಧರ್ಮ ಭ್ರಷ್ಟರನ್ನಾಗಿಸಲು ಇಚ್ಛಿಸುವುದಿಲ್ಲ. ಪಾಪದ ತಂದೆ ಯಾರು? ಎಂದು ನಿಮಗೆ ಶಂಕೆ ಇತ್ತಲ್ಲವೇ? ಶಾಸ್ತ್ರದಲ್ಲಿ ವೇಶ್ಯೆಯ ಅನ್ನ ನಿಷಿದ್ಧವೆಂದು ಬರೆದುದನ್ನು ನೀವು ಓದಿದ್ದೀರಾ? ‘‘ಓದಿದ್ದೇನೆ’’ ಎಂದು ಪಂಡಿತರು ಹೇಳಿದರು. ಹಾಗಾದರೆ ನೀವು ತಿನ್ನಲು ಹೇಗೆ ಸಿದ್ಧರಾದಿರಿ? ಅದೂ ಸಹ ನಾನು ತಯಾರಿಸಿದ್ದು ಮತ್ತು ನನ್ನದೇ ಕೈಯಿಂದ. ಕಾರಣವೇನು? ನಿಮಗೆ ಗೊತ್ತಾಗಲಿಲ್ಲವೇ, ಈ ಲೋಭವೇ, ಪಾಪದ ತಂದೆಯಾಗಿದೆ.</p>
<p class="Text">ಗೀತೆ (2-44)ಯಲ್ಲಿ ಎರಡು ಆಸಕ್ತಿಗಳನ್ನು ಹೇಳಲಾಗಿದೆ. - <span class="char-style-override-3">‘‘ಭೋಗೈಶ್ವರ್ಯ ಪ್ರಸಕ್ತಾನಾಮ್’’ </span>ಸುಖಭೋಗ ಮತ್ತು ಸಂಗ್ರಹ ಇದರಲ್ಲಿ ಒಂದೊಂದರಿಂದ ಮನುಷ್ಯ ಅಂಧನಾಗುತ್ತಾನೆ. ಎರಡೂ ಇದ್ದರೆ ಮತ್ತೆ ಅವನ ಬಗ್ಗೆ ಹೇಳುವುದೇನಿದೆ? ಮನುಷ್ಯ ಹೀಗೇಕೆ ಮಾಡುತ್ತಾನೆ? ಎಂದು ಕೇಳಲಾಗಿದೆ. ಅವನು ಲೋಭದಲ್ಲಿ ಬಿದ್ದು ಹಾಗೆ ಮಾಡುತ್ತಾನೆ. ಸುಖ, ವಿಶ್ರಾಂತಿ-ಮತ್ತು ಧನ ಸಿಗಲಿ ಎಂಬ ಇಚ್ಛೆ, ಏನು ಬೇಕಾದರೂ ಮಾಡಿಸುತ್ತದೆ. ಔಷಧಿಯ ಹೆಸರಿನಲ್ಲಿ ಏನು ಬೇಕಾದರೂ ತಿನ್ನಿಸಬಹುದು ಮತ್ತು ವ್ಯಾಪಾರದ ಹೆಸರಿನಲ್ಲಿ ಏನು ಕೆಲಸ ಬೇಕಾದರೂ ಮಾಡಬಹುದು. ಸನಾತನ ಧರ್ಮದ ಮನುಷ್ಯ ಮಾಂಸವನ್ನು ಸಹ ಮಿಲ್ಟ್ರಿಗಾಗಿ ಪೂರೈಸುತ್ತಾನೆ. ಎಂದು ಕೇಳಿದ್ದೇನೆ. ಇದು ಈಗಿನ ವ್ಯಾಪಾರವಾಗಿದೆ. ರಾಮಾ! ರಾಮಾ! ರಾಮಾ! ವಿಚಾರಮಾಡಿ ನೋಡಿದರೆ ರೋಮಾಂಚಿತವಾಗುತ್ತದೆ, ಎಂತಹ ಅನ್ಯಾಯ ಮಾಡುತ್ತಾರೆ. ಹಣ ಬರುವುದಾದರೆ ಅದಕ್ಕೋಸ್ಕರ ಏನೇನು ಅನರ್ಥ ಮಾಡುತ್ತಾರೆ. ಜನರ ಒಳಗೆ ಲೋಭವಲ್ಲದೆ ಮತ್ತೇನಿದೆ? ಈ ಧನ ಎಷ್ಟು ದಿನ ಉಳಿಯುವುದು? ನೀವೆಷ್ಟು ದಿನ ಬದುಕಿರುವಿರಿ? ಆದರೆ ಪಾಪದ ಗಂಟನ್ನಂತೂ ಕಟ್ಟಿಕೊಳ್ಳುತ್ತೀರಿ. ನೀನು ಸ್ವಲ್ಪವಾದರೂ ಹೆದರಿದರೆ ಸರಿ, ಎಂದು ಸಂತರು ಹೇಳುತ್ತಾರೆ.</p>
<p class="Shlok">ಪಾಪ ಕರ್ಮಸೆ ಡರ ರೇ ಮೇರಾ ಮನವಾ ರೇ ।<span class="char-style-override-8"></span></p>
<p class="Text">ಮನಸ್ಸೇ! ನೀನು ಪಾಪ ಕರ್ಮಕ್ಕೆ ಭಯಪಡು, ನೀನು ವ್ಯರ್ಥವಾಗಿ ಅನರ್ಥ ಮಾಡುತ್ತೀಯ. ಮಾಲನ್ನು ಕಬಳಿಸಿ ಸುಖ ಅನುಭವಿಸುತ್ತೀಯ, ನಿಷಿದ್ಧ ರೀತಿಯಿಂದ ಸುಖವನ್ನು ಅನುಭವಿಸುವೆ. ಸ್ವಲ್ಪವಾದರೂ ವಿಚಾರ ಮಾಡು ನಿನಗೆ ಮನುಷ್ಯ ಶರೀರ ಸಿಕ್ಕಿದೆ. ಒಳ್ಳೋಳ್ಳೆಯ ಮಾತುಗಳನ್ನು ಕೇಳಲು ಹೇಳಲು, ಅವಕಾಶ ಸಿಕ್ಕಿದೆ, ಆದರೂ ಸಹ ನೀನು ಹೀಗೆ ಮಾಡುತ್ತೀಯ. ಸಹೋದರರೇ, ಸಜ್ಜನರೆ! ಪ್ರಪಂಚದ ಉದ್ಧಾರವಾಗಬಲ್ಲದು, ಆದರೆ ದೊಡ್ಡ ಅಪರಾಧ ಮಾಡಿ ವೈರಾಗ್ಯ ಏಕೆ ನಿಲ್ಲುವುದಿಲ್ಲ? ಎಂದು ಕೇಳುವಂತಹ ಮನುಷ್ಯನ ಉದ್ಧಾರವಾಗಲಾರದು. ವೈರಾಗ್ಯ ಹೇಗೆ ಉಳಿಯಬಲ್ಲದು? ರಾಗ ಮೇಲೆ ಏರಿದೆ, ಭೋಗದ ಇಚ್ಛೆ ಅಂತರಂಗದಲ್ಲಿ ಇದೆ, ವೈರಾಗ್ಯ ಹೇಗೆ ಉಳಿಯತ್ತದೆ? ಅಲ್ಲಿ ವೈರಾಗ್ಯ ನಿಲ್ಲುವುದಿಲ್ಲ. ಇದು ವಿರುದ್ಧ ಅವಸ್ಥೆಯಾಗಿದೆ. ರಾಗಕ್ಕೆ ವಶೀಭೂತನಾಗಿ ನಿಷಿದ್ಧ ಆಚರಣೆಯಿಂದಲೂ ಬದುಕಿ ಉಳಿಯುವುದಿಲ್ಲ. ಸಹೋದರರೇ! ನೀವು ದುರ್ಗತಿಯಿಂದ ಬದುಕಿ ಉಳಿಯ ಬಯಸುವಿರಾದರೆ, ನರಕಗಳಿಂದ ಬದುಕಿ ಉಳಿಯಲು ಬಯಸುವಿರಾದರೆ, ಎಂಭತ್ತನಾಲ್ಕು ಲಕ್ಷ ಯೋನಿಗಳಿಂದ ಬದುಕಿ ಉಳಿಯಲು ಬಯಸುವಿರಾದರೆ, ದೊಡ್ಡ ದೊಡ್ಡ ಕಷ್ಟಗಳಿಂದ ಬದುಕಿ ಉಳಿಯಲು ಬಯಸುವಿರಾದರೆ, ಇಂದಿನಿಂದ, ಈಗಿನಿಂದ ಬೇರೆಯವರ ಹಕ್ಕನ್ನು ಪಡೆಯುವುದಿಲ್ಲವೆಂದು ವಿಚಾರ ಮಾಡಿ. ಯಾವುದೇ ರೀತಿಯಿಂದಲಾದರೂ ಪಡೆದುಕೊಂಡಿದ್ದರೆ, ಅದನ್ನು ಬಡ್ಡಿ ಸಹಿತ ಅವರಿಗೆ ಎಲ್ಲಾ ಕೊಟ್ಟುಬಿಡಿ. ಬೇರೆಯವರ ಹಕ್ಕನ್ನು ಕಬಳಿಸುವ ಭಾವವನ್ನು ಅಂತರಂಗದಿಂದ ಶಾಶ್ವತವಾಗಿ ತೆಗೆದುಹಾಕಿ. ಜೀವನವನ್ನು ನಿರ್ಮಲ ಮಾಡಿಕೊಳ್ಳಿರಿ. ಸಜ್ಜನರೇ! ಆಗ ಈ ಪಾರಮಾರ್ಥಿಕ ಮಾತುಗಳು ಅರಿವಿಗೆ ಬರತೊಡಗುವುದು. ಆಚರಣೆಯಲ್ಲಿ ಬರತೊಡಗುವುದು. ಆದರೆ ನಿಯತ್ತು ಕೆಟ್ಟಿರುವವರೆಗೆ ಈ ಮಾತುಗಳು ಅರಿವಿಗೆ ಬರಲಾರವು. ನೆನಪಿಟ್ಟುಕೊಳ್ಳಿ, ಬೇರೆಯವರಿಗೆ ಹೇಳಿ, ಆದರೆ ಅಂತರಂಗದಲ್ಲಿ ಪಾಪ ವಿರಾಜಮಾನವಾಗಿರುವವರೆಗೆ ಏನೂ ಆಗಲಾರದು. ಆದ್ದರಿಂದ ಕಡೆಯಪಕ್ಷ, ಎಲ್ಲಕ್ಕಿಂತ ಮೊದಲು ಅನ್ಯಾಯ ಪೂರ್ವಕ ಭೋಗ ಭೋಗಿಸುವುದಿಲ್ಲ ಮತ್ತು ಅನ್ಯಾಯ ಪೂರ್ವಕವಾದ ಸಂಗ್ರಹ ಮಾಡುವುದಿಲ್ಲ ಎಂದು ನಿಶ್ಚಯಿಸಿರಿ. ನಿಷಿದ್ಧ ಕರ್ಮಗಳ ತ್ಯಾಗ ಎಲ್ಲಕ್ಕಿಂತ ಮೊದಲ ತ್ಯಾಗವಾಗಿದೆ. ಸುಳ್ಳು ಕಪಟ, ಮೋಸ, ಅಪ್ರಾಮಾಣಿಕತೆ, ಅಭಕ್ಷ-ಭಕ್ಷಣ ಮುಂತಾದ ನಿಷಿದ್ಧ ಆಚರಣೆಗಳನ್ನು ಶರೀರದಿಂದ, ಮನಸ್ಸಿನಿಂದ, ಎಂದಿಗೂ ಮಾಡಬಾರದು. ಇದು ಪಾರಮಾರ್ಥಿಕ ಮಾರ್ಗದಲ್ಲಿ ಕಳಂಕವಾಗಿದೆ. ಮೊದಲಿಗೆ ಕಳಂಕದ ತ್ಯಾಗವನ್ನು ಮಾಡಲಾರಿರೇನು? ಹೃದಯದಿಂದ ತ್ಯಾಗಮಾಡಿ. ಅಂತರಂಗದಿಂದ ಆಗುವ ತ್ಯಾಗದ ಭಾವನೆ ಮುಖ್ಯವಾಗಿದೆ. ಇಷ್ಟಾದರೂ ಯಾವುದೇ ಕಾರಣದಿಂದ ಯಾವಾಗಲಾದರೂ ಪಾಪ ಅಥವಾ ದೋಷವಾದರೆ ತಳಮಳ ಉಂಟಾಗುವುದು ಇದು ಇದರ ಗುರುತಾಗಿದೆ. ಅಶಾಂತಿಯಾಗುವುದು. ಆ ತಳಮಳದಿಂದ ಮುಂದೆ ಎರಡನೇ ಬಾರಿಗೆ ಪಾಪವಾಗಲಾರದು, ಅದರಲ್ಲಿ ಅಂತಹ ಶಕ್ತಿಯಿದೆ. ಈಗಿನಿಂದ ಮಾಡುವುದಿಲ್ಲವೆಂದು ನಿಶ್ಚಿತ ವಿಚಾರ ಮಾಡಿ. ಹೇ ಪ್ರಭು! ನಿನ್ನ ಆಜ್ಞೆಯ ವಿರುದ್ಧ ಯಾವುದೇ ಕೆಲಸ ಮಾಡದಂತಹ, ಬಲ ಕೊಡು, ಶಕ್ತಿಕೊಡು, ಎಂದು ಪ್ರಾರ್ಥಿಸಿರಿ. ಹಾಗಾದರೆ ಭಗವಂತನು ಸಹಾಯ ಮಾಡುತ್ತಾನೆ, ಧರ್ಮ ಸಹಾಯ ಮಾಡುತ್ತದೆ, ಶಾಸ್ತ್ರ ಸಹಾಯ ಮಾಡುತ್ತದೆ, ಸಂತ ಮಹಾತ್ಮರು ಸಹಾಯ ಮಾಡುತ್ತಾರೆ. ನಿಜವಾದ ಹೃದಯದಿಂದ ಪರಮಾತ್ಮನ ಕಡೆಗೆ ನಡೆಯುವನ ಮೇಲೆ ಇಡೀ ಪ್ರಪಂಚವೂ ಕೃಪೆ ಮಾಡುತ್ತದೆ, ಮತ್ತು ಸಹಾಯ ಮಾಡುತ್ತದೆ ಅವನಿಗೆ ಎಲ್ಲರೂ ಸಹಾಯ ಮಾಡುತ್ತಾರೆ.</p>
<p class="Text">ಒಬ್ಬ ಸಂತರು ಸಿಕ್ಕಿದ್ದರು, ಕುರುಡರಾಗಿದ್ದರು. ನನಗೆ ವೈರಾಗ್ಯವಾಗಿದೆ ಕಾಡಿನಲ್ಲಿ ವಾಸಿಸುತ್ತೇನೆ ಎಂದು ಹೇಳಿದರು. ಚಳಿಗಾಲ ಬಂದಾಗ ಒಬ್ಬ ಭಕ್ತನು ಒಂದು ಒಳ್ಳೆಯ ಕಂಬಳಿಯನ್ನು ಕೊಟ್ಟನು. ಆ ಒಂದು ಕಂಬಳಿಯೇ ಅವರ ಹತ್ತಿರವಿದ್ದ ಒಳ್ಳೆಯ ವಸ್ತುವಾಗಿತ್ತು. ಬೇರೆ ಯಾವುದೇ ಒಳ್ಳೆಯ ವಸ್ತು ಇರಲಿಲ್ಲ. ಏಕಾಂತ ರಾತ್ರಿಯಲ್ಲಿ ಕೆಲವು ಜನರು ಬಳಗೆ ಬಂದರು. ಶಬ್ದ ಕೇಳಿಸಿತು, ಅವರ ಮಾತು ಕೇಳಿಸಿತು. ದರೋಡೆಕೋರರೋ, ಕಳ್ಳರೋ ಯಾರೋ ಗೊತ್ತಿಲ್ಲವೆಂದು ಮನದಲ್ಲಿ ವಿಚಾರ ಮಾಡಿದೆ. ನನ್ನ ಬಳಿ ಇರುವ ಕಂಬಳಿಯನ್ನು ನೋಡಿ ತೆಗೆದುಕೊಂಡು ಹೋದರೆ? ಮೊದಲು ನಾನೆ ಇವರ ಬಳಿ ಮಾತನಾಡಬೇಕೆಂದು ಯೋಚಿಸಿ ಸಹೋದರರೇ! ಹೇಳಿ ಯಾರು ನೀವು ಏನು ವಿಷಯ? ಅವರು ಬಂದು ನೋಡಿ ಇವರು ಬಾಬಾಗಳೆಂದು ತಿಳಿದು, ಮಹಾತ್ಮರೇ! ನೀವು ಸಂತರಾಗಿದ್ದೀರಿ, ಅದಕ್ಕಾಗಿ ನಾವು ನಿಜವಾದ ಮಾತುಗಳನ್ನು ಹೇಳುತ್ತೇವೆ. ನಾವು ಕಳ್ಳತನ ಮಾಡಲು ಹೋಗುತ್ತಿದ್ದೇವೆ. ಕಳ್ಳತನ ಮಾಡುವುದು ನಮ್ಮ ಉದ್ಯೋಗವಲ್ಲ. ನಾವಾದರೋ ಗೃಹಸ್ಥರು. ನಮ್ಮ ದುಡಿಮೆಯಿಂದ ಊಟಮಾಡುವವರು, ಆದರೆ ರಾಜ್ಯದಲ್ಲಿ ಕಂದಾಯ ಬಹಳ ಹೆಚ್ಚಿದೆ, ಅದನ್ನು ಕೊಡಲಾರೆವು. ಆದ್ದರಿಂದ ನಾವು ಕಳ್ಳತನ ಮಾಡಲು ಹೋಗುತ್ತಿದ್ದೇವೆ. ಸಂತರು ಹೇಳಿದರು, ಸಹೋದರರೇ! ಕಳ್ಳತನ ಮಾಡುವುದು ಒಳ್ಳೆಯದಲ್ಲ. ಅವರು ಹೇಳಿದರು, ನಾವೂ ಸಹ ಒಳ್ಳೆಯದೆಂದು ತಿಳಿದಿಲ್ಲ; ಆದರೆ ಮಾಡುವುದೇನು? ಇಷ್ಟು ಕಂದಾಯ ಎಲ್ಲಿಂದ ಕೊಡೋಣ? ನಮ್ಮ ಬಳಿ ಇಲ್ಲವೆಂದರು. ಅವರು ಸಂತೋಷದೊಂದಿಗೆ ಇಷ್ಟು ಮಾತನಾಡಿದರು, ಆದರೆ ಬಾಬಾರ ಕಂಬಳಿ ತೆಗೆದುಕೊಳ್ಳಲಿಲ್ಲ. ಮನುಷ್ಯನು ಲೋಭದಿಂದ ಹೀಗೆ ಮಾಡುತ್ತಾನೆ, ಲೋಭದಿಂದ ಕಳ್ಳತನ ಮಾಡುವುದು, ಬೇರೆಯವರಿಗೆ ದುಃಖಕೊಡುವುದು, ಹಣ ಕಬಳಿಸುವುದು, ಎಷ್ಟು ಪಾಪದ ವಿಷಯವಾಗಿದೆ. ಎಷ್ಟು ಅನ್ಯಾಯದ ಮಾತಾಗಿದೆ. ವಿಲಕ್ಷಣವಾದ ಮಾತೊಂದಿದೆ, ನಿರ್ಧನನಾಗಿದ್ದರೂ, ಆಪತ್ತು ಬಂದಿದ್ದರೂ ಸಹ ಪಾಪ ಮಾಡಬೇಡಿ, ದುಃಖವನ್ನು ಸಹಿಸಿರಿ, ಆದರೆ ಪಾಪ ಮಾಡಬೇಡಿ, ಅನ್ಯಾಯ ಮಾಡಬೇಡಿ.</p>
<p class="Shlok">ಸಿಬಿ ದಧಿಚ ಹರಿಚಂದ ನರೇಸಾ । ಸಹೆ ಧರಮ ಹಿತ ಕೋಟಿ ಕಲೆಸಾ ॥</p>
<p class="TXT-Right">ಮಾನಸ (2-14-2)</p>
<p class="Text">ಧರ್ಮಕ್ಕಾಗಿ ಕೋಟಿ ಕೋಟಿ ಕಷ್ಟ ಸಹಿಸಿದರು. ಆದರೆ ಅವರು ತಮ್ಮ ಧರ್ಮದಿಂದ ವಿಚಲಿತರಾಗಲಿಲ್ಲ.</p>
<p class="Shlok">ಧೀರಜ ಧರ್ಮ ಮಿತ್ರ ಅರು ನಾರೀ । ಆಪದ ಕಾಲ ಪರಿಖಿಅಹಿ ಚಾರಿ ॥</p>
<p class="TXT-Right">(ಮಾನಸ 3-4-4)</p>
<p class="Text">ಧೈರ್ಯ, ಧರ್ಮ, ಸ್ನೇಹಿತರು, ಹೆಂಡತಿ, ಇವುಗಳ ಪರೀಕ್ಷೆ ಆಪತ್ತಿನ ಸಮಯದಲ್ಲಿ ಆಗುತ್ತದೆ. ಧೈರ್ಯವನ್ನು ಕಳೆದುಕೊಳ್ಳದಿರುವುದು ಮನುಷ್ಯನಿಗೆ ಬಹಳ ಅವಶ್ಯಕವಾಗಿದೆ. ಆಗಾಗ ಜೋರಾಗಿ ಗಾಳಿ ಬೀಸುತ್ತದೆ. ಆಗ ದೊಡ್ಡ ದೊಡ್ಡ ಮರಗಳು ಮುರಿಯುತ್ತವೆ. ಆದರೆ ಆ ಗಾಳಿಯಲ್ಲೂ ಸಹ ಅವು ಸರಿಯಾಗಿ ನಿಂತಿದ್ದೇ ಆದರೆ ಪುನಃ ಅವು ಆನಂದವಾಗಿರುತ್ತವೆ. ಯಾವುದೇ ಆಪತ್ತು ಇಲ್ಲ. ಇದೇ ರೀತಿ ಕಾಮ, ಕ್ರೋಧ, ಲೋಭ ಇತ್ಯಾದಿಗಳ ಗಾಳಿಯು ಬೀಸುವುದು ನಿಂತಮೇಲೆ ಮನುಷ್ಯನು ಪುನಃ ಸರಿಯಾಗುತ್ತಾನೆ. ಯಾವುದೇ ಆಪತ್ತು ಬರಲಿ, ಪಾಪ ಮಾಡುವುದಿಲ್ಲ, ಅನ್ಯಾಯ ಮಾಡುವುದಿಲ್ಲ, ಶಾಸ್ತ್ರನಿಷಿದ್ಧ ಆಚರಣೆ ಮಾಡುವುದಿಲ್ಲ, ಉಪವಾಸದಿಂದ ಸಾಯುವುದಾದರೆ ಸಾಯಲಿ ಮತ್ತೆ ಏನಾಗಬಹುದು ಎಂಬ ಧೈರ್ಯವಿರಬೇಕು. ಹತ್ತಿರವೇನೂ ಇಲ್ಲದಿದ್ದರೆ ಉಪವಾಸ ಸಾಯಬಹುದು, ಇದಲ್ಲದೆ ಬೇರೆ ಶಿಕ್ಷೆಯಾಗಲಾರದು. ಪಾಪ ಕರ್ಮ ಮಾಡಿದರೆ ನರಕಕ್ಕೆ ಹೋಗಬೇಕಾವುದು ಮತ್ತು ಎಂಭತ್ತನಾಲ್ಕು ಲಕ್ಷ ಯೋನಿಗಳಲ್ಲಿ ಅಲೆದಾಡಬೇಕಾಗುವುದು. ಈ ಮಾತು ಸ್ವೀಕಾರ ಮಾಡಿದರೆ ಯಾವ ಶಕ್ತಿಯೂ ಅವನಿಂದ ಎಂದಿಗೂ ಪಾಪ ಮಾಡಿಸಲಾರದು.</p>
<p class="Text">ಶಾಸ್ತ್ರಗಳಲ್ಲಿ ಬ್ರಹ್ಮ, ವಿಷ್ಣು, ಮಹೇಶ್ವರ ಈ ಮೂವರ ಅಸ್ತ್ರಗಳ ವರ್ಣನೆ ಬರುತ್ತದೆ. ಬ್ರಹ್ಮನದು ಬ್ರಹ್ಮಾಸ್ತ್ರ, ವಿಷ್ಣುವಿನದು ನಾರಾಯಣಾಸ್ತ್ರ ಮತ್ತು ಶಿವನದು ಪಾಶುಪತಾಸ್ತ್ರವಾಗಿದೆ. ಇವುಗಳು ಮಂತ್ರಗಳಿಂದ ಪ್ರಯೋಗಿಸಲ್ಪಡುತ್ತವೆ. ಬ್ರಹ್ಮಾಸ್ತ್ರವನ್ನು ಯಾರ ಮೇಲೆ ಪ್ರಯೋಗಿಸಿದರೂ ಅವರನ್ನು ಮುಗಿಸಿಬಿಡುತ್ತದೆ. ಬ್ರಹ್ಮಾಸ್ತ್ರಕ್ಕೆ ಉಪಾಯವೆಂದರೆ ಅದನ್ನು ಉಪಸಂಹರಿಸುವುದಾಗಿದೆ. ಮಂತ್ರಗಳಿಂದ ಅದನ್ನು ಹಿಂತೆಗೆದುಕೊಳ್ಳುವುದರಿಂದ ಅದು ಮುಂದರಿಯಲಾರದು. ನಾರಾಯಣಾಸ್ತ್ರವನ್ನು ಬಿಟ್ಟರೆ ಅದೂ ಸಹ ನಾಶವಾಗಿಸಿಬಿಡುತ್ತದೆ. ಅದಕ್ಕೆ ಉಪಾಯವೆಂದರೆ ಶರಣಾಗತನಾಗಿ ಉದ್ದಕ್ಕೆ ನಮಸ್ಕರಿಸುವುದು; ಶರಣಾದರೆ ಆ ನಾರಾಯಣಾಸ್ತ್ರವು ಕೊಲ್ಲಲಾರದು. ಆದರೆ ಪಾಶುಪತಾಸ್ತ್ರವನ್ನು ಬಿಟ್ಟ ಮೇಲೆ ಏನು ಮಾಡಿದರೂ ಅದು ಸಂಹಾರ ಮಾಡುವಂತಹದ್ದೇ. ಪಾಶುಪತಾಸ್ತ್ರವು ಬಹಳ ಕಡಿಮೆ ಜನರ ಬಳಿಯಿದೆ ಮಹಾಭಾರತ ಯುದ್ಧವಾಯಿತು, ಅದರಲ್ಲಿ ಭಗವಾನ್ ಶಂಕರನು ಕೊಟ್ಟಂತಹ ಪಾಶುಪತಾಸ್ತ್ರವು ಅರ್ಜುನನ ಬಳಿಯಿತ್ತು, ಭಗವಾನ್ ಶಂಕರನು ಅರ್ಜುನನಿಗೆ, ನೀನು ಇದನ್ನು ಪ್ರಯೋಗಿಸಬೇಕಾಗುವುದಿಲ್ಲ. ಇದು ನಿನ್ನ ಬಳಿ ಇದ್ದರೆ ವಿಜಯವನ್ನು ಉಂಟುಮಾಡುತ್ತದೆ, ಪ್ರಯೋಗಿಸುವ ಅವಶ್ಯಕತೆಯಿಲ್ಲ, ಪ್ರಯೋಗಿಸಿದರೆ ಪ್ರಪಂಚದಲ್ಲಿ ಪ್ರಳಯವಾಗುವುದು ಆದ್ದರಿಂದ ಪ್ರಯೋಗಿಸಬೇಡ ಎಂದು ಹೇಳಿದ್ದನು.</p>
<p class="Text">ಸಜ್ಜನರೇ! ಇದೇ ರೀತಿ ಪಾಪದಿಂದ ಬದುಕಿ ಉಳಿಯುವಂತಹ ಪಾಶುಪತಾಸ್ತ್ರ ನಿಮಗೆ ಹೇಳುತ್ತೇನೆ. ಕೃಪೆಮಾಡಿ ಕೇಳಿ, ಆದನ್ನು ನೀವು ಧಾರಣೆ ಮಾಡಿರಿ. ಅದನ್ನು ಬಹಳ ದೊಡ್ಡ ಕೃಪೆಯೆಂದು ಭಾವಿಸುತ್ತೇನೆ. ಆದು ಏನೆಂದರೆ ಸಾಯುವೆವು ಅದರೆ ಪಾಪ ಮಾಡಲಾರೆವು, ಅನ್ಯಾಯ ಮಾಡಲಾರೆವು! ಮಾಡಲಾರೆವು! ಮಾಡಲಾರೆವು! ಹೀಗೆ ಕೇವಲ ಈ ರೀತಿಯ ವಿಚಾರ ನಿಮ್ಮದಾಗಲಿ. ಹೀಗೆ ಮಾಡುವುದರಿಂದ ಅನ್ನವಿಲ್ಲದೆ ನೀವು ಸಾಯಲಾರಿರಿ. ಅನ್ನವಿಲ್ಲದೆ ಸಾಯ ಬೇಕಾದರೂ ಪರವಾಗಿಲ್ಲ, ಆದರೆ ಪಾಪ - ಅನ್ಯಾಯ ಮಾಡಲಾರೆವು. ಇದೇ ಅಸ್ತ್ರವನ್ನು ಪ್ರಯೋಗಿಸುವುದು. ಆದರೆ ಪ್ರಯೋಗಿಸಬೇಕಾಗಿಲ್ಲ. ಗಟ್ಟಿ ವಿಚಾರ ಮಾಡುತ್ತಿದ್ದಂತೆ ನಿಮಗೆ ವಿಜಯವನ್ನುಂಟುಮಾಡುತ್ತದೆ. ನಮಗೆ ಸಾವು ಸ್ವೀಕಾರವಿದೆ, ಆಪತ್ತು ಸ್ವೀಕಾರವಿದೆ, ಆದರೆ ಪಾಪ ಸ್ವೀಕಾರವಿಲ್ಲ. ಇಂತಹ ಗಟ್ಟಿಯಾದ ವಿಚಾರವಾದ ನಂತರ ನಿಮ್ಮಿಂದ ಯಾರೂ ಪಾಪ ಮಾಡಿಸಲಾರರು, ಅನ್ಯಾಯ ಮಾಡಿಸಲಾರರು. ಅನ್ಯಾಯ ಮಾಡಿಸುವ ಶಕ್ತಿ ಯಾರಿಗೂ ಇಲ್ಲ. ಜೊತೆಯಲ್ಲಿ ಭಗವಂತನ ಭರವಸೆಯಿಟ್ಟುಕೊಳ್ಳಿ. ಪ್ರಭು! ಈ ಮಾತಾದರೆ ನನ್ನದಾಗಿದೆ, ಆದರೆ ಬಲ ನಿನ್ನದಾಗಿದೆ. ಈ ಮಾತನ್ನು ನಿಭಾಯಿಸುವಲ್ಲಿ ಬಲ ನಿನ್ನದಾಗಿದೆ ಎಂದು ನೆನೆಯುತ್ತಾ ಇರಿ. ಆಗ ಕೆಲಸವಾಗುವುದು. ಅರ್ಜುನನಿಗೆ ನೀನು ನಿಮಿತ್ತಮಾತ್ರನಾಗು ಎಂದು ಭಗವಂತನು ಹೇಳಿದನು.</p>
<p class="Shlok">ನಿಮಿತ್ತಮಾತ್ರಂ ಭವ ಸವ್ಯಸಾಚಿನ್ ।</p>
<p class="TXT-Right">(ಗೀತೆ 11-33)</p>
<p class="Text">ನಿಮಿತ್ತಮಾತ್ರನಂತೂ ನಾನಾಗುತ್ತೇನೆ, ಆದರೆ ಈ ಕೆಲಸ ಸರಿಯಾಗಿ ಮಾಡುವುದು ನನ್ನ ಶಕ್ತಿಗೆ ಮೀರಿದ ಮಾತು. ಹೇ ಪ್ರಭು! ನೀನು ನಿಭಾಯಿಸು. ರಾಮನು ಏನು ಮಾಡುತ್ತಾನೋ, ಒಳ್ಳೆಯದನ್ನೇ ಮಾಡುತ್ತಾನೆ. ಭಗವಂತನ ಮೂಲಕ ನಮಗೆ ಒಳ್ಳೆಯದೇ ಆಗುತ್ತದೆ, ರಕ್ಷಣೆಯಾಗುತ್ತದೆ, ಸಹಾಯವಾಗುತ್ತದೆ, ಲಾಭವಾಗುತ್ತದೆ ನಷ್ಟವಾಗುವುದೇ ಇಲ್ಲ.</p>
<p class="Text"><span class="char-style-override-3">‘‘ಭೂಂಡೀ ಬನೈ ಸಾ ಆಪಕೀ’’</span> ಕೆಟ್ಟದಾದರೆ ನಿಮ್ಮದೇ ಆಗಿದೆ, ಸ್ವಂತದ್ದಾಗಿದೆ, ಕೆಟ್ಟದ್ದನ್ನು ಸ್ವತಃ ಮಾಡುತ್ತಾನೆ. ಒಂದು ವೇಳೆ ಸ್ವತಃ ಸಿದ್ಧವಿಲ್ಲದ್ದಿದ್ದರೆ ಯಾರೂ ಮಾಡಿಸಲಾರರು. ಕಾನೂನು ಹಾಗೆ ಮಾಡಿಸಿತು, ಜನರು ಹಾಗೆ ಮಾಡಿಸಿದರು. ಕೆಟ್ಟ ಸಂಗವು ಹಾಗೆ ಮಾಡಿಸಿತು, ವಾಯುಮಂಡಲ ಹಾಗೆಯೇ ಬಂತು, ನಮ್ಮ ಭಾಗ್ಯ ಹಾಗೆಯೇ ಇತ್ತು, ಒಳ್ಳೆಯ ಸಂಗ ಸಿಗಲಿಲ್ಲ, ಗುರುಗಳು ಸಿಗಲಿಲ್ಲ ಮುಂತಾದ ಮಾತುಗಳೆಲ್ಲವೂ ನೆಪಮಾತ್ರಗಳಾಗಿವೆಯಲ್ಲದೆ ಮತ್ತೇನೂ ಅಲ್ಲ. ನೀವು ಕೆಡಲು ಸಿದ್ಧವಿಲ್ಲದಿರುವವರೆಗೆ ನಿಮ್ಮನ್ನು ಯಾರೂ ಕೆಡಿಸಲಾರರು ಮತ್ತು ಅದರಲ್ಲಿ ನಿಮ್ಮ ವಿಚಾರ ಗಟ್ಟಿಯಾಗಿಟ್ಟುಕೊಳ್ಳಿ ಭಗವಂತನ ಆಧಾರವಿರುವುದು. ಅಂತರಂಗದಿಂದ ಭಗವಂತನನ್ನು ಹೇ ಪ್ರಭು! ನಿನ್ನ ಕೃಪೆಯಿಲ್ಲದೆ ಇದು ನಮ್ಮಿಂದ ಆಗಲಾರದು ಎಂದು ಪ್ರಾರ್ಥಿಸಿರಿ. ಇಂತಹ ಕೃಪೆಯ ಭರವಸೆಯಿದ್ದರೆ ಅವನ ಪತನ ಎಂದಿಗೂ ಆಗಲಾರದು.</p>
<p class="Text">ಭಗವಂತನ ಚರಣಗಳಲ್ಲಿ ಶರಣಾಗುವುದರಿಂದ ಭಗವಂತನು ಹೇಳುತ್ತಾನೆ-</p>
<p class="Shlok">ಅಹಂ ತ್ವಾ ಸರ್ವಪಾಪಭ್ಯೋ ಮೋಕ್ಷಯಿಷ್ಯಾಮಿ ಮಾ ಶುಚಃ ।</p>
<p class="TXT-Right">ಗೀತೆ (18-66)</p>
<p class="Text">ಎಲ್ಲಾ ಪಾಪಗಳಿಂದ ನಾನು ಮುಕ್ತನನ್ನಾಗಿ ಮಾಡುತ್ತೇನೆ. ನೀನು ಚಿಂತಿಸಬೇಡ. <span class="char-style-override-3">‘‘ಮಾಮೇಕಂ ಶರಣಂ ವ್ರಜ’’</span> ಇದು ನಿಬಂಧನೆ ಆಗಿದೆ. ಹಣಕ್ಕೆ ಶರಣಾದರೆ; ಸುಳ್ಳು, ಕಪಟ, ಅಪ್ರಾಮಾಣಿಕತೆಯ ಆಶ್ರಯವಿಟ್ಟುಕೊಂಡರೆ, ತಮ್ಮಾ! ನನ್ನಿಂದೇನೂ ಮಾಡಲಾಗುವುದಿಲ್ಲ. ಮನುಷ್ಯ ಏನು ಮಾಡುತ್ತಾನೆ? ಸುಳ್ಳು, ಕಪಟ, ಅನ್ಯಾಯದ ಆಧಾರ ತೆಗೆದುಕೊಳ್ಳುತ್ತಾನೆ.</p>
<p class="Text">ಪಾಪ ಮಾಡಬೇಡಿರೆಂದು ಈ ಕಾಲದಲ್ಲಿ ಹೇಳಿದರೆ ಜನರು ಹೇಳುತ್ತಾರೆ, ಮಹಾತ್ಮರೇ! ಈ ಕಾಲದಲ್ಲಿ ಇದು ನಡೆಯಲಾರದು. ನಿಮ್ಮ ಈ ಮಾತು ಹಳೆಯಕಾಲದ್ದಾಗಿದೆ! ಈ ಕಾಲದಲ್ಲಿ ಇದು ನಡೆಯಲಾರದು. ಹೀಗೆ ಮಾಡಿದರೆ ಉಪವಾಸ ಸಾಯುತ್ತೇವೆ ಬದುಕಲಾರೆವು. ಈ ಕಾಲದಲ್ಲಿ ಸತ್ಯದಿಂದ ಹೇಗೆ ಕೆಲಸ ಮಾಡೋಣ? ಲಕ್ಷರೂಪಾಯಿ ಸಂಪಾದಿಸಿದರೆ ಸುಮಾರು ಅರ್ಧದಷ್ಟು ಟ್ಯಾಕ್ಸನ್ನು ಕೊಡಬೇಕಾಗುತ್ತದೆ. ನೀವು ಹೇಳಿ ಏನು ಗಳಿಸೋಣ? ಏನು ತಿನ್ನೋಣ? ಈಗಿನ ಕಾಲದಲ್ಲಿ ಮನುಷ್ಯ ಸತ್ಯದಿಂದ ಕೆಲಸ ಮಾಡಲಾರನು ಎಂದು ನಮಗೊಬ್ಬ ಸಹೋದರನು ಹೇಳಿದನು. ನಾವು ಹೇಳುವೆವು ಸರ್ಕಾರ ಒಳ್ಳೆಯದೇ ಮಾಡುತ್ತಿದೆ. ಲೋಭಕ್ಕೆ ವಶನಾಗಿ ಹೆಚ್ಚು ಸಂಗ್ರಹ ಮಾಡಬೇಡಿರೆಂದು ಕ್ರಿಯಾತ್ಮಕ ಉಪದೇಶ ನೀಡುತ್ತದೆ. ಸಾಧಾರಣ ಖರ್ಚು ಮಾಡಿ, ಸಾಧಾರಣವಾಗಿ ಗಳಿಸಿ ಮತ್ತು ಊಟ ಮಾಡಿರಿ. ಹೀಗೆ ಮಾಡುವುದರಿಂದ ಯಾರೂ ಪಾಪ ಮಾಡಿಸಲಾರರು. ಸ್ವಲ್ಪ ಹಣ ಗಳಿಕೆಯವರೆಗೆ ಟ್ಯಾಕ್ಸ್ ಕಟ್ಟಬೇಕಾಗಿಲ್ಲವಲ್ಲ! ಅಷ್ಟರ ಒಳಗೇ ಗಳಿಸಿರಿ. ಖರ್ಚಿಗೆ ಎಲ್ಲಿಂದ ತರೋಣ? ಮಗಳ ಮದುವೆ ಮಾಡಬೇಕಲ್ಲ? ಕಷ್ಟವಾಗುತ್ತದೆ ಎಂದು ಎನ್ನುತ್ತಾರೆ. ಸಭ್ಯತೆ ಇದೆಯಲ್ಲ, ಕಷ್ಟವಾಗುತ್ತದೆ. ಸಭ್ಯತೆಗೆ ತಿಲಾಂಜಲಿ ಕೊಡಿ. ನೀರಿನಲ್ಲಿ ನಿಂತು ನೀರು ಕೊಡಿ. ನಮಗೆ ಆ ಸಭ್ಯತೆ ಇಟ್ಟುಕೊಳ್ಳಬೇಕಾಗಿಲ್ಲ. ಅದರಿಂದ ನಮಗೆ ಅವಮಾನವಾಗಲಿ ಹೆದರಬೇಕಾಗಿಲ್ಲ. ಪುಣ್ಯ ಮಾಡುತ್ತಾ, ಶುಭ ಕಾರ್ಯ ಮಾಡುತ್ತಾ, ಧರ್ಮದಿಂದ ನಡೆಯುವಾಗ ಜನರು ನಿಂದಿಸಿದರೆ ನಿಂದಿಸಲಿ.</p>
<p class="Shlok">ತ್ರಿವಿಧಂ ನಕರಸ್ಯೇದಂ ದ್ವಾರಂ ನಾಶನಮಾತ್ಮನಃ ।</p>
<p class="TXT-Right">(ಗೀತೆ 16-21)</p>
<p class="Text">ನಮ್ಮನ್ನು ನಾಶಮಾಡುವಂತಹ ಕಾಮ, ಕ್ರೋಧ ಮತ್ತು ಲೋಭ ಈ ಮೂರು ನರಕದ ದ್ವಾರಗಳಾಗಿವೆ ಇವುಗಳಲ್ಲಿ ಪ್ರವೇಶಿಸಿದರೆ ಅವನು ನರಕ್ಕೇ ಹೋಗುವನು. ಇನ್ನು ಹೀಗೆ ಮಾಡುವುದಿಲ್ಲವೆಂದು ಭಗವಂತನನ್ನು ನೆನೆಯುತ್ತಿದ್ದರೆ ಹೋಗಲಾರನು. ಜೀವನದಲ್ಲಿ ಯಾವಾಗಲಾದರೂ ಸುಧಾರಣೆಯಾಗಿ ಎಚ್ಚರಗೊಂಡರೆ, ಆಗ ಪಾಪ ಮಾಡುವುದಿಲ್ಲವೆಂದು ನಿಶ್ಚಿತ ವಿಚಾರ ಮಾಡಿದರೆ ಪೂರ್ಣ ಪ್ರಾಯಶ್ಚಿತ್ತವಾಗುವುದು. ಅವನಿಗೆ ಭಗವಂತನ ಕೃಪೆಯಿಂದ ಬಲವೂ ಸಹ ಸಿಗುವುದು, ಧರ್ಮಸಿಗುವುದು ಮತ್ತು ಅವನು ಸಂತನಾಗುವನು. ಮೇಲಾಗಿ ಅವನು ಬೇಕಾದರೆ ಸೋದರನಾಗಿರಲಿ, ಸೋದರಿಯಾಗಿರಲಿ, ಗೃಹಸ್ಥನಾಗಿರಲಿ ಏನೇ ಆಗಿರಲಿ, ಭಗವಂತನು ಅಂತರಂಗದ ಭಾವ ನೋಡುತ್ತಾನೆ. <span class="char-style-override-3">‘‘ಭಾವಗ್ರಾಹೀ ಜನಾರ್ದನಃ’’ </span>ಅವನು ಭಾವದ ಭೋಕ್ತಾ ಆಗಿದ್ದಾನೆ. ಯಾರ ಭಾವ ನಿರ್ಮಲವಾಯಿತೋ, ಅವನಂತೂ ನಿರ್ಮಲನೇ ಆದನು. ಕೇವಲ ಹೊರಗಡೆಯಿಂದ ನಿರ್ಮಲನಾಗುವುದರಿಂದ, ಒಳ್ಳೆಯವನಾಗಲು ಸಮಯ ತೆಗೆದುಕೊಳ್ಳುತ್ತದೆ. ಆದರೆ ನಾವು ಪಾಪ ಮಾಡುವುದಿಲ್ಲವೆಂಬ ಭಾವ ಉಂಟಾದರೆ ಅಷ್ಟರಲ್ಲೇ ಬೇಗ ಶುದ್ಧನಾಗುತ್ತಾನೆ.</p>
<p class="Text"><span class="char-style-override-3">‘‘ವ್ಯವಸಾಯಾತ್ಮಿಕಾ ಬುದ್ಧಿರೇಕಾ’’ </span>ಏನೇ ಆಗಲಿ ಪಾರವಾರ್ಥಿಕ ಮಾರ್ಗದಲ್ಲೇ ನಡೆಯುವುದೆಂದು ನಿಶ್ಚಯ ಮಾಡಿಯಾಯಿತು, <span class="char-style-override-3">‘‘ಅಪಿ ಚೇತ್ಸುದುರಾಚಾರ’’ </span>ಪಾಪಿಗಿಂತ ಪಾಪಿಯಾದರೂ ಸಹ ಅವನನ್ನು <span class="char-style-override-3">‘‘ಸಾಧುರೇನ ಸ ಮಂತವ್ಯಃ’’ </span>ವೆಂದೇ ತಿಳಿಯಬೇಕು. ಏಕೆಂದರೆ <span class="char-style-override-3">‘‘ಸಮ್ಯಗವ್ಯವಸಿತೋ ಹಿ ಸಃ’’ </span>ಅವನು ದೃಢ ನಿಶ್ಚಯ ಮಾಡಿದ್ದಾನೆ. ಆ ಭಾವಕ್ಕೆ ಅನುಸಾರವಾಗಿ ಅವನು ಪವಿತ್ರನಾಗುತ್ತಾನೆ.</p>
<p class="Text">ಮೊದಲು ಏನು ದೋಷ ಮಾಡಿದ್ದರೂ ಅವುಗಳನ್ನು ಭಗವಂತನು ನೆನಪು ಮಾಡಿಕೊಳ್ಳವುದಿಲ್ಲ. ಯಾರ ಭಾವ ಒಳ್ಳೆಯದಿದೆಯೋ ಮತ್ತು ಈ ಮಾರ್ಗದಲ್ಲಿ ನಡೆಯಲು ಬಯಸುವನೋ ಅವನನ್ನು ಭಗವಂತನು ನೂರು ಬಾರಿ ನೆನೆಸಿಕೊಳ್ಳುತ್ತಾನೆ, ಎಲ್ಲಿಯೂ ಅವನನ್ನು ಮರೆಯಲಾರನು. ಇಂಥಹ ಪ್ರಭು ಇರುವಾಗ ಭಯವು ಯಾವ ಮಾತಿನದು? ನಿಜವಾದ ಹೃದಯದಿಂದ ಪಾಪದ ತ್ಯಾಗ ಮಾಡಿರಿ. ಈಗಲಾದರೋ ಲೋಭಕ್ಕೆ ಸಿಲುಕಿ ಪಾಪ ಮಾಡಿಬಿಟ್ಟಿರುವಿರಿ; ಆದರೆ ಮುಂದೆ ಪರಿಸ್ಥಿತಿ ಏನಾಗಬಹುದು? ಇದರ ವಿಚಾರ ಸ್ವಲ್ಪವಾದರೂ ಮಾಡಿದ್ದೀರೇನು? ಹಣವೂ ಇಲ್ಲೇ ಇರುವುದು, ಸಂಪತ್ತು ಇಲ್ಲೇ ಇರುವುದು, ಆದರೆ ನೀವು ಹೋಗುವಿರಿ. ಜೀವಮಾನವಿಡೀ ಖರ್ಚು ಮಾಡಲಾರಿರಿ. ಪಾಪದಿಂದಗಳಿಸಿದ ಹಣ ಖರ್ಚು ಮಾಡಲಾರಿರಿ, ಇಲ್ಲೇ ಉಳಿಯುವುದು ಮತ್ತು ಪಾಪ ಮಾಡಿದ ಕರ್ಮ ಇಲ್ಲಿ ಇರಲಾರದು, ಜೊತೆಗೆ ಬರುವುದು ಮತ್ತು ದೊಡ್ಡ ಶಿಕ್ಷೆ ಅನುಭವಿಸಬೇಕಾಗುವುದು. ತಿಳುವಳಿಕಸ್ಥ ಮನುಷ್ಯನಾದರೆ ಬೇಗ ಎಚ್ಚೆತ್ತುಕೊಳ್ಳಬೇಕು, ಆದ್ದರಿಂದ ಇನ್ನು ಪಾಪ ಮಾಡುವುದಿಲ್ಲ ಅನ್ಯಾಯ ಮಾಡುವುದಿಲ್ಲವೆಂಬ ವಿಚಾರ ಮಾತ್ರವಾಗಿರಲಿ.</p>
<p class="ChapterEnd para-style-override-2">ನಾರಾಯಣ! ನಾರಾಯಣ! ನಾರಾಯಣ!<span></span></p>


<p class="Page-Break"> </p>
<p class="Chapter-Heading" id="toc_marker-6">4. ಪ್ರಪಂಚದಲ್ಲಿ ವಾಸಿಸುವ ಕಲೆ</p>
<p class="Text">ವಾಸ್ತವವಾಗಿ ಅಭಿಮಾನ ಮತ್ತು ಮಮತೆಯ ತ್ಯಾಗ ಕಠಿಣವಾಗಿದೆ. ಆದರೂ ಒಂದು ಮಾತು ನಿಮಗೆ ಹೇಳಲಾಗುವುದು, ಸಹೋದರ - ಸಹೋದರಿಯರು ತಮ್ಮ ತಮ್ಮ ಮನೆಗಳಲ್ಲಿ ತ್ಯಾಗದ ಅನುಷ್ಠಾನ ಮಾಡಿ, ಅದಕ್ಕನುಸಾರವಾಗಿ ಜೀವನ ರೂಪಿಸಿಕೊಂಡರೆ, ಬಹಳ ಸುಲಭವಾಗಿ ಅಭಿಮಾನ ಮತ್ತು ಮಮತೆಯ ತ್ಯಾಗವಾದೀತು. ಮನೆಯಲ್ಲಿ ಪ್ರಾಯಶಃ ಎರಡು ವಿಷಯಗಳಿಗೆ ಜಗಳ ನಡೆಯುತ್ತಿರುತ್ತದೆ. ಕೆಲಸ ಕಾರ್ಯ ನೀನು ಮಾಡು ಮತ್ತು ಒಡವೆ ವಸ್ತು ನಾನು ತೆಗೆದುಕೊಳ್ಳುವೆ. ಸುಖ, ಆದರ, ಸತ್ಕಾರ, ಎಲ್ಲವೂ ನನಗೆ ಸಿಗಲಿ. ಕೆಲಸ ಕಾರ್ಯ ಮತ್ತು ಖರ್ಚು ನೀನು ಮಾಡು. ಈ ಮಾತುಗಳಿಂದ ವಾದವಿವಾದ ನಡೆಯುತ್ತದೆ. ಇವುಗಳನ್ನು ಹಿಂದು ಮುಂದೆ ಮಾಡಿದರೆ ಕೆಲಸ ಕಾರ್ಯ ನಾನು ಮಾಡುವೆ, ವಿಶ್ರಾಂತಿ ನೀವು ಪಡೆಯಿರಿ. ಆದರ ಸತ್ಕಾರ, ಮಾನ - ಪ್ರಶಂಸೆ ಇವು ತೆಗೆದುಕೊಳ್ಳಲು ಇಲ್ಲ, ಕೊಡುವುದಕ್ಕಾಗಿ ಇವೆ. ಹಾಗಾದರೆ ಬೇರೆಯವರನ್ನು ಆದರಿಸಿ, ಮರ್ಯಾದೆ ಕೊಡಿ, ವಿಶ್ರಾಂತಿ ಕೊಡಿ, ಸತ್ಕಾರಮಾಡಿ, ಅವರ ಆಜ್ಞೆಯನ್ನು ಪಾಲಿಸಿರಿ, ಅವರಿಗೆ ಸುಖ ನೀಡಿರಿ. ಹೀಗೆ ಪರಸ್ಪರ ಮಾಡಿದರೆ ಪ್ರೀತಿ ಬೆಳೆಯುತ್ತದೆ.</p>
<p class="Text">ಮನುಷ್ಯನನು ತನ್ನ ಮನದಿಚ್ಛೆಯನ್ನು ಪೂರ್ಣಗೊಳಿಸಿಕೊಳ್ಳಲು ಬಯಸುವುದು ಅವನ ಸ್ವಭಾವವಾಗಿದೆ. ಮತ್ತು ತನ್ನ ಮನಸ್ಸಿನಂತೆ ಆಗುವುದರಿಂದ ರಾಜಿಯಾಗುತ್ತಾನೆ. ಧನದ, ಮಾನದ, ಪ್ರಶಂಸೆಯ, ಬದುಕಿರುವುದರ ಇಚ್ಛೆ ಇರುತ್ತದೆ. ಆದರೆ ಈ ಕಾಮನೆಗಳ ಮೂಲದಲ್ಲಿ ತನ್ನ ಮನಸ್ಸಿನಂತೆ ಆಗಬೇಕೆಂಬ ಕಾಮನೆಯಾಗಿದೆ. ಈ ಮಾತು ಶ್ರೇಷ್ಠವಾದದ್ದಲ್ಲ. ನಮ್ಮ ಮನಸ್ಸಿನ ಮಾತಿನ ಆಗ್ರಹ ಬಿಟ್ಟು ಬೇರೆಯವರ ಮನಸ್ಸಿನ ಮಾತಿನಂತೆ ನಡೆದರೆ ಉದ್ಧಾರವಾಗುವುದು. ಅವರ ಮಾತು ನ್ಯಾಯಯುಕ್ತವೇ ಮತ್ತು ನಮ್ಮ ಸಾಮರ್ಥ್ಯದಲ್ಲಿದೆಯೇ ಎಂದು ಕೇವಲ ಎರಡು ಮಾತುಗಳನ್ನು ಗಮನಿಸಬೇಕು. ಇದ್ಕಕೆ ಒಂದು ಸರಳ ಉಪಾಯವಿದೆ. ನಮಗೆ ಪ್ರಪಂಚದಿಂದ ತೆಗೆದುಕೊಳ್ಳಲು ಏನೂ ಇಲ್ಲ, ಪ್ರಪಂಚದ ಸೇವೆ ಮಾಡ ಬೇಕಾಗಿದೆ ಎಂದು ನಿಶ್ಚಯ ಮಾಡಿರಿ. ಪ್ರಪಂಚದ ಸೇವೆ ಏಕೆ ಮಾಡಬೇಕು? ಏಕೆಂದರೆ ಮೊದಲು ತೆಗೆದುಕೊಳ್ಳಲಾಗಿದೆ. ಅದಕ್ಕೋಸ್ಕರ ಈಗ ಕೊಡಬೇಕಾಗಿದೆ, ಪ್ರಪಂಚದಿಂದ ತೆಗೆದುಕೊಳ್ಳಬಾರದು.</p>
<p class="Text">ಒಂದು ಮಾರ್ಮಿಕ ಮಾತನ್ನು ಹೇಳುವೆನು ತಾವು ಗಮನಕೊಟ್ಟು ಕೇಳಿ. ಮಾನವ ಶರೀರವು ಪರಮಾತ್ಮನ ಪ್ರಾಪ್ತಿಗೋಸ್ಕರ ದೊರಕಿದೆ. ಪ್ರಪಂಚದಲ್ಲಿ ಬದುಕುವ ಒಂದು ರೀತಿ ಇದೆ. ಆ ರೀತಿಯನ್ನು ನಾವು ಧಾರಣೆ ಮಾಡಿದರೆ ಪರಮಾತ್ಮನ ಪ್ರಾಪ್ತಿ ಬಹಳ ಸುಗಮವಾಗಿ ಆಗುವುದು. ಪ್ರತಿಯೊಂದು ಕೆಲಸ ಮಾಡಲು ಒಂದು ಕಲೆಯಿರುತ್ತದೆ. ಅದಕ್ಕನುಗುಣವಾಗಿ ಕೆಲಸ ಮಾಡಿದರೆ, ಆ ಕೆಲಸ ಪೂರ್ಣವಾಗಿ ಆಗುತ್ತದೆ. ಪ್ರಪಂಚದಲ್ಲಿ ಬದುಕುವುದೂ ಒಂದು ಕಲೆ ಆಗಿದೆ. ಆ ಕಲೆಯನ್ನೂ ಅರಿಯಬೇಕು. ಆ ಕಲೆಯನ್ನು ಕಾರ್ಯಗತಗೊಳಿಸಿದರೆ ಬಹಳ ಸುಗಮವಾಗಿ ಪ್ರಪಂಚದಲ್ಲಿ ಬದುಕಬಲ್ಲೆವು ಮತ್ತು ಪ್ರಪಂಚದಿಂದ ಪಾರಾಗಬಲ್ಲೆವು. ಆ ಕಲೆ-ವಿದ್ಯೆ ಏನು? ಯಾರ-ಯಾರ ಜೊತೆಗೆ ಯಾವ ಸಂಬಂಧ ಒಪ್ಪಿಕೊಂಡಿದ್ದೀರೋ ಅದಕ್ಕನುಸಾರವಾಗಿ ಬಹಳ ತತ್ಪರರಾಗಿ, ತಲ್ಲೀನರಾಗಿ ತಮ್ಮ ಕರ್ತವ್ಯದ ಪಾಲನೆ ಮಾಡಿರಿ ಮತ್ತು ಅವರಿಂದ ಏನನ್ನೂ ಬಯಸಬೇಡಿ, ಯಾವುದೇ ಇಚ್ಛೆ ಇಟ್ಟುಕೊಳ್ಳಬೇಡಿ, ಆಸೆಯಿಟ್ಟುಕೊಳ್ಳಬೇಡಿ, ವಾಸನಾ ಇಟ್ಟುಕೊಳ್ಳಬೇಡಿ.ನಾವು ತೆಗೆದುಕೊಳ್ಳುವುದಲ್ಲ, ಕೊಡಬೇಕು. ಈ ಶರೀರ ಪ್ರಪಂಚದಿಂದ ಸುಖಪಡೆಯಲು ದೊರಕಿದುದಲ್ಲ.</p>
<p class="Text">ಶರೀರದ ಫಲ ಸೇವೆ ಮಾಡುವುದಾಗಿದೆ ತಾಯಿಗೆ ಪುತ್ರನಾದರೆ ಸುಪುತ್ರನಾಗು, ತಾಯಿಯ ಸೇವೆ ಮಾಡಬೇಕು. ತಾಯಿಯ ಬಳಿ ಹಣ ಒಡವೆ - ವಸ್ತ್ರವಿದ್ದರೆ ಅಮ್ಮ ನಿನ್ನ ಬಳಿ ಇರುವುದನ್ನು ನಮ್ಮ ಸೋದರಿಗೆ ಕೊಡು, ತಮ್ಮನಿಗೆ ಅಥವಾ ಅಣ್ಣನಿಗೆ ಕೊಡು. ನನ್ನಿಂದ ಸೇವೆ ತೆಗೆದುಕೊಳ್ಳುವ ಒಂದೇ ಒಂದು ಕೃಪೆಯನ್ನು ಮಾಡು, ಎಂದು ಹೇಳಿರಿ. ತಂದೆ-ತಾಯಿಯರ ಸೇವೆಯಿಂದ ಮಾನವ ಋಣಮುಕ್ತನಾಗಲಾರನು. ಅವರ ಋಣವೆಷ್ಟು ನಮ್ಮ ಮೇಲಿದೆಯೋ, ಅದನ್ನು ನಾವು ತೀರಿಸಲಾರೆವು. ಬೇರೆ ಉಪಾಯವಿಲ್ಲ ಆದರೇನಂತೆ? ಅವರ ಸೇವೆ ಮಾಡಿ ಅವರ ಪ್ರಸನ್ನತೆ ಪಡೆಯಿರಿ. ಪ್ರಸನ್ನತೆಯಿಂದ ಆ ಋಣ ಕ್ಷಮಿಸಲ್ಪಡುತ್ತದೆ. ತಾಯಿ ಕಷ್ಟಗಳನ್ನು ಸಹಿಸಿದಷ್ಟು, ಬಾಲಕನು ತಾಯಿಯ ಸೇವೆ ಮಾಡಲಾರನು. ಎಲ್ಲವನ್ನೂ ತಾಯಿ ಕೊಟ್ಟಿದ್ದಾಳೆ. ಯಾರೋ ನನ್ನ ಚರ್ಮದಿಂದ ಚಪ್ಪಲಿ ಮಾಡಿಸಿ ತಾಯಿಗೆ ತೊಡಿಸುತ್ತೇನೆಂದು ಹೇಳಿದರು. ಮತ್ತೊಬ್ಬರು, ಈ ಚರ್ಮವನ್ನು ಪೇಟೆಯಿಂದ ತಂದಿದ್ದೀರೇನು? ಎಂದು ಕೇಳಿದರು. ಇದೂ ತಾಯಿಯಿಂದಲೇ ದೊರಕಿದೆ? ಇದರಲ್ಲಿ ನೀನು ಏಕೆ ಅಧಿಕಾರ ನಡೆಸುವೆ? ತಾಯಿಯಿಂದ ದೊರಕಿದೆ. ಇಂದು ನಾವು ದೊಡ್ಡ ದೊಡ್ಡ ಮಾತನ್ನಾಡುವೆವು. ಹೊಗಳಿಕೊಳ್ಳುವೆವು. ಈ ಶರೀರ ಯಾರಿಂದ ದೊರಕಿದೆ? ತಾಯಿಯಿಂದ ದೊರಕಿದೆ. ತಾಯಿಯಿಂದ ಪಾಲನೆಯಾಗಿದೆ.</p>
<p class="Text">ನೀವು ಎಷ್ಟೇ ವಿದ್ವಾಂಸರಾಗಿರಿ, ಬಾಲ್ಯದಲ್ಲಿ, ಕುಳಿತುಕೊಳ್ಳಲು ಬರುತ್ತಿರಲಿಲ್ಲ. ತಾಯಿ ಕುಳಿತುಕೊಳ್ಳಲು ಕಲಿಸಿದಳು. ಬೆರಳು ಹಿಡಿದು ನಡೆಯಲು ಕಲಿಸಿದಳು, ಊಟ ಮಾಡಲು ಬರುತ್ತಿರಲಿಲ್ಲ, ತಾಯಿಯು ಕೂರಿಸಿಕೊಂಡು ಬಾಯಿಯಲ್ಲಿ ತುತ್ತು ಕೊಟ್ಟಳು. ಊಟ ಮಾಡಲು ಕಲಿಸಿದಳು. ಸೋದರಿ-ಸೋದರರೆಲ್ಲರ ಸ್ಥಿತಿಯೂ ಹೀಗೆ ಇತ್ತು. ಆ ಅವಸ್ಥೆಯಲ್ಲಿ ತಾಯಿಯು ಪಾಲನೆ ಮಾಡಿದಳು ಮತ್ತು ದೊಡ್ಡ ದೊಡ್ಡ ಕಷ್ಟಗಳನ್ನು ಸಹಿಸಿದಳು. ಆಟವಾಡುತ್ತಾ, ಆ ಕಡೆ - ಈ ಕಡೆ ಹೋಗುವುದು, ಒಡೆಯುವುದು, ಮುರಿಯುವುದು, ಮರಗಳನ್ನು ಹತ್ತುವುದು, ಚೇಳನ್ನೂ ಸಹ ಹಿಡಿಯಲು ಓಡುತ್ತಿದ್ದೀರಿ, ಬೆಂಕಿಯಲ್ಲಿ ಸಹ ಕೈ ಹಾಕಲು ಇಚ್ಛಿಸುತ್ತೀರಿ, ತಾಯಿಯು ರಕ್ಷಿಸಿದಳು. ಮಲ-ಮೂತ್ರಗಳನ್ನು ಮಾಡಿ ಅದರಲ್ಲಿಯೇ ಗೆರೆಯನ್ನು ಎಳೆಯುತ್ತಿದ್ದಿರಿ. ಈಗ ಅವುಗಳನ್ನು ನೋಡಿದರೆ ಮನಸ್ಸು ಕೆಡುತ್ತದೆ. ಆಗ ಸ್ವಲ್ಪವೂ ಸಹ ಪ್ರಜ್ಞೆ ಇರಲಿಲ್ಲ. ತಾಯಿಯು ಇದೆಲ್ಲದರ ಬಗ್ಗೆ ಅರಿವು ಮೂಡಿಸಿದಳು. ಜ್ಞಾನವಂತನನ್ನಾಗಿ ಮಾಡಿದಳು. ಬಹಳ ವಿಲಕ್ಷಣತೆಯಿಂದ ಪಾಲನೆ ಮಾಡಿದಳು.</p>
<p class="Text">ಆಗಾಗ ಸೋದರರು ಅಭಿಮಾನದಿಂದ ಅದೇನು ದೊಡ್ಡ ವಿಷಯ? ಎಂದು ಹೇಳುತ್ತಿರುತ್ತಾರೆ. ಅವರಿಗೆ ನಾನು ಎರಡು ದಿನ ಮಗುವನ್ನು ಮಡಿಲಲ್ಲಿ ಇಟ್ಟುಕೊಂಡು ನೋಡಿ ಎಂದು ಹೇಳುತ್ತೇನೆ. ತಾಯಿಯಲ್ಲಿ ಮಾತೃತ್ವ ಶಕ್ತಿ ಇರುವುದರಿಂದ ನಮ್ಮ ಪಾಲನೆಯಾಯಿತು. ಆದ್ದರಿಂದ ನಮ್ಮಲ್ಲಿ ಸಾಮರ್ಥ್ಯವಿದ್ದಷ್ಟೂ ತಾಯಿ-ತಂದೆಯರ ಸೇವೆಮಾಡಿ. ಗೊತ್ತಿಲ್ಲದವರಿಗೆ ದಯವಿಟ್ಟು ದೊಡ್ಡವರನ್ನು ಆದರಿಸಲು ತಿಳಿಸಿರಿ. ತಾಯಿ-ತಂದೆಯನ್ನು ಆದರಿಸದವರನ್ನು ಭಗವಂತನೂ ಆದರಿಸುವುದಿಲ್ಲ. ಯಾರೂ ಅವರಲ್ಲಿ ವಿಶ್ವಾಸವಿಡುವುದಿಲ್ಲ. ಏಕೆಂದರೆ ತಾಯಿ-ತಂದೆಯವನಲ್ಲದೇ ಇವನು ಯಾರವನಾಗುತ್ತಾನೆ? ತಾಯಿ-ತಂದೆಯರ ಸೇವೆ ಮಾಡುವುದರಿಂದ ಭಗವಂತನು ಸಂತೋಷಗೊಳ್ಳುವನು. ಅವರ ಆದೇಶಗಳನ್ನು ಪಾಲಿಸುವುದರಿಂದ ಸಿದ್ಧಿ ಪ್ರಾಪ್ತವಾಗುತ್ತದೆ. ಅರ್ಥಾತ್ ಪರಮಾತ್ಮನ ಪ್ರಾಪ್ತಿಯಾಗುತ್ತದೆ. ಈ ಕಾರಣದಿಂದ ಸೋದರ ಸೋದರಿಯರು ಹಿರಿಯರ ಆಜ್ಞೆಯನ್ನು ಪಾಲಿಸಬೇಕು. ಆಜ್ಞೆಯನ್ನು ಪಾಲಿಸುವುದರಿಂದ ಏನಾಗುತ್ತದೆ? ಅವರ ಸೇವೆಯಾಗುತ್ತದೆ ಮತ್ತು ನಾವು ನಿರಹಂಕಾರಿಗಳಾಗುತ್ತೇವೆ. ದ್ರವ್ಯ-ವಸ್ತುಗಳಿಂದ ಅವರ ಸೇವೆ ಮಾಡುವುದರಿಂದ ಮಮಕಾರವಿಲ್ಲದವರಾಗಬಹುದು, ವಸ್ತುಗಳನ್ನು ಸೇವೆಯಲ್ಲಿ ತೊಡಗಿಸಿದಷ್ಟೂ ಮಮತೆ ದೂರವಾಗುವುದು ಮತ್ತು ಪರಿಶ್ರಮಪಟ್ಟಷ್ಟೂ ನಮ್ಮ ಅಹಂಕಾರ ನಾಶವಾಗುವುದು. ಸುಖ ಬುದ್ಧಿ ಮತ್ತು ನಮ್ಮಲ್ಲಿನ ದೊಡ್ಡಸ್ತಿಕೆಯ ಅಹಂಕಾರ ಪತನ ಮಾಡುವಂತಹದ್ದಾಗಿದೆ. ಪ್ರಪಂಚದ ಸೇವೆ ಮಾಡುತ್ತಾ ಮಾಡುತ್ತಾ ಅಹಂಕಾರವನ್ನು ಸುಲಭವಾಗಿ ದೂರಮಾಡಬಲ್ಲಿರಿ. ಹೀಗೆಯೇ ಹಿರಿಯರ ಸೇವೆಯನ್ನೂ ಮಾಡಿರಿ. ಚಿಕ್ಕ ವಯಸ್ಸಿನವರ ಸೇವೆಯನ್ನೂ ಮಾಡಿರಿ. ಚಿಕ್ಕವರ ಪಾಲನೆ - ಪೋಷಣೆ ಮಾಡುವುದೂ ಸಹ ಸೇವೆಯೇ ಆಗಿದೆ. ಸದಾಚಾರದ ಶಿಕ್ಷಣ ಕೊಡುವುದೂ ಸೇವೆಯೇ. ಅವರು ಜೀವಮಾನವಿಡೀ ಸುಖ ಪಡೆಯುತ್ತಾರೆ. ಆದ್ದರಿಂದ ಮಕ್ಕಳಿಗೆ ಒಳ್ಳೆಯ ಶಿಕ್ಷಣ ಕೊಡಿ. ಮಕ್ಕಳುಗಳಿಗೆ ಒಳ್ಳೆಯ ಶಿಕ್ಷಣ ಕೊಡಿ, ಅದರಿಂದ ಅವರು ಒಳ್ಳೆಯವರಾಗುವರು.</p>
<p class="Text">ಈ ಮಾತೆಯರು ಇಚ್ಛಿಸಿದರೆ ಪ್ರಪಂಚದ ಕಲ್ಯಾಣ ಮಾಡಬಲ್ಲರು. ಏಕೆಂದರೆ ನಾವು ಎಷ್ಟು ಸೋದರ ಸೋದರಿಯರಿದ್ದೇವೋ, ಎಲ್ಲರೂ ಎಲ್ಲಕ್ಕಿಂತ ಮೊದಲು ತಾಯಿಯ ಮಡಿಲಿಗೆ ಬರುತ್ತೇವೆ ತಾಯಿಯ ಮಡಿಲಿನಲ್ಲಿ ಆಡುತ್ತೇವೆ ತಾಯಿಯ ಹಾಲು ಕುಡಿಯುತ್ತೇವೆ. ತಾಯಿಯ ಸ್ವಭಾವದ ಪ್ರಭಾವ ಬೀಳುತ್ತದೆ. ಮಹಿಳೆಯರ ಸ್ವಭಾವದಂತೆಯೇ, ಬಾಲಕ-ಬಾಲಕಿಯರು ಆಗುವರು. ಮಕ್ಕಳು ದೊಡ್ಡವರಾಗುವರು, ಹಾಗೆಯೇ ನಾಗರೀಕರಾಗುತ್ತಾರೆ. ಅದರಂತೆ ದೇಶ ಆಗುವುದು. ತಾಯಿ ಚಿಕ್ಕಂದಿನಲ್ಲಿ ಕೊಟ್ಟ ಶಿಕ್ಷಣವು ಬಹಳವಾಗಿ ಕೆಲಸ ಮಾಡುತ್ತದೆ. ಏಕೆಂದರೆ ಬಾಲ್ಯದಲ್ಲಿ ಸಿಕ್ಕಂತಹ ಸಂಸ್ಕಾರಗಳು ಬಹಳ ಕೆಲಸಮಾಡುತ್ತವೆ. ಆದ ಕಾರಣ ತಾಯಿಯಂದಿರು ಇಚ್ಛಿಸಿದರೆ ದೇಶದ ಸುಧಾರಣೆ ಬಹಳಷ್ಟು ಮಾಡಬಲ್ಲರು, ತಾಯಂದಿರಲ್ಲಿ ಮಾತೃತ್ವ ಶಕ್ತಿಯಿರುತ್ತದೆ. ಅವರು ಅದನ್ನು ಉಪಯೋಗಿಸಲಿ. ಭಗವಂತನು ಅವರಿಗೆ ಶಕ್ತಿ ಕೊಟ್ಟಿದ್ದಾನೆ. ಈ ಚಿಕ್ಕ-ಚಿಕ್ಕ ಬಾಲಕಿಯರು ಇವರೂ ಸಹ ತಮ್ಮ ಸೋದರ-ಸೋದರಿಯನ್ನು ಪಾಲಿಸುವಂತೆ ದೊಡ್ಡ ಹುಡುಗರೂ ಸಹ ತಮ್ಮ ತಮ್ಮ -ತಂಗಿಯರನ್ನು ಪಾಲನೆ ಮಾಡಲಾರರು. ನೀವು ಚಿಕ್ಕ ಮಗುವನ್ನು ತಂಗಿಯ ಮತ್ತು ಅಣ್ಣನ ಮಡಿಲಿಗೆ ಹಾಕಿನೋಡಿರಿ, ಸೋದರಿಯರು ಬಹಳ ಪ್ರೀತಿಯಿಂದ ಪಾಲನೆ ಮಾಡುತ್ತಾರೆ. ಅವರು ತಮ್ಮ ವಸ್ತುಗಳನ್ನೂ ಸಹ ತಮ್ಮ ತಂಗಿಯರಿಗೆ ಕೊಡುತ್ತಾಳೆ. ಸೋದರ ತನ್ನಷ್ಟಕ್ಕೆ ತಾನು ತಿನ್ನುತ್ತಾನೆ; ಅಲ್ಲದೆ ಅವರದ್ದನ್ನೂ ತಿನ್ನುತ್ತಾನೆ. ಈ ವಸ್ತು ತನ್ನದು ನಾನೇಕೆ ಕೊಡಲಿ? ಎಂಬ ಭಾವನೆ ಬಾಲಕಿಯರ ಮನಸ್ಸಿನಲ್ಲಿ ಬರುವುದಿಲ್ಲ. ಅವಳಲ್ಲಿ ಈ ಭಾವನೆ ಏಕೆ ಬರುವುದಿಲ್ಲ? ಅವಳಿಗೆ ಪಾಲನೆ ಪೋಷಣೆ ಮಾಡುವ ಶಕ್ತಿಯನ್ನು ಭಗವಂತನು ಕೊಟ್ಟಿದ್ದಾನೆ. ಈ ಶಕ್ತಿಯನ್ನು ತಾಯಿಯಾಗಲು ಕೊಟ್ಟಿದ್ದಾನೆ. ಭಗವಂತನು ಇವರಿಗೆ ಕೊಟ್ಟಿರುವ ಶಕ್ತಿಯನ್ನು ಇವರು ಉಪಯೋಗ ಮಾಡಿದರೆ ಬಹಳ ಸುಲಭವಾಗಿ ಮಮಕಾರ ರಹಿತ ರಾಗಬಹುದು.</p>
<p class="Text">ಎಲ್ಲರ ಪಾಲನೆ ಪೋಷಣೆ ಮಾಡುವುದು, ಎಲ್ಲರ ರಕ್ಷಣೆ ಮಾಡುವುದು ಮತ್ತು ಎಲ್ಲರಿಗೂ ಸುಖ ಕೊಡುವುದು, ಇದರಿಂದ ಮಮತೆ ದೂರವಾಗುವುದು. ಸೇವೆ ಮಾಡುವುದರಿಂದ ಅಭಿಮಾನ ದೂರವಾಗುತ್ತದೆ. ಇದು ಶ್ರೇಷ್ಠ ಮಾತಾಗಿದೆ ಎಂದು ಹೇಳಲಾಗಿದೆ. ಇದು ವ್ಯವಹಾರದಲ್ಲಿ ಬಂದದ್ದೇ ಆದರೆ ಸಾರ್ಥಕವಾಗುವುದು. ಕೆಲಸ-ಕಾರ್ಯ ನೆಟ್ಟಗೆ ನಡೆಸಿರಿ. ವಸ್ತುಗಳನ್ನು ಉದಾರತೆಯಿಂದ ಬಳಸಿ, ಬೇರೆಯವರಿಗೂ ಕೊಡಿ. ಇಬ್ಬರ ಆದರವು ವಿಶೇಷತೆಯಿಂದ ಆಗುತ್ತದೆ. ಒಂದು ಉಪಕಾರ ಮಾಡುವವರು ಮತ್ತು ಎರಡನೆಯದು ಹಿರಿಯರು ವೃದ್ಧರು ಪೂಜನೀಯರಾಗುತ್ತಾರೆ. ಹಿರಿಯರು ವೃದ್ಧರನ್ನು ಆದರಿಸಿರಿ, ಅವರ ಆದೇಶಗಳನ್ನು ಒಪ್ಪಿಕೊಳ್ಳಿ, ದೀನರು, ರೋಗಿಗಳು, ಅಭಾವಗ್ರಸ್ತರ ಸೇವೆಯನ್ನು ಮಾಡಿ. ದೀನ ದುಃಖಿಗಳಲ್ಲಿ ಭಗವಂತನಿರುತ್ತಾನೆ. ಅವರ ಸೇವೆಯನ್ನು ಮಾಡಿದರೆ ನಿಮ್ಮ ಸೇವೆಯನ್ನು ಸ್ವೀಕರಿಸಲು ಭಗವಂತನು ಸಿದ್ಧನಿರುತ್ತಾನೆ. ದೀನ ದುಃಖಿಗಳಿಂದ ಜಿಗುಪ್ಸಿತರಾಗಬೇಡಿ, ದ್ವೇಷ ಮಾಡಬೇಡಿ, ಅಸೂಯೆ ಪಡಬೇಡಿ, ನಾನು ದೊಡ್ಡವನೆಂಬ ಅಹಂಕಾರ ತಮ್ಮಲ್ಲಿ ತರಬೇಡಿ. ವಾಸ್ತವದಲ್ಲಿ ನಿಮ್ಮಲ್ಲಿರುವ ದೊಡ್ಡತನವು ಆ ಚಿಕ್ಕ ಮನುಷ್ಯರಿಂದ ಕೊಡಲ್ಪಟ್ಟಿದೆ.</p>
<p class="Text">ಅದಕ್ಕೋಸ್ಕರ ಆ ಬಡವರಿಗೆ ಕೊಡುವುದರಿಂದ ಹಣದ ಸದುಪಯೋಗವಾಗುತ್ತದೆ. ಧನವಿದ್ದರೂ ಸಿರಿತನ ಸುಖ ಕೊಡುವವರು ಬಡವರೇ ಆಗಿದ್ದಾರೆ. ಯಾರ ದರ್ಶನ ಮಾತ್ರದಿಂದ ಪ್ರಸನ್ನತೆ ಮೂಡುವುದೋ, ಅವರ ಸೇವೆ ಮಾಡುವುದು ನಿಮ್ಮ ಕರ್ತವ್ಯವಾಗಿದೆ. ಹಿರಿಯರೂ ವೃದ್ಧರೂ ನಿಮ್ಮ ಪಾಲನೆ ಮಾಡಿದ್ದಾರೆ, ರಕ್ಷಣೆ ಮಾಡಿದ್ದಾರೆ, ವಿದ್ಯೆ-ಬುದ್ಧಿ ಕೊಟ್ಟಿದ್ದಾರೆ, ಸಂಪತ್ತು ಕೊಟ್ಟಿದ್ದಾರೆ, ಅವರ ಸೇವೆ ಮಾಡುವುದೂ ನಿಮ್ಮ ಕರ್ತವ್ಯವಾಗಿದೆ. ಆದಕಾರಣ ಅವರ ಸೇವೆ ಮಾಡಿರಿ. ಅವರಿಗೆ ಸುಖ ನೀಡಿರಿ. ಇದರಿಂದ ನಮ್ಮ ಮೇಲಿರುವ ಹಳೆಯ ಋಣ ತೀರಿ ಹೋಗಲಾರದು, ಆದರೆ ಕ್ಷಮಿಸಲ್ಪಡುತ್ತದೆ. ಸೇವೆಯಿಂದ ಅಹಂಕಾರ ಉಂಟಾಗುವುದಿಲ್ಲ ಮತ್ತು ಪ್ರಪಂಚದಲ್ಲಿ ಬದುಕುವ ಕಲೆ ಬರುವುದು. ಇಂತಹ ಪ್ರೇಮ ಮತ್ತು ಸೇವೆ ನಡೆದರೆ ಪ್ರಪಂಚದ ಜನರು ನಮ್ಮನ್ನು ಬಯಸುತ್ತಾರೆ. ಸೇವೆ ಮಾಡುವವರನ್ನು ಎಲ್ಲರೂ ಬಯಸುತ್ತಾರೆ.</p>
<p class="Text">ಮನುಷ್ಯನು ಎಲ್ಲೇ ಇರಲಿ ತನ್ನ ಅವಶ್ಯಕತೆಯನ್ನು ಹುಟ್ಟಿಸುವಂತಿರಬೇಕು. ಸೋದರ, ಸೋದರಿ, ಸಾಧುಗಳು ಗೃಹಸ್ಥರು ಯಾರೇ ಆಗಲಿ ತಮ್ಮ ಅವಶ್ಯಕತೆಯನ್ನು ಹುಟ್ಟಿಸಿದ್ದೇ ಆದರೆ ಅವರು ಪ್ರಪಂಚದಲ್ಲಿ ಬಹಳ ಸುಖದಿಂದ ಇರುತ್ತಾರೆ. ಅವಶ್ಯಕತೆಯನ್ನು ಹುಟ್ಟಿಸುವುದು ಹೇಗೆ? ಒಂದು, ಪ್ರತಿ ಸಮಯದಲ್ಲೂ, ಅತ್ಯಂತ ಒಳ್ಳೆಯ ಕಾರ್ಯದಲ್ಲಿ ಮಗ್ನರಾಗಿರಿ, ಈ ಸಮಯ ಬಹಳ ಬೆಲೆಯುಳ್ಳದ್ದಾಗಿದೆ. ಈ ಸಮಯಕ್ಕೆ ಸರಿಯಾದ ಬೆಲೆ ಬಾಳುವ ವಸ್ತು ಮತ್ತೊಂದಿಲ್ಲ. ನೀವು ಸಮಯ ಕೊಟ್ಟು ವಿದ್ವಾಂಸರಾಗಬಹುದು, ಧನವಂತರಾಗಬಹುದು, ಕೀರ್ತಿಶಾಲಿಗಳಾಗಬಹುದು, ಪರಿವಾರದವರೂ ಆಗಬಹುದು. ಗಮನಿಸಿ ಸಮಯವನ್ನು ತೊಡಗಿಸುವುದರಿಂದ ಎಲ್ಲಾ ವಸ್ತುಗಳೂ ಸಿಗಬಹುದು. ಆದರೆ ಎಲ್ಲಾ ವಸ್ತುಗಳನ್ನು ಕೊಟ್ಟರೂ ಸಹ ಸಮಯ ಸಿಗುವುದಿಲ್ಲ. ಸಮಯದ ಬೆಲೆ ಎಷ್ಟೆಂದು ಹೇಳೋಣ? ಭಾಗವತದಲ್ಲಿ ಬಂದಿದೆ -</p>
<p class="Shlok">ತುಲಯಾಮ ಲವೇನಾಪಿ ನ ಸ್ವರ್ಗಂ ನಾಪುನರ್ಭವಮ್ ।</p>
<p class="Shlok">ಭಗವತ್ಸಂಗಿಸಂಗತ್ಯ ಮರ್ತ್ಯಾನಾಂ ಕಿಮುತಾಶಿಷಃ ॥</p>
<p class="TXT-Right">(1-18-13)</p>
<p class="Text">ಭಗವಂತನ ಪ್ರೇಮಿಯಾದ ಪುರುಷನ ಕ್ಷಣಮಾತ್ರ ಸಂಗ ಒಳ್ಳೆಯದು, ಅದರೊಂದಿಗೆ ಮುಕ್ತಿಯ ತುಲನೆಯನ್ನು ಮಾಡಲಾರೆವು ಮತ್ತು ಸ್ವರ್ಗದ ತುಲನೆಯನ್ನೂ ಮಾಡಲಾರೆವು. ಗೋಸ್ವಾಮಿಗಳು ಸಹ ಹೇಳಿದ್ದಾರೆ -</p>
<p class="Shlok">ತಾತ ಸ್ವರ್ಗ ಅಪಬರ್ಗ ಸುಖ ಧರಿಅ ತುಲಾ ಏಕ ಅಂಗ ।</p>
<p class="Shlok">ತೂಲ ನ ತಾಹಿ ಸಕಲ ಮಿಲಿ ಜೋ ಸುಖ ಲವ ಸತಸಂಗ ॥</p>
<p class="TXT-Right">(ಮಾನಸ 5-4)</p>
<p class="Text">ಸಂತರ ಕ್ಷಣಮಾತ್ರ ಸಂಗ ದೊರಕುವುದಕ್ಕೆ ಸಮಾನವಾಗಿ ಸ್ವರ್ಗ ಮತ್ತು ಮುಕ್ತಿಯೂ ಸಹ ತುಲನೆಯಾಗಲಾರದು. ಸಮಯ ಅಷ್ಟು ಬೆಲೆಯುಳ್ಳದ್ದಾಗಿದೆ. ಸಮಯ ದೊರಕಿದರೆ ಅದನ್ನು ವ್ಯರ್ಥ ಮಾಡಿಕೊಳ್ಳಬೇಡಿರಿ. ಈ ಸಮಯವನ್ನು ಅತ್ಯುತ್ತಮ ಅತ್ಯಂತ ಶ್ರೇಷ್ಠ ಕೆಲಸಗಳಲ್ಲಿ ತೊಡಗಿಸಿರಿ. ಜನರು ಹಣವನ್ನು ಬಹಳ ಆದರದಿಂದ ರಕ್ಷಣೆ ಮಾಡುತ್ತಾರೆ. ತಿಜೋರಿಯಲ್ಲಿ ಬೀಗ ಹಾಕಿ ಇಡುತ್ತಾರೆ. ಹಣವನ್ನಾದರೋ ಬೀರುವಿನಲ್ಲಿಡಬಹುದು, ಆದರೆ ಸಮಯವನ್ನು ಬೀರುವಿನಲ್ಲಿ ಬಂಧಿಸಿಡಲಾಗುವುದಿಲ್ಲ. ಸಮಯ ಕೊಡುವುದರಿಂದ ಹಣ ಸಿಗುತ್ತದೆ. ಹಣ ಕೊಡುವುದರಿಂದ ಸಮಯವು ಸಿಗುವುದಿಲ್ಲ. ಸಮಯವಾದರೋ ಪ್ರತಿಕ್ಷಣವು ಎಚ್ಚರವಾಗಿರುವುದರಿಂದ ಸಾರ್ಥಕವಾಗುವುದು. ಇಲ್ಲದಿದ್ದರೆ ನಿರರ್ಥಕವಾಗಿ ಕಳೆದು ಹೋಗುತ್ತದೆ. ಸಮಯವನ್ನು ಸದುಪಯೋಗ ಮಾಡಿಕೊಂಡ ಜನರು ಬಹಳ ಶ್ರೇಷ್ಠ ಪುರುಷರಾಗಿದ್ದಾರೆ. ಅವರು ಒಳ್ಳೆಯ ಮಹಾತ್ಮರಾಗಿದ್ದಾರೆ. ಅವರು ಏನು ಮಾಡಿದರು? ಜೀವನದ ಸಮಯವನ್ನು ಭಗವಂತನ ಚರಣಗಳಲ್ಲಿ ತೊಡಗಿಸಿದರು. ಪ್ರಪಂಚದ ಭೋಗಗಳಿಂದ ವಿಮುಖರಾಗಿ ಪರಮಾತ್ಮ ತತ್ತ್ವವನ್ನು ತಿಳಿಯುವುದಕ್ಕಾಗಿ ತಮ್ಮ ಅಮೂಲ್ಯ ಸಮಯವನ್ನು ವಿನಿಯೋಗಿಸಿದರು. ಅವರು ಸಂತ ಮಹಾತ್ಮರಾದರು. ಸಮಯಕ್ಕೆ ಸಮಾನವಾದ ಯಾವುದೇ ವಸ್ತು ಪ್ರಪಂಚದಲ್ಲಿಲ್ಲ. ಕ್ಷಣಮಾತ್ರ ಸತ್ಸಂಗವಾಗಲಿ, ಸಾಧು-ಮಹಾತ್ಮರ ಸಂಗವಾಗಲಿ, ಭಗವಂತನ ಸಂಗವಾಗಲಿ, ಪ್ರೇಮವಾಗಲಿ, ಭಗವಂತನಲ್ಲಿ ಆಕರ್ಷಣೆಯಾಗಲಿ, ಆ ಸಮಯವು ಎಲ್ಲಕ್ಕಿಂತ ಶ್ರೇಷ್ಠವಾಗಿದೆ.</p>
<p class="Text">ಆದಕಾರಣ ಈ ಸಮಯವನ್ನು ಅತ್ಯುತ್ತಮ ಕಾರ್ಯಗಳಿಗಾಗಿ ಖರ್ಚು ಮಾಡಿರಿ. ಸ್ವಾಧ್ಯಾಯ, ಜಪ, ಕಿರ್ತನೆ, ಸೇವೆ ಮುಂತಾದವುಗಳನ್ನು ಮಾಡಿ. ಒಳ್ಳೆಯ ಪುಸ್ತಕಗಳನ್ನು ಓದಿರಿ-ಓದಿಸಿರಿ. ವಿಷಯ-ಭೋಗಗಳಲ್ಲಿ, ಇಸ್ಪೀಟು, ಹಾಸ್ಯ, ಕುಣಿತ, ತಮಾಷೆ ಸಿನಿಮಾ, ಬೀಡಿ-ಸಿಗರೇಟು, ಇತ್ಯಾದಿಗಳಲ್ಲಿ ಸಮಯ ಹಾಳು ಮಾಡಿಕೊಳ್ಳಬೇಡಿ. ಬೀಡಿ ಸಿಗರೇಟು ಸೇದುತ್ತಾರೆ, ಚಿಲುಮೆ ಎಳೆಯುತ್ತಾರೆ. ನೀವು ಸ್ವಲ್ಪ ವಿಚಾರ ಮಾಡಿ, ನಿಮ್ಮ ಬಳಿ ಇರುವ ಸ್ವಲ್ಪ ಸಮಯದಲ್ಲಿಯೂ ಬೆಂಕಿ ಹಚ್ಚುತ್ತೀರಿ, ಹೊಗೆ ಮಾಡುತ್ತೀರಿ. ಹೊಗೆಯಾಗುತ್ತಿದೆ ಹೊಗೆ! ನಿಮಗಿರುವ ಸಮಯದಲ್ಲಿಯೂ ಬೆಂಕಿ ಹಚ್ಚಿ, ಐದು-ಏಳು ನಿಮಿಷ ನೀವು ಬೀಡಿ ಸಿಗರೇಟು ಸೇದಿದರೆ ಆ ಸಮಯದಲ್ಲಿಯೂ ಹೊಗೆ ಹತ್ತಿತು. ಹಣ, ಸಮಯ, ಸ್ವತಂತ್ರತೆ ಎಲ್ಲವೂ ಹಾಳಾಗಿ ಹೋಯಿತು-ರಾಮ! ರಾಮ! ರಾಮ!! ಅರೆ! ಲಾಭವೇನಾಯಿತು? ಯಾವುದೇ ತರಹದ ಲಾಭವೂ ಇಲ್ಲ. ಸಿಗರೇಟು ಸೇದದವರಿಗೂ ಕೊಳಕು ವಾಸನೆ ಕೊಟ್ಟಿರಿ. ಅವರ ಮೂಗಿನಲ್ಲೂ ಹೊಗೆ ಏರಿತು.</p>
<p class="Text">ಸಂತರೊಬ್ಬರ ಬಳಿ, ಮಹಾತ್ಮರೇ! ನೀವು ಬೀಡಿ ಸೇದುತ್ತೀರಾ? ಎಂದು ಯಾರೋ ಕೇಳಿದರು. ಆಗ ಅವರು ಸೇದುವುದಿಲ್ಲ, ಆದರೆ ಜನರು ಸೇದಿಸುತ್ತಾರೆ. ಜನರು ಗಾಡಿಯಲ್ಲಿ ಕುಳಿತು ಹೊಗೆ ಬಿಡುತ್ತಾರೆ. ಸರಿ, ಏನುಮಾಡೋಣ? ಸೇದಲು ಬಯಸದಿದ್ದವರಿಗೂ ಸಹ ಜನರು ಹೀಗೆ ಸೇದಿಸುತ್ತಾರೆ. ಹೀಗೆ ಇತರರಿಗೆ ತೊಂದರೆ ದುಃಖ ಕೊಡುತ್ತಾರೆ.</p>
<p class="Shlok">‘‘ಪರ ಹಿತ ಸರಿಸ ಧರ್ಮ ನಹಿ ಭಾಈ । ಪರ ಪೀಡಾ ಸಮ ನಹಿ ಅಧವಾಈ ॥</p>
<p class="Text">ಬೇರೆಯವರಿಗೆ ದುಃಖ ಕೊಟ್ಟಿರಿ, ಅದರಿಂದ ನಿಮಗೆ ಏನು ಸಿಕ್ಕಿತು? ಬೇರೆಯವರ ಸ್ವಾತಂತ್ರ್ಯದಲ್ಲಿ ಅಡ್ಡಿಯಾದಿರಿ ಮತ್ತು ನೀವು ಶಾಶ್ವತವಾಗಿ ಹೊಗೆಗೋಸ್ಕರ ಪರತಂತ್ರರಾಗಿ ಹೋದಿರಿ. ಇಂತಹ ಕೆಟ್ಟ ಕೆಲಸಗಳಲ್ಲಿ ಸಮಯ ತೊಡಗಿಸಿದಿರಿ. ರಾಮ! ರಾಮ! ರಾಮ!</p>
<p class="Text">ಈ ಸಮಯವನ್ನು ಭಗವಂತನಿಗಾಗಿ ವಿನಿಯೋಗಿಸಿದ್ದರೆ ಭಗವಂತನು ಸಿಗುತ್ತಿದ್ದನು. ಭಕ್ತನಾಗು, ಭಕ್ತನಾದವನಿಗೆ ಭಗವಂತನು ಹೇಳುತ್ತಾನೆ <span class="char-style-override-3">‘‘ಮೈ ಹೂ ಸಂತನ ಕಾ ದಾಸ ಭಕತ ಮೇರೆ ಮುಕುಟ ಮಣಿ’’ </span>ಕಿರೀಟ ಮಣಿಯಾಗುತ್ತಾರೆ. ಯಾರು? ಭಗವಂತನ ಚರಣಗಳಲ್ಲಿ ಸಮಯವಿಡುವವರು, ಭಗವಂತನ ಚರಣಗಳಲ್ಲಿ ಸಮಯತೊಡಗಿಸಿದವರು, ಭಗವಂತನ ಕಿರಿಟಮಣಿ ಆಗುತ್ತಾರೆ. ಭಗವಂತನೂ ಸಹ ಅವರನ್ನು ಆದರಿಸುತ್ತಾನೆ. ಇಸ್ಪೀಟ ಆಟದಲ್ಲಿ ಸಮಯ ನಾಶಮಾಡಿದರಲ್ಲ! ರಾಮ! ರಾಮ! ರಾಮ! ವಿದ್ಯೆ-ಅಧ್ಯಯನ ಮಾಡುತ್ತಾ, ಸೇವೆ ಮಾಡುತ್ತಾ, ಬೇರೆಯವರಿಗೆ ಉಪಕಾರ ಮಾಡಿದ್ದರೆ ಸಮಯದ ಉಪಯೋಗವಾಗುತ್ತಿತ್ತು. ಎಷ್ಟು ಉತ್ತಮವಾದ ಕೆಲಸವಾಗುತ್ತದೆ. ಅಂತಹ ಸಮಯವನ್ನು ಹಾಳು ಮಾಡಿದರು. ಈ ಸಮಯವು ಹೀಗೆ ನಷ್ಟ ಮಾಡಲು ದೊರತಿಲ್ಲ.</p>
<p class="Text">ನಮ್ಮ ಸೋದರಿಯರ ಸ್ಥಿತಿ ಏನಾಗಿದೆ? ಆ ಮಾತು ಈ ಮಾತಿನಲ್ಲಿ ಸಮಯ ತೊಡಗಿಸುತ್ತಾರೆ. ರಾಮ! ರಾಮ! ರಾಮ! ಮಾತನಾಡಲು ಮನೆಯಲ್ಲಿ ಯಾರೂ ದೊರಕದಿದ್ದರೆ ಪಕ್ಕದ ಮನೆಯವರಲ್ಲಿ ಮಾತನಾಡಲು ಹೋಗುತ್ತಾರೆ. ಸಮಯ ಹಾಳು ಮಾಡುತ್ತಾರೆ. ನಾಮ ಜಪ, ಕೀರ್ತನೆ, ರಾಮಾಯಣವನ್ನು ಓದುವುದು, ದಿನವಿಡೀ ರಾಮನಾಮ ಸ್ಮರಣೆಮಾಡಿದರೆ, ಉದ್ಧಾರವಾಗುತ್ತಿದ್ದರು. ಮೀರಾ ಬಾಯಿಗೆ ಮುಕ್ತಿಯಾಯಿತು. ಕಾರಣವೇನು? ಭಗವಂತನ ಭಜನೆಯಲ್ಲಿ ಅವರು ತೊಡಗಿದ್ದರಿಂದ, ಈಗಲೂ ಮೀರಾಬಾಯಿಯ ಭಜನೆಗಳನ್ನು ಹಾಡಲಾಗುತ್ತದೆ. ಭಗವಂತನಲ್ಲಿ ಪ್ರೇಮ ಹುಟ್ಟುತ್ತದೆ. ಮೀರಾಬಾಯಿ ಎಷ್ಟು ಎತ್ತರಕ್ಕೇರಿದಳು? ಜಗತ್ತಿನಲ್ಲಿ ಪ್ರಸಿದ್ಧಳಾದಳು. ಅವಳ ಹೆಸರು ಶಾಶ್ವತವಾಗಿದೆ. ಆದರೆ ಮೀರಾಬಾಯಿಯ ಅತ್ತೆಯ ಹೆಸರು ಏನು? ಎಂದು ಕೇಳಿದರೆ ಗೊತ್ತಿಲ್ಲವೆನ್ನುತ್ತಾರೆ. ಭಜನೆ ಮಾಡುವುದರಿಂದ ಜೀವನು ದೊಡ್ಡವನಾಗುತ್ತಾನೆ. ಆದ್ದರಿಂದ ತಮ್ಮ ಸಮಯವನ್ನು ಸಾರ್ಥಕ ಮಾಡಿಕೊಳ್ಳಿ, ಸಮಯವನ್ನು ಅತ್ಯುತ್ತಮ, ಶ್ರೇಷ್ಠ ಕೆಲಸದಲ್ಲಿ ತೊಡಗಿಸಿಕೊಳ್ಳಿ, ಹಾಳು ಮಾಡಬೇಡಿ. ಇದು ಮೊದಲ ಮಾತಾಗಿದೆ.</p>
<p class="Text">ಎರಡನೇ ಮಾತು - ಏನೇ ಕೆಲಸ ಮಾಡಿದರೂ, ಚೆನ್ನಾಗಿ ಮಾಡಿರಿ. ಕೆಲಸ ಮಾಡುವ ರೀತಿ, ವಿದ್ಯೆಯನ್ನು ಹೆಚ್ಚಿಸಿಕೊಳ್ಳುತ್ತಲೇ ಇರಿ. ಬರೆಯುವುದು - ಓದುವುದು, ಮಾತನಾಡುವುದು, ಅಡಿಗೆ ಮಾಡುವುದು, ಬಟ್ಟೆ ಒಗೆಯುವುದು, ಸ್ವಚ್ಛ ಮಾಡುವುದು, ಧೂಳು ತೆಗೆಯುವುದು, ಪಾತ್ರೆ ಇತ್ಯಾದಿಗಳನ್ನು ಸ್ವಚ್ಛ ಮಾಡುವುದನ್ನು ಬಹಳ ಕುಶಲತೆಯಿಂದ, ಬಹಳ ಅಚ್ಚುಕಟ್ಟಾಗಿ ಮಾಡಿರಿ. ಅಚ್ಚುಕಟ್ಟಾಗಿ ಮಾಡುವುದರಿಂದ ಕೆಲಸ ಚೆನ್ನಾಗಿ ಆಗುತ್ತದೆ. ನೌಕರಿಯನ್ನೇ ಮಾಡುವುದಾದರೂ ಕೆಲಸವನ್ನು ಮಾಲಿಕನು ಮೆಚ್ಚುವಂತೆ ಉತ್ತಮ ರೀತಿಯಲ್ಲಿ ಮಾಡಿರಿ. ಯಾವಾಗಲಾದರೂ ಮಾಲೀಕನು ಸಿಟ್ಟುಗೊಂಡು ಕೆಲಸದಿಂದ ತೆಗೆದುಹಾಕಿದರೂ ನೀವು ಅಲ್ಲಿ ಕೆಲಸ-ಕಾರ್ಯ ಮಾಡಿ ಕಲಿತ ವಿದ್ಯೆಯನ್ನು ಅವನು ಕಿತ್ತುಕೊಳ್ಳುವನೇ? ಬ್ರಹ್ಮನೂ ಕೂಡ ಹಿಂದಕ್ಕೆ ತೆಗೆದುಕೊಳ್ಳಲಾರನು ಎಂದು ನೀತಿ ಶಾಸ್ತ್ರದಲ್ಲಿ ಬರುತ್ತದೆ. ಅತ್ಯುತ್ತಮವಾಗಿ ಕೆಲಸ ಮಾಡುವ ಕುಶಲತೆ ನಿಮ್ಮ ಸ್ವಭಾವವಾಗಿದೆ, ಅದನ್ನು ಯಾರೂ ಕಿತ್ತುಕೊಳ್ಳಲಾರರು. ಅದಾದರೋ ನಿಮ್ಮ ಬಳಿಯೇ ಇರುತ್ತದೆ. ಇದು ಎಷ್ಟು ಒಳ್ಳೆಯ ಮಾತಾಗಿದೆ.</p>
<p class="Text">ಸ್ವಲ್ಪ ಸಮಯದಲ್ಲಿ ಸ್ವಲ್ಪ ಖರ್ಚಿನಲ್ಲಿ, ಶ್ರೇಷ್ಠ ಕಾರ್ಯಗಳನ್ನು ಮಾಡುವಂತಹ ಸ್ವಭಾವ ಬೆಳೆಸಿಕೊಳ್ಳಿ, ಅದರಿಂದ ಎಲ್ಲರೂ ಸಂತೋಷಗೊಳ್ಳುವರು, ಪ್ರಸನ್ನರಾಗುವರು. ತಾಯಂದಿರು-ಸೋದರಿಯರು ಅಡಿಗೆ ಚೆನ್ನಾಗಿ ಮಾಡಿದರೆ, ಅವರನ್ನು ಎಲ್ಲರೂ ಆದರಿಸುತ್ತಾರೆ ಎಂದು ಗೃಹಸ್ಥರಿಂದ ನಾವು ಇಂತಹ ಮಾತುಗಳನ್ನು ಕೇಳಿದ್ದೇವೆ. ಆದರೆ ಈ ಮಾತಿಗೆ ಅಹಂಕಾರ ಪಡಬಾರದು. ಅಹಂಕಾರವು ನಮ್ಮನ್ನು ನಾಶಮಾಡುವಂಥಹದ್ದಾಗಿದೆ. <span class="char-style-override-3">‘‘ನಿರ್ಮಮೋ ನಿರಹಂಕಾರಃ’’ </span>ಅಹಂಕಾರವನ್ನಂತೂ ಬಿಡಬೇಕು. ಅರೇ! ಕೆಲಸ ಕಾರ್ಯ ಮಾಡಿ ಮತ್ತೆ ಅದರಿಂದ ಅಹಂಕಾರ ಪಡುವುದೇ! ಆದ್ದರಿಂದ ಅಚ್ಚುಕಟ್ಟಾಗಿ ಕೆಲಸಮಾಡಿ. ಮಾನ-ಮರ್ಯದೆಗಳನ್ನು ಹೆಚ್ಚಿಸಿಕೊಳ್ಳಲು, ದುಡ್ಡು-ಕಾಸಿಗಾಗಿ ಅಲ್ಲ. ಹೊಗಳಿಸಿಕೊಳ್ಳಲಿಕ್ಕಾಗಿ ಅಲ್ಲ. ನಮ್ಮ ಅಂತಃಕರಣ ಪರಿಶುದ್ಧ ಮಾಡಿಕೊಳ್ಳುವುದಕ್ಕಾಗಿ, ನಾವು ನಿರ್ಮಲರಾಗುವುದಕ್ಕಾಗಿ, ಅದರಿಂದ ಭಗವಂತನಲ್ಲಿ ಪ್ರೇಮ ಹೆಚ್ಚಾಗಲಿ. ಪ್ರೇಮ ಹೆಚ್ಚಿಸಿಕ್ಕೊಳ್ಳಲು ಕೆಲಸ-ಕಾರ್ಯ ಮಾಡಿ, ಸೇವೆ ಮಾಡಿರಿ. ಕೆಲಸದಲ್ಲಿ ಚಾತುರ್ಯ ಹೆಚ್ಚಿಸಿಕೊಳ್ಳುವುದರಿಂದ ನಿಮ್ಮ ಬೇಡಿಕೆ ಹೆಚ್ಚಾಗುವುದು.</p>
<p class="Text">ಮೂರನೆಯ ಮಾತು - ವ್ಯಕ್ತಿಗತವಾದ ಖರ್ಚನ್ನು ಕಡಿಮೆಮಾಡಿ. ದಾನ ಹೆಚ್ಚು ಮಾಡಿ ಪುಣ್ಯ ಸಂಪಾದಿಸಿರಿ. ಹಿರಿಯರ - ವೃದ್ಧರ ಸೇವೆ ಮಾಡಿ. ದೀನರ ರಕ್ಷಣೆ ಮಾಡಿ. ನಿರ್ಗತಿಕರಿಗೆ ಧಾರಾಳವಾಗಿ ಕೊಡಿ, ಸೇವೆ ಮಾಡಿ, ಆದರೆ ನಿಮ್ಮ ಶರೀರದ ನಿರ್ವಹಣೆಗಾಗಿ ಸಾಧಾರಣ ವಸ್ತ್ರ, ಸಾಧಾರಣ ಭೋಜನ, ಸಾಧಾರಣ ಮನೆ, ಅದರಿಂದಲೇ ನಿಮ್ಮ ಜೀವನ ನಿರ್ವಾಹ ಮಾಡಿಕೊಳ್ಳಿ. ಸೋದರ-ಸೋದರಿಯರೆಲ್ಲರಿಗೂ ಇದು ಬಹಳ ಉಪಯೋಗಿ ಮಾತಾಗಿದೆ. ದುಂದು ವೆಚ್ಚ ಮಾಡುವವನು ಪರಾಧಿನನಾಗುತ್ತಾನೆ. ಖರ್ಚು ಕಡಿಮೆ ಮಾಡುವುದು ನಮ್ಮ ಕೈಯಲ್ಲಿದೆ ಮತ್ತು ಹೆಚ್ಚು ಗಳಿಸುವುದು ನಮ್ಮ ಕೈಯಲ್ಲಿಲ್ಲ. ಈ ಕಾಲದಲ್ಲಿ ಜನರು ಖರ್ಚನ್ನಂತೂ ಮಾಡುತ್ತಾರೆ, ಹೆಚ್ಚಿಗೆ ಗಳಿಸಲು ಸುಳ್ಳು - ಕಪಟ, ಅನ್ಯಾಯ - ಮೋಸ, ವಿಶ್ವಾಸಘಾತದ ಆಧಾರ ತೆಗೆದುಕೊಳ್ಳುತ್ತಾರೆ. ಇದರಿಂದ ಹೆಚ್ಚಾಗಿ ಏನು ಗಳಿಸುತ್ತಾರೆ ಹೆಚ್ಚಾಗಿ ಗಳಿಸುವುದು ಕೈಯೊಳಗಿನ ಮಾತಲ್ಲ, ಖರ್ಚು ಕಡಿಮೆ ಮಾಡುವುದು ನಮ್ಮ ಕೈಯೊಳಗಿನ ಮಾತಾಗಿದೆ. ಕೈಯಿಂದ ಆಗುವುದನ್ನು ಮಾಡುವುದಿಲ್ಲ ಮತ್ತು ಕೈಯಲ್ಲಿಲ್ಲದ್ದು ಆಗುವುದಿಲ್ಲ. ಜೀವನವಿಡೀ ದುಃಖ ಪಡುತ್ತಿರುತ್ತಾರೆ. ತಮ್ಮಾ! ನಮ್ಮ ವ್ಯಕ್ತಿಗತವಾದ ಖರ್ಚನ್ನು ಕಡಿಮೆ ಮಾಡಿ ನಿರ್ವಹಿಸಬಹುದು. ಅತ್ಯಂತ ಶ್ರೇಷ್ಠ ಪದಾರ್ಥಗಳನ್ನು ತಿನ್ನಿ ಅಥವಾ ಸಾಧಾರಣ ರೊಟ್ಟಿ-ಪಲ್ಯ ತಿನ್ನಿ ನಿರ್ವಾಹವಾಗುವುದು. ಶರೀರಕ್ಕೆ ಖಾಯಿಲೆಯಾದರೆ ಔಷಧಿ ತೆಗೆದುಕೊಳ್ಳಿ. ಪಾಲನೆಯ ದೃಷ್ಟಿಯಿಂದ ಯಾವ ಮಾತೂ ಇಲ್ಲ. ಆದರೆ ರುಚಿ ಮತ್ತು ಶೋಕಿಯ ದೃಷ್ಟಿ ಸರಿಯಲ್ಲ. ಇದು ಬಹಳ ದೊಡ್ಡ ತಪ್ಪಾಗಿದೆ. ಇದರಿಂದ ತಪ್ಪಿಸಿಕೊಳ್ಳಲಿಕ್ಕಾಗಿ ಸ್ವತಂತ್ರ ಜೀವನ ಸಾಗಿಸುವ ಸಲುವಾಗಿ ಖರ್ಚನ್ನು ಕಡಿಮೆಮಾಡಿಕೊಳ್ಳಿ.</p>
<p class="Text">ಈ ಕಾಲದಲ್ಲಿ ಹಣಗಳಿಸುವುದು ಬುದ್ದಿವಂತಿಕೆ ಎನ್ನಲಾಗುತ್ತದೆ. ಎಷ್ಟೊಂದು ಹಣ ಗಳಿಸಿದ್ದಾನೆ ಬಹಳ ಬುದ್ಧಿವಂತನೆಂದು ಜನರು ಹೇಳುತ್ತಾರೆ. ಎಷ್ಟೊಂದು ಹಣ ಗಳಿಸಿದ್ದಾನೆ ಇವನು. ಅರೆ! ಧನವನ್ನೇನೋ ಗಳಿಸಿದನು ಆಯಸ್ಸು ತೀರಿಹೋಯಿತು. ನೀವು ಸತ್ತರೆ ಒಂದು ಕವಡೆಯೂ ನಿಮ್ಮ ಜೊತೆಗೆ ಬರುವುದಿಲ್ಲ. ಹಣ ಗಳಿಸಲು ಕಾರಣವಾದ, ಸುಳ್ಳು-ಕಪಟ, ಅನ್ಯಾಯ, ಮೋಸ, ವಿಶ್ವಾಸಘಾತ ಮುಂತಾದವುಗಳನ್ನು ತಮ್ಮದಾಗಿಸಿಕೊಳ್ಳಬೇಕಾಯಿತು. ಅದು ಅಂತಃಕರಣದಲ್ಲಿ ಸೇರಿದೆ ಮತ್ತು ಹಣವು ಬ್ಯಾಂಕುಗಳಲ್ಲಿ, ಅಲಮಾರುಗಳಲ್ಲಿ, ಪೆಟ್ಟಿಗೆಗಳಲ್ಲಿರುತ್ತದೆ. ಇದು ಜೊತೆಗೆ ಬರುವುದಿಲ್ಲ. ಹಣ ಸಂಗ್ರಹ ಮಾಡುವುದರಲ್ಲಿ ಯಾವ ಯಾವ ಪಾಪ ಮಾಡಿದ್ದೀರೋ ಅದು ಜೊತೆಗೆ ಬರುತ್ತದೆ. ಈ ಪಾಪದ ಮೂಟೆ ತಲೆಯ ಮೇಲಿದ್ದು ನಿಮ್ಮ ಜೊತೆಗೆ ಬರುವುದು. ಕಳ್ಳ ಸಂತೆಯಲ್ಲಿ ಧನ ಗಳಿಸುತ್ತೀರಿ. ತೆರಿಗೆ - ಕಳ್ಳತನ ಮಾಡುತ್ತೀರಿ. ಮಾರಾಟದಲ್ಲಿ ಕಳ್ಳತನ ಮಾಡುತ್ತೀರಿ, ಬಹಳ ಬುದ್ಧಿವಂತಿಕೆ ಮಾಡುತ್ತೀರಿ. ಮಾಡಿದ್ದೇನು? ದೊಡ್ಡ ನಾಶವನ್ನು ಮಾಡಿಕೊಂಡಿರಿ, ದೊಡ್ಡ ಪತನವನ್ನು ಮಾಡಿಕೊಂಡಿರಿ. ಜೊತೆಗೆ ಬರುವ ಬಂಡವಾಳವನ್ನು ನಾಶ ಮಾಡಿದಿರಿ ಹಾಗೂ ಇಲ್ಲೆ ಬಿಟ್ಟು ಹೋಗುವ ಸಂಪತ್ತನ್ನು ಸಂಗ್ರಹ ಮಾಡಿದಿರಿ, ಸತ್ತನಂತರ ಯಾವುದೂ ಜೊತೆಗೆ ಬರಲಾರದು. ನೀವು ಗಳಿಸಿದ ಎಲ್ಲಾ ಧನವೂ ಇಲ್ಲೇ ಉಳಿಯುತ್ತದೆ. ಮುಂದಿನವರು ತಿನ್ನುತ್ತಾರೆ. ಮತ್ತು ನೀವು ಶಾಶ್ವತ ದುಃಖವನ್ನು ಪಡೆಯುವಿರಿ. ನೀವು ನರಕಕ್ಕೆ ಹೋಗಬೇಕಾಗುತ್ತದೆ. ಇದು ಬುದ್ಧಿವಂತಿಕೆಯೇನು? ಇದು ಯಾವ ಬುದ್ಧಿವಂತಿಕೆಯಾಗಿದೆ? ಎಷ್ಟು ದೊಡ್ಡ ಅಜ್ಞಾನ, ಮೂರ್ಖತೆಯಾಗಿದೆ. ಹಾಗಾದರೆ ಈಗ ಏನು ಮಾಡುವುದು? ಇನ್ನುಮೇಲೆ ಪಾಪ ಮಾಡುವುದನ್ನು ಬಿಡಿ. ಇನ್ನುಮೇಲೆ ಅನ್ಯಾಯ, ಮೋಸ ಸುಳ್ಳು ಕಪಟ ವಿಶ್ವಾಸಘಾತ, ಧೂರ್ತತೆ ಮಾಡುವುದಿಲ್ಲ. ಪರಿಶ್ರಮದಿಂದ ಎಷ್ಟು ಸಿಗುವುದೋ ಅದರಿಂದ ಕೆಲಸ ನಡೆಸುವೆವು. ಪಾಪ ಮಾಡಲಾರೆವು. ಇದು ನಾಲ್ಕನೆಯ ಮಾತಾಗಿದೆ.</p>
<p class="Text">ಮೊದಲು ಪಾಪ ಮಾಡಿದ್ದಾಯಿತು ಆ ಪಾಪ ಆಗಿಯೇ ಹೋಯಿತು. ಕಳಂಕವೂ ಹತ್ತಿದ್ದಾಯಿತು. ಇನ್ನು ಹಣವನ್ನು ಏಕೆ ಬಿಡೋಣ? ಎಂದು ಹೇಳಿದರೆ, ಇದು ಬುದ್ಧಿವಂತಿಕೆ ಏನು? ಅಯ್ಯೋ ತಮ್ಮಾ! ನೀವು ಊಟ ಮಾಡುತ್ತಿದ್ದಾಗ ಯಾರಾದರೂ, ನೀವು ಏನು ಮಾಡುತ್ತಿದ್ದೀರ? ಇದರಲ್ಲಿ ವಿಷ ಬೆರತಿದೆ ಎಂದರೆ, ನೀವು ಮೊದಲು ಏಕಯ್ಯ ಹೇಳಲಿಲ್ಲ? ಈಗ ತಿಂದೇ ಬಿಡುವೆನು ಎಂದು ಹೇಳಿವಿರೇನು? ತಕ್ಷಣ ಕೈಯಲ್ಲಿದ್ದ ತುತ್ತು ಎಸೆಯುತ್ತೀರಿ ಮತ್ತು ವಾಂತಿ ಮಾಡಲು ಪ್ರಾರಂಭಿಸುವಿರಿ ತಿಂದಿದ್ದು ಸಹ ಹೊರಬಂದರೆ ಬಹಳ ಒಳ್ಳೆಯದಾಗುತ್ತದೆ.</p>
<p class="Text"><span class="char-style-override-3">ಶ್ರೋತೃ : </span>ಮಹಾತ್ಮರೇ! ನಿಮಗೆ ಗೊತ್ತಿಲ್ಲ ಈಗಿನ ಕಾಲದಲ್ಲಿ ಸುಳ್ಳು, ಕಪಟವಿಲ್ಲದೆ ನಿರ್ವಾಹವಾಗಲಾರದು. ಕಾನೂನು ಈ ರೀತಿ ಮಾಡಲ್ಪಟ್ಟಿದೆ, ಪ್ರಪಂಚ ಹೀಗೆಯೇ ಆಗಿ ಹೋಗಿದೆ. ಆದ್ದರಿಂದ ಇವುಗಳಲ್ಲದೆ ಕೆಲಸವೇ ನಡೆಯುವುದಿಲ್ಲ.</p>
<p class="Text"><span class="char-style-override-3">ಪೂ-ಶ್ರೀ : </span>ಒಳ್ಳೆಯದು ತಮ್ಮಾ! ಕೆಲಸ ಮಾಡು, ಎಷ್ಟು ದಿನ ಮಾಡುತ್ತೀಯಾ? ಇಪ್ಪತ್ತು ವರ್ಷ, ಐವತ್ತು ವರ್ಷ, ನೂರು ವರ್ಷ ಎಷ್ಟು ದಿನ ಮಾಡುತ್ತೀಯಾ? ಇಷ್ಟಾದರೆ ಸಮಯವೇ ಸಿಗುವುದಿಲ್ಲ.</p>
<p class="Text"><span class="char-style-override-3">ಶ್ರೋತೃ :</span> ಹಣ ಗಳಿಸದೆ ಇದ್ದರೆ ಸತ್ತು ಹೋಗುತ್ತೇವಲ್ಲ?</p>
<p class="Text"><span class="char-style-override-3">ಪೂ. ಶ್ರೀ : </span>ತೊಂದರೆ ಏನು ತಮ್ಮಾ! ಈಗ ನೀನು ಪಾಪ ಮಾಡದೆಯೇ ಸಾಯುತ್ತೀಯ. ಆಮೇಲಾದರೂ ಸಾಯಲೇಬೇಕಲ್ಲ. ಜೊತೆಯಲ್ಲಿ ಪಾಪದ ಗಂಟನ್ನು ಕಟ್ಟಿಕೊಂಡು ಏನು ಮಾಡುವೆ? ಅರೆ ಸೋದರನೇ! ಪಾಪವಿಲ್ಲದೆ ಸತ್ತರೆ, ತೊಂದರೆ ಏನು? ಪಾಪ ಮಾಡುವುದಕ್ಕೋಸ್ಕರ ಮಾನವ ಶರೀರ ದೊರಕಿದೆಯೇನು? ಪಾಪ ಮಾಡಲಾರೆ, ಅನ್ಯಾಯ ಮಾಡಲಾರೆ, ಭಗವಂತನ ಕಡೆಗೆ ಸಾಗೋಣ. ಈ ಪ್ರಕಾರ ನಿಶ್ಚಯ ಮಾಡಿ ಬಹಳಷ್ಟು ಜನರು ಮುಕ್ತಿ ಪಡೆದಿದ್ದಾರೆ. ತಮ್ಮಾ! ಸಮಯವನ್ನು ಒಳ್ಳೆಯ ಕೆಲಸದಲ್ಲಿ ತೊಡಗಿಸು. ಉತ್ತಮ ಕೆಲಸ ಮಾಡು, ಕೆಟ್ಟ ಕೆಲಸ ಮಾಡಬೇಡ. ಸೋದರ - ಸೋದರಿಯರು ಪಾಪ ಮಾಡಬಾರದು. ಸಜ್ಜನರೇ! ಅಂತಃಕರಣವನ್ನು ಮೈಲಿಗೆ ಮಾಡಿಕೊಳ್ಳಬಾರದು.</p>
<p class="Text">ಅಂತಃಕರಣವನ್ನು ನಿರ್ಮಲವಾಗಿಟ್ಟುಕೊಳ್ಳಿ. ಈ ಜೀವನ ಪವಿತ್ರವಾಗಲಿ. ಅದಕ್ಕಾಗಿ ಮಾನವ ಶರೀರ ದೊರಕಿದೆ. ಆದ್ದರಿಂದ ಅತ್ಯುತ್ತಮ ಕೆಲಸದಲ್ಲಿ ತೊಡಗಿಕೊಂಡಿರಬೇಕು. ಅನ್ಯಾಯ ಪೂರ್ವಕವಾದ ಕೆಲಸ ಮಾಡಬಾರದು. ನ್ಯಾಯದಿಂದ ನಮ್ಮ ಜೀವನ ನಿರ್ವಹಣೆ ಮಾಡಬೇಕು.</p>
<p class="Text">ಈ ಕಾಲದ ಮದುವೆಯಲ್ಲಿ ಹುಡುಗರ ಹರಾಜು ಆಗುತ್ತಿದೆ, ಹುಡುಗಿಯ ತಂದೆ ಬಡಪಾಯಿ ನಾಚಿಕೊಳ್ಳುತ್ತಾನೆ. ಅವರ ಮಗನಿದ್ದಾನೆ, ನೀವು ಮಾತನಾಡಿ, ನಮ್ಮ ಹುಡುಗಿಯೊಂದಿಗೆ ಸಂಬಂಧ ಮಾಡಲಿ ಎಂದು ಬೇರೆಯವರಿಗೆ ಹೇಳುತ್ತಾನೆ. ಅವರು ಇಂಥವರ ಮಗಳಿದ್ದಾಳೆ ನೀವು ಸಂಬಂಧ ಮಾಡಿ ಎಂದು ಕೇಳುತ್ತಾರೆ. ಉತ್ತರದಲ್ಲಿ ಹದಿನೈದುಸಾವಿರ ರೂಪಾಯಿ ಬೆಲೆ ರಾಮ! ರಾಮ! ರಾಮ! ಈ ಕಾಲದಲ್ಲಿ ಇಂತಹ ಸ್ಥಿತಿ ಆಗಿದೆ! ಕನ್ಯೆಯರ ತಿರಸ್ಕಾರ ಹೀಗಿದೆ! ಸ್ತ್ರೀ ಜಾತಿಯ ತಿರಸ್ಕಾರ ಮಾಡುವುದು ಸರಿಯಲ್ಲ. ಯಾವ ಮಾತಿನಿಂದಾಯಿತು? ಹಣದಿಂದಲೇ. ಅರೆ ಹಣವಾದರೆ ಇಂದು ಇರುತ್ತದೆ, ನಾಳೆಯಿರುವುದಿಲ್ಲ. ಹಣವು ನಾಶವಾಗುವಂತಹದ್ದಾಗಿದೆ. ಇದು ಬಹಳ ಭಾರಿ ದುಃಖದ ಮಾತಾಗಿದೆ. ಹಣಕ್ಕೆ ಬದಲು ಮನುಷ್ಯನ ತಿರಸ್ಕಾರ ಬಹಳ ಪಾಪದ ಮಾತಾಗಿದೆ, ಅನ್ಯಾಯದ ಮಾತಾಗಿದೆ, ಸೋದರ-ಸೋದರಿಯರಿಗೆ ನಾನು ಹೇಳುವುದೇನೆಂದರೆ, ಹುಡುಗನ ವಿವಾಹ ಮಾಡುವುದಾದರೆ ಬಡವರ ಮನೆಯ ಹುಡುಗಿಯನ್ನು ತನ್ನಿರಿ. ಅವಳು ಕೆಲಸ ಕಾರ್ಯಮಾಡುತ್ತಾಳೆ, ಒಳ್ಳೆಯ ರೀತಿಯಲ್ಲಿ ವ್ಯವಹರಿಸುತ್ತಾಳೆ. ಶ್ರೀಮಂತರ ಮನೆಯ ಹುಡುಗಿ ಕೆಲಸ - ಕಾರ್ಯವಂತೂ ಮಾಡುವುದಿಲ್ಲ. ಒಡತಿಯಾಗುತ್ತಾಳೆ.</p>
<p class="Text">ಮದುವೆಯಾದ ಒಬ್ಬ ಹುಡುಗಿಯ ಬಗ್ಗೆ ನಾವು ಕೇಳಿದೆವು. ಅವಳು ಬಡವರ ಮನೆಯ ಹುಡುಗಿಯಾಗಿದ್ದಳು. ಹುಡುಗನ ಕಡೆಯವರು ಹೆಚ್ಚು ಹಣವನ್ನು ಕೇಳಿದರು. ಬೇಸರಗೊಂಡು ತಂದೆಗೆ ಹೇಳಿದಳು. ಅಪ್ಪಾ! ನೀವು ಸಾಲ ತಂದು ಅವರೊಂದಿಗೆ ವಿವಾಹ ಮಾಡಿ, ಈಗ ಪರವಾಗಿಲ್ಲ, ಮುಂದೆ ನಾನು ಸರಿಮಾಡುತ್ತೇನೆ. ಆದರೆ ನೀವು ನನ್ನನ್ನು ದಾನದ ರೂಪದಿಂದ ಕೊಡಬೇಡಿ. ಕನ್ಯೆಯನ್ನು ಸಾಲವಾಗಿ ಕೊಡುತ್ತಿದ್ದೇನೆಂದು ಕೊಡಿ. ಹಣವನ್ನು ಚೆನ್ನಾಗಿ ಕೊಟ್ಟು ವಿವಾಹ ಮಾಡಲಾಯಿತು. ವಿವಾಹದ ನಂತರ ಅವಳು ಅತ್ತೆಯ ಮನೆಗೆ ಹೋಗಿ ಮಂಚದ ಮೇಲೆ ಕುಳಿತು ಗಂಡನಿಗೆ <span class="char-style-override-3">‘‘ನನ್ನ ಚಪ್ಪಲಿ ತೆಗೆದುಕೊಂಡು ಬನ್ನಿ’’ ಎಂದಳು.</span></p>
<p class="Text">ಅವನು ಆಶ್ಚರ್ಯದಿಂದ ‘‘ನಿನ್ನ ಚಪ್ಪಲಿಯನ್ನು ನಾನು ಏಕೆ ಎತ್ತಿಕೊಡಲಿ!’’ ಎಂದು ಕೇಳಿದನು.</p>
<p class="Text">‘‘ನನ್ನ ತಂದೆ ಹಣ ಕೊಟ್ಟು ನಿಮ್ಮನ್ನು ಖರೀದಿಸಿದ್ದಾರೆ ಇದು ನಿಮಗೆ ಗೊತ್ತಿದೆಯೋ ಇಲ್ಲವೋ?’’</p>
<p class="Text">‘‘ಎಷ್ಟು’’ ಎಂದು ಗಂಡನು ಕೇಳಿದನು.</p>
<p class="Text">ಹತ್ತಾರು ಸಾವಿರ ರೂಪಾಯಿಗಳಾಗಿವೆ - ಹುಡುಗಿಯು ಉತ್ತರ ಕೊಟ್ಟಳು.</p>
<p class="Text">ಈಗ ಆ ಹುಡುಗನು ಊಟ ಮಾಡಲಿಲ್ಲ. ಅವನ ತಾಯಿ ಏಕೆ ಊಟ ಮಾಡುತ್ತಿಲ್ಲ ಏನು ವಿಷಯ? ಎಂದಾಗ, ಅಮ್ಮಾ ಪತ್ನಿಯಾಗಿ ಬಂದಿರುವವಳು ತನ್ನ ಚಪ್ಪಲಿ ತರಲು ಹೇಳುತ್ತಿದ್ದಾಳೆ.</p>
<p class="Text">‘ಹೀಗೆ ಏಕೆ ಹೇಳುತ್ತಿದ್ದೀಯ’ ಎಂದು ಸೊಸೆಗೆ ಕೇಳಿದಳು.</p>
<p class="Text">‘‘ನನ್ನ ತಂದೆ ಸಾಲ ತಂದು ಖರ್ಚು ಮಾಡಿ ಮದುವೆ ಮಾಡಿದ್ದಾರೆ. ಆದ್ದರಿಂದ ಇವರು ನನ್ನ ನೌಕರರಾದರು ಚಪ್ಪಲಿ ತರಲೇಬೇಕು!’’ ಎಂದಳು.</p>
<p class="Text">ಹುಡುಗನು ‘ನಾನು ಚಪ್ಪಲಿ ತೆಗೆದು ಕೊಡಲಾರೆ ಹಾಗೇನಾದರೂ ಮಾಡ ಬೇಕಾದರೆ ನಾನು ಊಟ ಮಾಡುವುದಿಲ್ಲ.’</p>
<p class="Text">‘ನೀವು ನನ್ನ ತಂದೆಗೆ ನೌಕರರಾಗಿದ್ದೀರಿ. ನನ್ನ ಅಪ್ಪ ದುಡ್ಡು ಕೊಟ್ಟಿದ್ದಾರೆ ಗೊತ್ತಿದೆಯೋ ಇಲ್ಲವೋ ನೀವು ಬಿಟ್ಟಿಯಾಗಿ ಬಂದಿದ್ದೀರೇನು? ಅಪ್ಪ ಹದಿನಾರು ಸಾವಿರ ಸಾಲ ತೆಗೆದುಕೊಂಡು ಎಷ್ಟೊಂದು ಖರ್ಚು ಏರ್ಪಾಡು ಮಾಡಿದರು.</p>
<p class="Text">ಹೀಗೆ ಹೇಳಿ ಕೇಳಿ ಆದನಂತರ ಹುಡುಗನ ಕಡೆಯವರು ಹಣ ಹಿಂದಿರುಗಿಸಿದರು. ಮತ್ತು ಹುಡುಗಿ ಸೊಸೆಯಂತೆ ಇರತೊಡಗಿದಳು. ಕನ್ಯೆಯರು ನಾಚಿಕೆಯ ಪ್ರತೀಕವಾಗಿರುತ್ತಾರೆ. ಅವರನ್ನು ಈ ರೀತಿ ತಿರಸ್ಕಾರ ಮಾಡುವುದು, ಸಮಾಜದಲ್ಲಿ ಅಪಮಾನವಾಗುತ್ತದೆ.</p>
<p class="Text">ದೊಡ್ಡ ದುಃಖದ ವಿಷಯವೇನೆಂದರೆ, ಖರ್ಚು ಹೆಚ್ಚು ಮಾಡುತ್ತೀರಿ ಮತ್ತು ಕೆಲಸ ಸಾಗದಿದ್ದಾಗ ಅನಾಚಾರ ಮಾಡುವುದು ಬಹಳ ಅನ್ಯಾಯದ ವಿಚಾರವಾಗಿದೆ. ಇದರ ಪರಿಣಾಮ ಕೆಟ್ಟದಾಗುತ್ತದೆ. ಅನ್ಯಾಯ ಮಾಡುವವರ ಆತ್ಮಕ್ಕೆ ಶಾಂತಿ ಸಿಗಲಾರದು. ದುಃಖವನ್ನು ಕೊಟ್ಟು ತೆಗೆದುಕೊಂಡ ಹಣ ಬೆಂಕಿಯನ್ನು ಹಚ್ಚುವುದು.</p>
<p class="Text">ಹಸುವಿನ ಹಾಲು ಕುಡಿಯುತ್ತೇವೆ. ಅದರ ಕೂದಲು ಕಿತ್ತು ಬರದಂತೆ ನೇವರಿಸುತ್ತೇವೆ. ಆಗ ಅದು ಪ್ರಸನ್ನತೆಯಿಂದ ಹಾಲು ಕೊಡುತ್ತದೆ. ಕೂದಲು ಕೀಳೂವುದರಿಂದ ರಕ್ತಬರುತ್ತದೆ. ಕೂದಲು ಕಿತ್ತು ಬಂದರೆ ತೊಂದರೆಯೇನು? ಅರೆ ಒಂದು ಕೂದಲನ್ನು ಕಿತ್ತರೂ ಸಹ ಗೋಮಾತೆಗೆ ದುಃಖವಾಗುವುದು. ಆದಕಾರಣ ದುಃಖ ಕೊಟ್ಟು ಪಡೆದ ವಸ್ತುವು ದೊಡ್ಡ ಅನಿಷ್ಟಕಾರಿಯದ್ದಾಗಿದೆ. ಹುಡುಗನ ಕಡೆಯವರು, ನಾವು ಹಣವನ್ನು ತೆಗೆದುಕೊಳ್ಳುವುದಿಲ್ಲ ಕೇವಲ ಕನ್ಯೆಯನ್ನು ತೆಗೆದುಕೊಳ್ಳುತ್ತೇವೆ, ಎಂದು ಹೇಳಬೇಕು. ಕನ್ಯಾದಾನವನ್ನು ತೆಗೆದುಕೊಳ್ಳುತ್ತೇವೆ. ಕನ್ಯಾದಾನವನ್ನು ತೆಗೆದುಕೊಳ್ಳುವುದೂ ದೊಡ್ಡ ದಾನವಾಗಿದೆ! ಏಕೆ ತೆಗೆದುಕೊಳ್ಳುತ್ತೇವೆ? ಈಗ ನಾವು ತೆಗೆದುಕೊಂಡರೆ ಮುಂದೆ ಭಗವಂತನು ನಮಗೆ ಪುತ್ರಿಯನ್ನು ಕೊಟ್ಟರೆ, ನಾವೂ ಸಹ ಕನ್ಯಾದಾನ ಮಾಡಬಹುದು. ವರದಕ್ಷಿಣೆಯ ವಸ್ತುಗಳನ್ನು ಸಹ ಮನೆಯಲ್ಲಿಟ್ಟುಕೊಳ್ಳದೇ ಅದನ್ನು ಕುಟುಂಬದಲ್ಲಿ ಪರಿವಾರದಲ್ಲಿ ತೊಡಗಿಸುವ ಒಂದು ಪದ್ಧತಿಯಿದೆ. ಮಗಳಿಗೆ ಬ್ರಾಹ್ಮಣರಿಗೆ ಎಲ್ಲರಿಗೂ ಹಂಚಿಬಿಡಬೇಕು. ಮನೆಯಲ್ಲಿ ಏನೂ ಉಳಿಯದಂತೆ ಮಿಠಾಯಿ ಮುಂತಾದವುಗಳನ್ನು ಹಂಚಿಬಿಟ್ಟರೆ ನಮ್ಮ ಮೇಲೆ ಸಾಲವಿರುವುದಿಲ್ಲ ಮತ್ತು ಜನರೆಲ್ಲರೂ ಸಂತೋಷಪಡುತ್ತಾರೆ.</p>
<p class="Text">ವಿವಾಹದ ನಂತರ ಸೊಸೆಯ ತವರು ಮನೆಯಿಂದ ಯಾವುದೇ ವಸ್ತು ಬಂದರೆ ಅತ್ತೆಯರಾದಿಯಾಗಿ ಎಲ್ಲರೂ ಎಂತಹ ವಸ್ತು ಕಳುಹಿಸಿದ್ದಾರೆಂದು ಅದರ ನಿಂದನೆ ಮಾಡುತ್ತಾರೆ. ಅದನ್ನು ಕೇಳಿಸಿಕೊಂಡ ಸೊಸೆಗೆ ಕೆಟ್ಟದೆನಿಸುತ್ತದೆ. ತಾಯಿಯ ನಿಂದನೆ ಯಾರಿಗೆ ಒಳ್ಳೆಯದೆನಿಸುತ್ತದೆ? ತಾಯಿಯ ನಿಂದನೆಯಿಂದ ಹೃದಯದಲ್ಲಿ ದುಃಖವಾಗುತ್ತದೆ. ನಂತರ ಅವಳು ಯಜಮಾನಿಯಾದರೆ ಅವಳು ಬಯಸಿದ್ದೇ ಆಗುತ್ತದೆ. ಆದ್ದರಿಂದ ಅವಳನ್ನು ಪ್ರೀತಿಸಿ, ಸ್ನೇಹದಿಂದ ಕಂಡು, ಸಂತೋಷಪಡಿಸಿರಿ. ಸೊಸೆಯ ಮನೆಯಿಂದ ಬಂದದ್ದರಲ್ಲಿ ತಮ್ಮ ಮನೆಯದನ್ನು ಸೇರಿಸಿ ಹಂಚಿರಿ. ಈ ರೀತಿ ಮಾಡುವುದರಿಂದ ಸೊಸೆಯ ತಾಯಿಯ ಪ್ರಶಂಸೆಯಾಗುವುದು. ಇದರಿಂದ ಸೊಸೆಯು ಸಂತೋಷಗೊಳ್ಳುವಳು. ಹಣ ಖರ್ಚಾಗುವುದೆಂದು ನೀವು ಹೇಳಬಹುದು. ಅರೆ! ಹಣವು ಖರ್ಚಾಗುತ್ತದೆ ಆದರೆ ಇಪ್ಪತ್ತು ಐವತ್ತು ರೂಪಾಯಿಗಳನ್ನು ತೊಡಗಿಸುವುದರಿಂದ ಮನುಷ್ಯ ನಮ್ಮವನಾಗುವನು, ಸೊಸೆ ನಮ್ಮವಳಾಗುತ್ತಾಳೆ. ಶಾಶ್ವತವಾಗಿ ಖರೀದಿಯಾಗುವುದು. ಐವತ್ತು-ನೂರು ರೂಪಾಯಿಗಳಲ್ಲಿ ಯಾವುದೇ ಮನುಷ್ಯನನ್ನು ಖರಿದಿಸಿದ್ದಾದರೆ ತುಟ್ಟಿಯಾಯಿತೇನು? ಬಹಳ ಅಗ್ಗವೇ ಅಯಿತು. ಆಳವಾಗಿ ವಿಚಾರಮಾಡಿ, ವ್ಯವಹಾರವೂ ಒಳ್ಳೆಯದಾಗಿರುತ್ತದೆ. ಪ್ರೇಮವೂ ಹೆಚ್ಚಾಗುತ್ತದೆ. ಸೊಸೆಯು, ಅತ್ತೆ ನನ್ನ ತಾಯಿಗೆ ಮಹತ್ವಕೊಟ್ಟಳೆಂದು ಸಂತೋಷಗೊಳ್ಳುವಳು. ಇಷ್ಟೇ ಖರ್ಚು ಮಾಡಿದರೂ, ಇದು ಜೀವನದಲ್ಲಿ ಒಳ್ಳೆಯ ಪರಿಣಾಮವನ್ನೇ ಬೀರಿತು. ಆದ್ದರಿಂದ ಅಯ್ಯ! ಸ್ವಲ್ಪ ತ್ಯಾಗ ಮಾಡಿ. ಕೃಷಿ ಮಾಡುವವರು ಎಷ್ಟು ಅತ್ಯುತ್ತಮ ಧಾನ್ಯಗಳನ್ನು ಮಣ್ಣಿನಲ್ಲಿ ಸೇರಿಸುತ್ತಾರೆ. ಏಕೆ? ಒಳ್ಳೆಯ ಫಸಲು ಆಗುವುದು. ಇದೇ ರೀತಿ ನೀವು ಸಹ ತ್ಯಾಗ ಮಾಡಿರಿ. ಅದರ ಫಲ ಬಹಳ ಒಳ್ಳೆಯದಾಗುತ್ತದೆ.</p>
<p class="Text">ದೊರೆತಿರುವ ವಸ್ತುಗಳ ಸದುಪಯೋಗ ಮಾಡಿರಿ. ಬಾಲಕ-ಬಾಲಕಿಯರನ್ನು ಸರಿಯಾದ ರೀತಿಯಲ್ಲಿ ಪಾಲನೆ ಮಾಡಿರಿ. ಅವರಿಗೆ ಒಳ್ಳೆಯ ಶಿಕ್ಷಣ ಕೊಡಿರಿ. ಅವರು ಒಳ್ಳೆಯ ಭಾವನೆಯ ಸದ್ಗುಣಿ ಮತ್ತು ಸದಾಚಾರಿಗಳಾಗಲಿ. ಹಣ ಗಳಿಸಲು ನಿಮಗೆ ಸಮಯವಿರುತ್ತದೆ, ಆದರೆ ಮಕ್ಕಳು ಏನು ಮಾಡುತ್ತಿದ್ದಾರೆ ಹೇಗೆ ಬೆಳೆಯುತ್ತಿದ್ದಾರೆ, ಏನು ಶಿಕ್ಷಣ ಪಡೆಯುತ್ತಿದ್ದಾರೆ, ಈ ಮಾತುಗಳ ಕಡೆ ನೀವು ಗಮನ ಕೊಡುವುದೇ ಇಲ್ಲ. ಅರೆ ತಮ್ಮ! ಇದು ನಿಜವಾದ ಸಂಪತ್ತಾಗಿದೆ. ಈ ಮನುಷ್ಯ ಮಹಾನ್ ವ್ಯಕ್ತಿಯಾಗುವನು. ಎಷ್ಟು ಶ್ರೇಷ್ಠ ವಿಷಯವಾಗುವುದು! ಮಹಾ ಪುರುಷರ ತಾಯಂದಿರೆಲ್ಲ ಬಹಳ ಶ್ರೇಷ್ಠರಾಗಿದ್ದರು. ಅಂತಹ ಮಾತೆಯರ ಮಕ್ಕಳು ಶ್ರೇಷ್ಠರಾಗಿದ್ದಾರೆ, ಸಂತ ಮಹಾತ್ಮರಾಗಿದ್ದಾರೆ. ಒಳ್ಳೆಯ ಶಿಕ್ಷಣ ಕೊಡಬೇಕು, ಆದರೆ ವಿರುದ್ಧವಾದ ಶಿಕ್ಷಣ ಕೊಡುತ್ತಾರೆ. ಬಾಲಕಿಯರಿಗೆ ನಿನ್ನ ಹಣವನ್ನು ನಿನ್ನ ಬಳಿಯೇ ಇಟ್ಟುಕೋ, ಬೇರೆ ಆದಾಗ ಆ ಹಣ ನಿನ್ನ ಬಳಿಯೇ ಇರುವುದು, ಅತ್ತೆಮನೆಯಲ್ಲಿ ನೀನು ಏಕೆ ಕೆಲಸ ಮಾಡಬೇಕು? ನಾದಿನಿಯರು ಮಾಡಲಿ ಎಂದು ಕಲಿಸಿಕೊಡುತ್ತಾರೆ. ಇನ್ನು  ಮೇಲೆ ಅಲ್ಲಿ ಜಗಳ ಹುಟ್ಟಿಕೊಳ್ಳುತ್ತದೆ, ಕದನವಾಗುತ್ತದೆ. ನಿಮಗೂ ಸೊಸೆ ಬರುತ್ತಾಳೆ. ಅವಳೂ ಸಹ ಹೀಗೇ ಕಲಿತು ಬಂದರೆ ಅವಳೂ ಹಾಗೆಯೇ ಮಾಡುತ್ತಾಳೆ, ಕೆಲಸ ಮಾಡುವುದಿಲ್ಲ. ಆಗ ನೀವು ಸೊಸೆ ಕೆಲಸ ಮಾಡುವುದಿಲ್ಲ ಎನ್ನುತ್ತೀರಿ. ತಮ್ಮಾ! ನೀವು ಒಳ್ಳೆಯದು ಮಾಡಿದರೆ ಒಳ್ಳೆಯದೇ ಆಗುತ್ತೆ, ಕೆಟ್ಟದು ಮಾಡಿದರೆ ಕೆಟ್ಟದ್ದೇ ಅಗುತ್ತದೆ.</p>
<p class="Text">ಆದ್ದರಿಂದ ನೀವು ತಾಯಿ-ತಂದೆಯರನ್ನು, ಅತ್ತೆಮಾವಂದಿರನ್ನು ಆದರಿಸಿರಿ. ಸೇವೆ ಮಾಡಿರಿ ಸತ್ಕಾರ ಮಾಡಿದರೆ ನಿಮ್ಮ ಪ್ರಭಾವ ಮಕ್ಕಳ ಮೇಲಾಗುತ್ತದೆ. ವೃದ್ಧಾವಸ್ಥೆಯಲ್ಲಿ ನಿಮ್ಮ ಸೇವೆ ಮಾಡುತ್ತಾರೆ. ಆದರೆ ನೀವು ದೊಡ್ಡವರ ಸೇವೆ ಮಾಡದಿದ್ದರೆ ಮಕ್ಕಳ ಮೇಲೂ ಸಹ ಹಾಗೆಯೇ ಪ್ರಭಾವ ಬೀಳುತ್ತದೆ. ಅವರ ಸ್ವಭಾವವೂ ಹಾಗೆಯೇ ಆಗುತ್ತದೆ. ನೀವು ಸದಾ ಹೀಗೇ ಇರಲಾರಿರಿ. ಜೀವಿಸಿದ್ದರೆ ವೃದ್ಧರೂ ಅಗುತ್ತೀರಿ. ಆಗ ಅವರು ಸೇವೆ ಮಾಡುವುದಿಲ್ಲ. ಆಗ ಇವರು ಸೇವೆ ಮಾಡುವುದಿಲ್ಲವೆಂದು, ಮಾತು ಕೇಳುವುದಿಲ್ಲವೆಂದೂ ನೀವು ಹೇಳುತ್ತೀರಿ. ನೀವು ದೊಡ್ಡವರ ಸೇವೆ ಎಷ್ಟು ಮಾಡಿದಿರಿ? ಈಗ ನೀವು ಆಸೆ ಏಕೆ ಇಟ್ಟುಕೊಳ್ಳುತ್ತೀರಿ? ಆದ್ದರಿಂದ ಒಳ್ಳೆಯ ಆಚರಣೆಯನ್ನು ಇಟ್ಟುಕೊಳ್ಳಿ.</p>
<p class="Text">ಈ ಕಾಲದಲ್ಲಿ ತಾಯಿ-ತಂದೆಯರೇ, ಮಕ್ಕಳಿಗೆ ವ್ಯಸನ (ಚಟ) ಕಲಿಸುತ್ತಾರೆ, ಆಟ ಕಲಿಸುತ್ತಾರೆ, ಚಿಕ್ಕ ಚಿಕ್ಕ ಮಕ್ಕಳಿಗೆ ಟೀ ಕುಡಿಸುತ್ತಾರೆ. ಈ ದಿನಗಳಲ್ಲಿ ಮಕ್ಕಳು ಹಾಲು ಕುಡಿಯಲಾರರು, ಕೆನೆ ಬಂದರೆ ಅಸಹ್ಯ ಪಡುತ್ತಾರೆ, ಇದು ಬಹಳ ಆಶ್ಚರ್ಯವಾಗಿದೆ. ನಮಗೆ ಬಾಲ್ಯದ ಮಾತು ನೆನಪಾಗುತ್ತದೆ. ಹಾಲು ಕುಡಿಯುವಾಗ ಇದರಲ್ಲಿ ತುಪ್ಪದ ಹನಿಯೇ ಇಲ್ಲವಲ್ಲ! ಎಂದು ನಾವು ಹೇಳುತ್ತಿದ್ದೆವು. ಈಗ ತಪ್ಪವನ್ನು ಯಾರು ಕುಡಿಯುತ್ತಾರೆ? ಧೈರ್ಯವೇ ಇಲ್ಲ. ಅವರು ಕೆನೆಯನ್ನು ಸಹ ತಿನ್ನಲಾರರು, ಟೀ ಕುಡಿಯುತ್ತಾರೆ. ರಾಮ! ರಾಮ! ರಾಮ! ಚಹಾದಿಂದ ತಲೆ ಕೆಟ್ಟು ಹೋಗುತ್ತದೆ, ನಿದ್ದೆಯೂ ಬರುವುದಿಲ್ಲ, ಆರೋಗ್ಯ ಕೆಡುತ್ತದೆ, ಕಣ್ಣುಗಳು ಹಾಳಾಗುತ್ತವೆ. ಔಷಧಿ ತಾಗುವುದಿಲ್ಲ ಮತ್ತು ಹಣವೂ ವ್ಯರ್ಥವಾಗಿ ಹೆಚ್ಚು ಖರ್ಚಾಗುತ್ತದೆ. ಈ ಸ್ಥಿತಿ ಆಗುತ್ತಿದೆ, ಹಾಗಾದರೆ ತಮ್ಮಾ! ಹೀಗೆ ಮಾಡಬೇಡಿ ಹಸುಗಳ ಪಾಲನೆ ಮಾಡಿರಿ, ಅವುಗಳ ರಕ್ಷಣೆ ಮಾಡಿರಿ. ನಿಮ್ಮ ಹಳ್ಳಿಯಲ್ಲಿ ಬರ ಬಂದಾಗ ಗೋವುಗಳಿಗೋಸ್ಕರ ನೀವು ಖರ್ಚು ಮಾಡಿದರೆ ಬಹಳ ಒಳ್ಳೆಯದು, ವಾಹನಗಳನ್ನು ನೀವು ಹೊಗೆಗೋಸ್ಕರ ಇಟ್ಟುಕೊಳ್ಳುತ್ತಿರಿ ಮತ್ತು ಹಸುಗಳನ್ನು ಇಟ್ಟುಕೊಳ್ಳಲಾರಿರಿ. ನಾಯಿಯನ್ನು ಸಾಕುತ್ತೀರಿ, ಗೋವನ್ನು ಪಾಲನೆ ಮಾಡಲಾರಿರಿ. ಆಹಾ! ಆಹಾ! ಕಲಿಯುಗ ಮಹಾಶಯನೇ! ನಿನ್ನ ಲೀಲೆಯನ್ನು ಅದ್ಭುತವಾಗಿ ತೋರಿಸಿದೆ. ಅದರಿಂದ ಈ ಸ್ಥಿತಿ ಆಗುತ್ತಿದೆ.</p>
<p class="Text">ನೀವು ಚಿಕ್ಕ ಮಕ್ಕಳಿಗೆ ವ್ಯಸನ ಕಲಿಸಬೇಡಿ. ಅತಿ ಶ್ರೇಷ್ಠವಾದ, ಹೊಸ ಫ್ಯಾಷನೇಬಲ್ ಬಟ್ಟೆ ತೊಡಿಸಿ ನಮ್ಮ ಮಕ್ಕಳು ಸುಧಾರಿಸುತ್ತಿದ್ದಾರೆಂದು ಸಂತೋಷಪಡುತ್ತೀರಿ. ಬಡಪಾಯಿಗಳು ಅವರ ಸ್ವಭಾವ ಕೆಟ್ಟು ಹೋಗುತ್ತಿದೆ. ಆದ್ದರಿಂದ ನೀವು ನಿಮ್ಮ ಮಕ್ಕಳೂ ಸರಳತನದಿಂದಿರಿ. ಒಳ್ಳೆಯ ರೀತಿಯಲ್ಲಿ ಕೆಲಸ ಮಾಡಿಸಿ, ಉತ್ಸಾಹವಿರಿಸಿಕೊಳ್ಳಿ, ಕೆಲಸ ಕಾರ್ಯ ಸರಿಯಾಗಿ ಮಾಡಿರಿ, ಮಕ್ಕಳಿಂದಲೂ ಕೆಲಸ ಮಾಡಿಸಿ. ಮನೆಯಲ್ಲಿ ನೌಕರರ ಅಗತ್ಯವಿದ್ದರೆ ಇಟ್ಟುಕೊಳ್ಳಿ, ಆದರೆ ಅವರಿಗೆ ವಶೀಭೂತರಾಗಬೇಡಿ. ಕೆಲಸದವರು ಉತ್ತಮವಾಗಿ ಕೆಲಸಮಾಡಲಾರರು. ನಿಮಗೂ ಎಲ್ಲಾ ಕೆಲಸವೂ ಮಾಡಲು ಬರಬೇಕು. ನೌಕರರು ಮಾಡುವ ಕೆಲಸಗಳು, ನಿಮಗೂ ಮಾಡಲು ಬಂದರೆ, ಅವರು ನಿಮಗೆ ಮೋಸ ಮಾಡಲಾರರು. ಅಡಿಗೆಯವಳು ತುಪ್ಪ ಇಷ್ಟು ಹಿಡಿಯಿತು ಎಂದರೆ, ನೀವು ನನಗೆ ಗೊತ್ತಿದೆ ಇಷ್ಟು ಹೇಗೆ ಹಿಡಿಯಿತು? ಎಂದು ಕೇಳಬಹುದು. ನಿಮಗೆ ಮಾಡಲು ಗೊತ್ತಿದ್ದರೆ ಸರಿಯಾಗಿ ತಿಳಿ ಹೇಳಬಹುದು. ಇಲ್ಲದಿದ್ದರೆ ಕೆಲಸದವಳು ಹೇಳಿದ್ದನ್ನು ಒಪ್ಪಿಕೊಳ್ಳಬೇಕಾಗುತ್ತದೆ. ಇಂದಿನ ದಿನಗಳಲ್ಲಿ ಕೆಲಸ ಕಾರ್ಯ ಮಾಡುವುದು ಅವಮಾನ ಎಂದು ತಿಳಿಯಲಾಗುತ್ತದೆ.</p>
<p class="Text">ಸೀತಾಮಾತೆಯೂ ಕೆಲಸ ಮಾಡುತ್ತಿದ್ದಳು. ಅಡಿಗೆ ಮಾಡುತ್ತಿದ್ದಳು, ಲಕ್ಷ್ಮಣ ಮುಂತಾದವರಿಗೆಲ್ಲಾ ಬಹಳ ಪ್ರೀತಿಯಿಂದ ಭೋಜನ ಮಾಡಿಸುತ್ತಿದ್ದಳು. ತಾನೇ ಕಷ್ಟಪಟ್ಟು ಪರಿಶ್ರಮದಿಂದ ಅತ್ತೆಯಂದಿರ ಸೇವೆ ಮಾಡುತ್ತಿದ್ದಳು. ಅವಳು ಬಡವರ ಮನೆಯ ಹುಡುಗಿ ಏನು? ನೂರಾರು ಅಲ್ಲ, ಸಾವಿರಾರು ದಾಸಿಯರಿದ್ದರು. ಅವರೆದುರಿಗೆ, ಮನೆಯ ಕೆಲಸ ಮಾಡುತ್ತಿದ್ದಳು. ಜಗಳ ಮಾಡುವುದು ಅವಮಾನವೆಂದು ತಿಳಿಯುವುದಿಲ್ಲ, ಮನೆಯ ಕೆಲಸ ಮಾಡುವುದು ಅವಮಾನವೆಂದು ತಿಳಿಯುತ್ತಾರೆ. ಇದು ದೊಡ್ಡ ಹಾನಿಕಾರಕ ವಿಷಯವಾಗಿದೆ. ಆದ ಕಾರಣ ನಿಮ್ಮ ಸಮಯವನ್ನು ಸರಿಯಾಗಿ ತೊಡಗಿಸಿರಿ. ಒಳ್ಳೆಯ ಅಭ್ಯಾಸ ಮಾಡಿಕೊಳ್ಳುವುದರಿಂದ ನಿಮ್ಮ ಬೇಡಿಕೆ ಇರುವುದು. ಎಲ್ಲರೂ ನಿಮ್ಮನ್ನು ಇಚ್ಛಿಸುತ್ತಾರೆ, ನಿಮ್ಮ ಅವಶ್ಯಕತೆ ಉಂಟಾಗುವುದು. ಮನೆಯವರೂ, ಹೊರಗಿನವರೂ ಎಲ್ಲರೂ ಇಚ್ಛಿಸುವರು ಮತ್ತು ಹೀಗೆ ಮಾಡದಿದ್ದರೆ ಸಮಯವು ಕೈಯಿಂದ ಜಾರಿ ಹೋಗುವುದು ಮತ್ತು ಅಭ್ಯಾಸವು ಕೆಡುವುದು. ಕೆಟ್ಟ ಅಭ್ಯಾಸದ ಜೊತೆ ನಡೆದಾಗ, ಸ್ವಭಾವವೂ ಕೆಟ್ಟು ಹೋಗುವುದು. ಇದು ಜನ್ಮ-ಜನ್ಮಾಂತರದವರೆಗೆ ಜೊತೆಗೆ ಇರುವುದು. ಸ್ವಭಾವವನ್ನು ಶುದ್ಧ ಮಾಡಿಕೊಂಡು ನಿಜವಾದ ಸಂಪತ್ತಿನ ಸಂಗ್ರಹ ಮಾಡಿಕೊಂಡರೋ ಅವರು ಜೊತೆಗೆ ಬರುವ ಬಂಡವಾಳವನ್ನು ಗಳಿಸಿದರು. ನಿಮ್ಮ ಸ್ವಭಾವವನ್ನು ಪರಿಶುದ್ಧಮಾಡಿಕೊಳ್ಳಿ, ನಿರ್ಮಲ ಮಾಡಿಕೊಳ್ಳಿ. ಹಾಗಾದರೆ ಏನಾಗುವುದು? ಮಮತೆಯು ದೂರವಾಗುವುದು. ಸೇವೆ ಮಾಡುವುದರಿಂದ ಅಹಂಕಾರ ದೂರವಾಗುವುದು. ನಿರ್ಮಮ, ನಿರಹಂಕಾರಿಗಳಾಗುತ್ತೀರಿ. ಪ್ರಪಂಚದ ಕೆಲಸ ಮಾಡುತ್ತಾ ಮಾಡುತ್ತಾ ಅತ್ಯುತ್ತುಮ ಸ್ಥಿತಿಯನ್ನು ಪಡೆಯುತ್ತೀರಿ. ಇನ್ನು ತೊಡಗಿಕೊಳ್ಳಿ ಆಗ ಕೆಲಸವಾಗುವುದು. ಆದ್ದರಿಂದ ಸೋದರ ಸೋದರಿಯರು ಸತ್ಸಂಗದ ಮಾತುಗಳನ್ನು ಕೇಳಿ ಅದಕ್ಕನುಸಾರವಾಗಿ ತಮ್ಮ ಜೀವನ ರೂಪಿಸಿಕೊಳ್ಳಿ ಎಂದು ಹೇಳುತ್ತೇನೆ. ಹೀಗೆ ನಿಮ್ಮ ಜೀವನ ಶೈಲಿಯನ್ನು ರೂಪಿಸಿಕೊಂಡರೆ ಜೀವನ ನಿರ್ವಹಣೆಯಾಗುವುದು ಮತ್ತು ಮನಸ್ಸಿನಲ್ಲಿಯೂ ಶಾಂತಿ ಇರುವುದು. <span class="char-style-override-3">‘‘ನಿರ್ಮಮೋ ನಿರಹಂಕಾರಃ ಸ ಶಾಂತಿಮಧಿಗಚ್ಛತಿ’’</span> (ಗೀತೆ 2-71) ಮಹಾನ್ ಶಾಂತಿಯು ಪ್ರಾಪ್ತವಾಗುವುದು. ಈ ರೀತಿ ಭಗವದ್ಗೀತೆಯು ವ್ಯವಹಾರದಲ್ಲಿ ಪರಮಾರ್ಥ ಕಲಿಸುತ್ತದೆ. ಯುದ್ಧದ ಸಮಯದಲ್ಲಿ ಹೇಳಲಾಗಿದೆ.</p>
<p class="Shlok">ಸುಖ ದುಃಖೇ ಸಮೇ ಕೃತ್ವಾ ಲಾಭಾಲಾಭೌ ಜಯಾಜಯೌ ।</p>
<p class="Shlok">ತತೋ ಯುದ್ಧಾಯ ಯುಜ್ಯಸ್ವ ನೈವಂ ಪಾಪಮವಾಪ್ಸ್ಯಸಿ ॥</p>
<p class="TXT-Right">(ಗೀತೆ 2-38)</p>
<p class="Text">ಯುದ್ಧದಿಂದ ಪರಮಾತ್ಮನ ಪ್ರಾಪ್ತಿಯಾಗುವುದು. ಕೆಲಸವನ್ನು ಭಗವಂತನದೆಂದು ತಿಳಿದು, ಉತ್ಸಾಹದಿಂದ ಮಾಡು. ಸೇವೆ ಮಾಡುವವನು ಪವಿತ್ರನಾಗುವನು. ಭಗವಂತನ ಭಜನೆಯನ್ನು ಯಾವಾಗಲೂ ಮಾಡುತ್ತಿರಿ; ಅದರಿಂದ ಶಾಶ್ವತ ಸದ್ಭುದ್ಧಿ ದೊರಕುವುದು. ಭಗವಂತನ ನೆನಪು ಸದಾ ಇರಲಿ.</p>
<p class="ChapterEnd">ನಾರಾಯಣ! ನಾರಾಯಣ! ನಾರಾಯಣ!</p>
<p class="Text para-style-override-2"><span> </span></p>


<p class="Page-Break"> </p>
<p class="Chapter-Heading" id="toc_marker-7">5. ಪಂಚಾಮೃತ</p>
<p class="Text">ನೀವು ನಿಮ್ಮ ಮನೆಯಲ್ಲಿಯೇ ವಾಸಿಸುತ್ತೀರಿ. ನಿಮ್ಮ ಮನೆಯಲ್ಲಿ ವಾಸಿಸುವುದರಲ್ಲಿ ಮಹತ್ವವೇನೂ ಇಲ್ಲ, ಆದರೆ ಭಗವಂತನ ಸನ್ನಿಧಿಯಲ್ಲಿದ್ದರೆ ಬಹಳ ದೊಡ್ಡ ಮಹತ್ವವಿದೆ. ಈ ಮನೆಯನ್ನಾದರೆ ನೀವು ನಿಮ್ಮದೆಂದು ತಿಳಿದಿದ್ದೀರಿ. ಆದರೆ ಈ ಮನೆಯೂ ಮೊದಲಿನಿಂದಲೂ ಭಗವಂತನದೇ ಆಗಿತ್ತು. ಈಗಲೂ ಭಗವಂತನದೇ ಮತ್ತು ಮುಂದೆಯೂ ಭಗವಂತನದಾಗಿಯೇ ಇರುವುದು. ನೀವು ಸತ್ತರೆ ಈ ಮನೆಯ ಸಂಬಂಧ ಬಿಟ್ಟೇ ಹೋಗುತ್ತದೆ. ಇದು ಭಗವಂತನದಾಗಿಯೇ ಇರುವುದು. ಆದ್ದರಿಂದ ಇಂದಿನಿಂದ ನೀವು ಭಗವಂತನ ಮನೆಯಲ್ಲಿದ್ದಿರೆಂದು ಭಾವಿಸಿರಿ. ಸಾಕ್ಷಾತ್ ಭಗವಂತನ ಮನೆಯಲ್ಲಿಯೇ ಇರುವಿರಿ. ಹರಿದ್ವಾರಕ್ಕೆ ಬಂದರೆ ಹೇಳುತ್ತಾರೆ ಓಹೋ! ಇದು ಬ್ರಹ್ಮಕುಂಡವಾಗಿದೆ. ವೃಂದಾವನಕ್ಕೆ ಬಂದರೆ ಹೇಳುತ್ತಾರೆ ಇದು ಭಗವಂತನ ಲೀಲಾಭೂಮಿಯಾಗಿದೆ. ಅಯೋಧ್ಯೆಗೆ ಬಂದರೆ ಭಗವಂತನ ಸನ್ನಿಧಿಗೆ ಬಂದೆವು. ಭಗವಂತನ ಸನ್ನಿಧಿ ಎಂದು ತಿಳಿಯಿರಿ, ಭಗವಂತನ ಮನೆಯೆಂದು ತಿಳಿದರೆ ಅದೇ ಮನೆ ವೃಂದಾವನವಾಗುವುದು. ಪ್ರತಿಕ್ಷಣವೂ, ನಾವು ಭಗವಂತನ ಮನೆಯಲ್ಲಿಯೇ ಇರುತ್ತೇವೆ. ಮತ್ತು ನಾವು ಭಗವಂತನ ಮುದ್ದಿನ ಮಕ್ಕಳೆಂದು ತಿಳಿಯಿರಿ. ಇಂದಿನಿಂದ ಈ ಮಾತನ್ನು ಒಪ್ಪಿಕೊಳ್ಳಿ. ತಮ್ಮ ತಮ್ಮ ಮನೆಗಳನ್ನು ತಮ್ಮದೆಂದು ಭಾವಿಸಬೇಡಿ. ಅರೆ! ಭಗವಂತನದೇ ಮನೆಯಾಗಿದೆ. ಮಧ್ಯದಲ್ಲಿ ನಮ್ಮದೆಂದು ತಿಳಿದಿದ್ದೇವೆ. ಮೊದಲೂ ಭಗವಂತನದಾಗಿತ್ತು ಮುಂದೆಯೂ ಭಗವಂತನದಾಗಿಯೇ ಇರುವುದು. ಮಧ್ಯದಲ್ಲಿ ಪುಕ್ಕಟೆಯಾಗಿ ಆಕ್ರಮಿಸಿದ್ದೀರಿ.</p>
<p class="Text">ಇನ್ನೊಂದು ಮಾತನ್ನು ಗಮನಿಸೋಣ. ಯಾವುದೇ ಕೆಲಸ ಮಾಡಿದರೂ ಭಗವಂತನದೆಂದು ತಿಳಿದು ಮಾಡಿ. ಬೇಸಾಯ ಮಾಡಿ, ಬೇಕಾದರೆ ಮನೆಯ ಕೆಲಸ-ಕಾರ್ಯ ಮಾಡಿ, ಭೋಜನ ಮಾಡಿ ಇಲ್ಲವೇ ಭಜನೆ ಮಾಡಿ, ಬಟ್ಟೆ ಒಗಿಯಿರಿ, ಇಲ್ಲವೇ ಸ್ನಾನ ಮಾಡಿರಿ. ಶರೀರವು ಸಹ ಭಗವಂತನದಾಗಿದೆ. ಹಾಗಾದರೆ ಭಗವಂತನ ಸೇವೆಗೋಸ್ಕರ ಇದರ ಕೆಲಸ ಮಾಡುತ್ತೇವೆ. ತಿನ್ನುವುದು, ಕುಡಿಯುವುದು, ಕೆಲಸ, ವ್ಯವಹಾರ ಸಹ ಭಗವಂತನದೇ ಮಾಡುತ್ತೇವೆ. ಎಲ್ಲ ಪ್ರಪಂಚದ ಒಡೆತನ ಭಗವಂತನಾದರೆ, ಎಲ್ಲಾ ಶರೀರಗಳ ಒಡೆಯನೂ ಭಗವಂತನೇ ಆಗಿದ್ದಾನೆ. ಹಾಗಾದರೆ ಶರೀರಗಳ ಮತ್ತು ಪ್ರಪಂಚದ ಕೆಲಸ ಯಾರದ್ದಾಯಿತು? ಭಗವಂತನದೇ ಅಯಿತು. ಇದು ಎಂತಹ ಸಂತೋಷದ ಮಾತು! ಭಗವಂತನ ಸನ್ನಿಧಿಯಲ್ಲೇ ಇರುತ್ತೇವೆ ಮತ್ತು ಕೆಲಸ ಕಾರ್ಯ ಸಹ ಭಗವಂತನದೇ ಮಾಡುತ್ತೇವೆ. ಎರಡು ಮಾತುಗಳಾಯಿತು.</p>
<p class="Text">ಇನ್ನು ಮೂರನೇ ಮಾತು-ಮನೆಯಲ್ಲಿರುವ ವಸ್ತುಗಳೆಲ್ಲವೂ ಸಹ ಭಗವಂತನದೇ ಅಗಿವೆ. ಮನೆ ಭಗವಂತನದು, ನೀವೂ ಭಗವಂತನವರು, ಅಂತಿರುವಾಗ ವಸ್ತುಗಳು ಬೇರೆಯವರದು ಹೇಗಾಗಬಲ್ಲದು? ಮಾತೆಯರು, ಸಹೋದರಿಯರು ಆ ಭಗವಂತನದೇ ವಸ್ತುಗಳನ್ನು ಬಳಸಿಕೊಂಡು ಮನೆಯಲ್ಲಿ ಅಡಿಗೆ ತಯಾರಿಸಿರಿ. ಮನಸ್ಸಿನಲ್ಲಿ ಓಹೋ! ನಾನು ದೇವರಿಗೆ ನೈವೇದ್ಯಕ್ಕಾಗಿ ಪ್ರಸಾದ ತಯಾರಿಸುತ್ತಿದ್ದೇನೆಂದು ತಿಳಿಯಿರಿ. ದೇವರಿಗೆ ಅರ್ಪಿಸಿರಿ. ಭಗವಂತನಿಗೆ ನೈವೇದ್ಯ ಅರ್ಪಣೆ ಮಾಡಿ, ಮನೆಯಲ್ಲಿರುವ ಎಲ್ಲರನ್ನೂ ದೇವರ ಜನರೆಂದು ತಿಳಿದು ಪ್ರಸಾದ ಬಡಿಸಿರಿ. ಅವರೆಲ್ಲರೂ ಭಗವಂತನ ಪ್ರೀತಿಯ ಮುದ್ದು ಮಕ್ಕಳು, ಪ್ರೀತಿಯ ಜನರೆಂದು ತಿಳಿಯಿರಿ. ಇವರಿಗೆ ಭೋಜನ ಮಾಡಿಸುತ್ತಿದ್ದೇನೆ. ಭಗಂತನ ಸೇವೆ ಮಾಡುತ್ತಿದ್ದೇನೆ. ಯಾವುದೇ ಮಗುವನ್ನು ಪ್ರೀತಿಸಿದರೆ ಅವರ ತಾಯಿ ಸಂತಸಗೊಳ್ಳುತ್ತಾಳೋ ಇಲ್ಲವೋ? ಹಾಗೆಯೇ ಭಗವಂತನ ಮಕ್ಕಳ ಸೇವೆ ಮಾಡಿದರೆ ಭಗವಂತನೂ ಸಂತೋಷಗೊಳ್ಳುತ್ತಾನೆ. ಎಂಥಹ ಆನಂದದ ಮಾತಿದು. ಭಗವಂತನಿಗಾಗಿ ಅಡಿಗೆ ಮಾಡಿರಿ, ಭಗವಂತನಿಗೆ ಭೋಜನ ಅರ್ಪಿಸಿರಿ ಮತ್ತು ಭಗವಂತನದೇ ಮಕ್ಕಳಿಗೆ ಭೋಜನ ಪ್ರಸಾದ ಕೊಟ್ಟಿರಿ. ತಾವೂ ಸಹ ಭೋಜನ ಮಾಡಿದರೆ ಭಗವಂತನ ಪ್ರಸಾದವೆಂದು ತಿಳಿದು ಭೋಜನ ಮಾಡಿರಿ. ಭಗವಂತನ ಪ್ರಸಾದ ಎಷ್ಟು ಪವಿತ್ರವಾದುದು!</p>
<p class="Text">ಕೇವಲ ಭೋಜನವೇ ಮಾತ್ರವಲ್ಲ ಒಡವೆಗಳನ್ನೂ ಭಗವಂತನಿಗೆ ಮೊದಲು ಅರ್ಪಿಸಿ ಧರಿಸಿರಿ. ಭಗವಂತನದೇ ಬಟ್ಟೆಗಳನ್ನೇ ಧರಿಸಿರಿ. ಎಲ್ಲಾ ವಸ್ತುಗಳನ್ನೂ ಭಗವಂತನ ಪ್ರಸಾದವಾಗಿ ಸ್ವೀಕರಿಸಿದರೆ ಎಲ್ಲಾ ವಸ್ತುಗಳೂ ಪವಿತ್ರವಾಗುತ್ತವೆ. ನೀವು ನೋಡಿದ್ದಿರೋ ಇಲ್ಲವೋ! ಭಗವಂತನಿಗೆ ಅರ್ಪಿಸಿದ ಪ್ರಸಾದವನ್ನು ಹಂಚಿದರೆ ಪ್ರತಿಯೊಬ್ಬರೂ ಕೈ ಚಾಚುವರು. ಸ್ವಲ್ಪ ಕೊಟ್ಟರೂ ಅವರು ಸಂತೋಷಗೊಳ್ಳುವರು. ಲಕ್ಷಾಧಿಪತಿಯಾಗಿರಲಿ ಕೋಟ್ಯಾಧಿಪತಿಯಾಗಿರಲಿ, ನಿಮ್ಮ ಎದುರಿಗೆ ಕೈ ಚಾಚುವರು ಮತ್ತು ಪ್ರಸಾದದ ಸಣ್ಣ ಚೂರನ್ನು ನೀವು ಕೊಟ್ಟರೂ, ಅವರು ಸಂತೋಷಗೊಳ್ಳುವರು. ಅವರು ಸಿಹಿಗಾಗಿ ಹಸಿದಿದ್ದಾರೇನು?</p>
<p class="Text">ಯಾರಾದರೂ ಲಕ್ಷಾಧಿಪತಿ, ಕೊಟ್ಯಾಧಿಪತಿ ನಿಮ್ಮಲ್ಲಿ ಪ್ರಸಾದ ಬೇಡಿದರೆ ನೀವು ಅವರಿಗೆ ನಡೆಯಿರಿ ಪೇಟೆಯಲ್ಲಿ ನಿಮಗೆ ಕೊಡಿಸುತ್ತೇನೆಂದರೆ ಅವರು ಕೋಪಗೊಳ್ಳುವರು. ಆ ಧನವಂತ ಮನುಷ್ಯ ನಾನು ಮಿಠಾಯಿಗೆ ಹಸಿದಿದ್ದೇನೆಯೇ? ಎಂದು ಕೇಳುವರು. ನಮಗೆ ಪ್ರಸಾದಬೇಕು ಎನ್ನುತ್ತಾರೆ. ಪ್ರಸಾದಕ್ಕೆ ಎಷ್ಟು ಮಹತ್ವವಿದೆ ಹೇಳಿ? ಭಗವಂತನ ಪ್ರಸಾದವಾಗಿದೆ. ಮನೆಯುಲ್ಲಿರುವ ಎಲ್ಲ ವಸ್ತುಗಳೂ ಭಗವಂತನದಾಗಿವೆ.</p>
<p class="Text">ನೀವು ಮಾಡುವಿರಾದರೆ ಒಂದು ಉತ್ತಮವಾದ ಮಾತನ್ನು ಹೇಳುತ್ತೇನೆ! ಕೃಪೆಮಾಡಿ ಮಾಡಿದರೆ ಬಹಳ ಉತ್ತಮ ಮತ್ತು ಲಾಭದ ಮಾತಾಗಿದೆ. ಮನೆಯಲ್ಲಿರುವ ಎಲ್ಲಾ ಹಣದ ಮೇಲೆ ತುಲಸೀದಳ ಇಡಿರಿ, ಬಟ್ಟೆ, ಒಡವೆ ಗಳೆಷ್ಟಿವೆಯೋ ಎಲ್ಲದರ ಮೇಲೂ ತುಳಸಿ ದಳ ಇಡೀ ಮನೆಯ ಮೇಲೂ ಇಟ್ಟುಬಿಡಿ. ಎಷ್ಟು ಹಸುಗಳಿವೆಯೋ ಎಲ್ಲವುಗಳ ಮೇಲೆ ತುಳಸೀದಳ ಇಡಿರಿ. ತಿಜೋರಿಯಲ್ಲಿ ರೂಪಾಯಿ - ಪೈಸೆಗಳು ಎಷ್ಟಿವೆಯೋ ಎಲ್ಲದರ ಮೇಲೆ ತುಳಸೀದಳ ಇಡಿರಿ. ಬಾಲಕ ಬಾಲಕಿಯರ ಮೇಲೂ ಹಾಕಿರಿ. ಅವರು ಯಾರ ಮಕ್ಕಳು? ಭಗವಂತನ ಮಕ್ಕಳಾಗಿದ್ದಾರೆ.</p>
<p class="Text">ನೀವು ಮಾಡಬಲ್ಲರಾದರೆ ನಿಮಗೊಂದು ಅದ್ಭುತ ಕಾರ್ಯ ಹೇಳುತ್ತೇನೆ, ಆದರೆ ಹೃದಯಪೂರ್ವಕವಾಗಿ ಮಾಡಿದಾಗ ಮಾತ್ರ ಫಲಕಾರಿ ಆಗುತ್ತದೆ. ಹುಡುಗ ಉದ್ಧಟನಾಗಿದ್ದಾನೆ ಮತ್ತು ಹೇಳಿದ್ದು ಕೇಳುವುದಿಲ್ಲ. ನಿಜವಾದ ಹೃದಯದಿಂದ ತಮ್ಮ ಮಮತೆಯನ್ನು ಬಿಟ್ಟು ನನ್ನವನಲ್ಲವೇ ಅಲ್ಲವೆಂದು ಬಿಡಿ. ಕೇವಲ ಭಗವಂತನವನೇ ಆಗಿದ್ದಾನೆ ಎಂದಾಗ ಹುಡುಗನು ಸಂಪೂರ್ಣ ಸುಧಾರಿಸುವನು. ಭಗವಂತನಿಗೆ ಅರ್ಪಣೆ ಮಾಡುವುದರಿಂದ ದ್ರವ್ಯಗಳು ಪವಿತ್ರವಾದಂತೆ ಹುಡುಗನೂ ಪವಿತ್ರವಾಗುತ್ತಾನೆ. ದೊಡ್ಡ-ದೊಡ್ಡ ಪುರುಷರು ಆದರಿಸುತ್ತಾರೆ. ಹೀಗೆ ನಿಜವಾದ ಹೃದಯದಿಂದ ತಮ್ಮ ಮಮತೆಯನ್ನು ಬಿಟ್ಟು ಕೇವಲ ಭಗವಂತನವನೇ ಎಂದು ತಿಳಿದರೆ ಅವನು ಶುದ್ಧನಾಗುವನು ಪವಿತ್ರನಾಗುವನು. ಈ ರೀತಿ ಮಾಡಿ ನೋಡಿ, ಒಪ್ಪಂದವೆಂದರೆ ನಿಮ್ಮ ಮಮಕಾರವನ್ನು ಸಂಪೂರ್ಣ ಬಿಡಬೇಕು. ಮುಸಲ್ಮಾನ ಹುಡುಗನಂತೆಯೇ ಈ ಹುಡುಗನು ಸತ್ತುಹೋದರೆ ನಮ್ಮ ಮೇಲೆ ಯಾವುದೇ ಪರಿಣಾಮ ಬೀರುವುದಿಲ್ಲ. ನಮ್ಮ ಮಗನಲ್ಲ ಇನ್ನು ಸತ್ತರೆ ಭಗವಂತನವನು ಸತ್ತನು. ಭಗವಂತನವನು ಸಾಯುವುದೇ ಇಲ್ಲ. ಇಲ್ಲಿ ಸತ್ತರೆ ಅಲ್ಲಿ ಹುಟ್ಟುವನು. ಭಗವಂತನಿಂದ ಬೇರಾಗುವುದೇ ಇಲ್ಲ. ಹೀಗೆ ಮಾಡುವುದರಿಂದ ಹುಡುಗ ಪವಿತ್ರನಾಗುವನು. ಇದು ಸರಿಯಾದ ಮಾತಾಗದೆ. ಮಮಕಾರವೇ ಮಲಿನತೆಯಾಗಿದೆ. ಇದರ ಕಾರಣದಿಂದಲೇ ಮಲಿನವಾಗುತ್ತದೆ. ದಾನ-ಪುಣ್ಯ ಮಾಡಿದರೆ ಇದರ ಜೊತೆಗೆ ತಮ್ಮ ಸಂಬಂಧವಿಲ್ಲವೆಂದು ತಿಳಿಯಿರಿ. <span class="char-style-override-3">‘‘ದಾತವ್ಯಮಿತಿ ಯದ್ದಾನಂ ದೀಯತೇಽನುಪಕಾರಿಣೇ’’</span> (ಗೀತೆ-17-20) ‘ಅನುಪಕಾರಿಣಿ’ಯ ಅರ್ಥ ನಮಗೆ ಯಾರೂ ಉಪಕಾರ ಮಾಡಬಾರದು ಎಂದಲ್ಲ, ಉಪಕಾರವನ್ನು ಮೊದಲೂ ಮಾಡಿಲ್ಲ, ಮುಂದೆಯೂ ಮಾಡುವ ಆಸೆಯೂ ಇಲ್ಲ. ದಾನವನ್ನು ಕೊಡುವಾಗ ಯಾರಿಂದ ತಮ್ಮ ಸ್ವಾರ್ಥದ ಸಂಬಂಧ ಇಲ್ಲವೋ ಅಂತವರಿಗೆ ಕೊಡಿ. ಬೇಕಾದರೆ ಮನೆಯವರ ಜೊತೆಗೂ ಸ್ವಾರ್ಥದ ಸಂಬಂಧ ಇರಿಸಿಕೊಳ್ಳಬೇಡಿ. ಒಂದೇ ಮಾತು ಇರುವುದು. ಒಟ್ಟಿನಲ್ಲಿ ಒಂದೇ ಆಗುವುದು. ತನ್ನತನ ಇಲ್ಲದ ಕಡೆ ಸೇವೆ ಮಾಡಿ ಅಥವಾ ಎಲ್ಲಿ ಸೇವೆ ಮಾಡುವಿರೋ ಅಲ್ಲಿ ತನ್ನತನ ಅಳಿಸಿರಿ. ಒಂದೇ ಅಗುವುದು.</p>
<p class="Text">ನಾವು ಭಗವಂತನಿಗೆ ಸೇರಿದವರು. ಭಗವಂತನ ಸನ್ನಿಧಿಯಲ್ಲಿದ್ದೇವೆ, ಭಗವಂತನದೇ ಕೆಲಸ ಮಾಡುತ್ತೇವೆ. ಭಗವಂತನ ಪ್ರಸಾದದಿಂದ ಭಗವಂತನ ಜನಗಳ ಸೇವೆ ಮಾಡುತ್ತೇವೆ. ನಾನೂ ಭಗವಂತನದೇ ಪ್ರಸಾದ ಸೇವಿಸುತ್ತೇನೆ. ಇದು ನಿಜವಾದ ಪಂಚಾಮೃತವಾಗಿದೆ. ಇಂದಿನಿಂದ ಈ ಮಾತನ್ನು ಹಿಡಿದುಕೊಳ್ಳಿ. <span class="char-style-override-3">‘‘ಸರ್ವಭಾನೇನ ಮಾ ಭಜತಿ’’ </span>ಮತ್ತು ಎಲ್ಲ ಭಾವಗಳಿಂದ ಭಗವಂತನ ಭಜನೆಯನ್ನೇ ಮಾಡೋಣ. ಎಲ್ಲ ಕೆಲಸ ಮಾಡಿ, ಸ್ನಾನ ಮಾಡಿ, ಶರೀರವನ್ನು ಶುದ್ಧ ಮಾಡಿದರೆ, ಭಗವಂತನ ಶರೀರ ಎಂದು ಭಾವಿಸಿರಿ. ಭಗವಂತನ ಕೆಲಸವನ್ನು ಮಾಡುತ್ತಿದ್ದೇನೆ. ಪ್ರಭು! ನಿನ್ನ ಕೆಲಸವನ್ನು ಮಾಡುತ್ತಿದ್ದೇನೆ ಎಂದು ಭಾವಿಸಿದರೆ ಭಗವಂತನೂ ಕೃತಜ್ಞನಾಗಿರಬಹುದು.</p>
<p class="Text">ಒಬ್ಬ ಬ್ರಾಹ್ಮಣರು-ನಾನು ಪ್ರತಿದಿನ ಒಬ್ಬ ಬ್ರಾಹ್ಮಣಿಗೆ ಊಟ ಮಾಡಿಸುತ್ತಿದ್ದೇನೆಂದು ಹೇಳುತ್ತಿದ್ದರು. ಸ್ವತಃ ತಾವು ಊಟಮಾಡಿ ಪ್ರತಿದಿನ ಒಬ್ಬ ಬ್ರಾಹ್ಮಣನಿಗೆ ಊಟ ಮಾಡಿಸುತ್ತಿದ್ದೇನೆಂದು ಭಾವಿಸಿಕೊಂಡಿದ್ದರು. ಇದು ಎಷ್ಟು ಶ್ರೇಷ್ಠವಾದ ವಿಷಯ! ಇದೇ ರೀತಿ ಪರಿವಾರಕ್ಕೆ ಪರಿವಾರವೇ ಭಗವತನದು. ಭಗವಂತನ ಪರಿಪಾರವನ್ನು ಪಾಲನೆ ಮಡುತ್ತಿದ್ದೇನೆಂದು ತಿಳಿಯಿರಿ. ಭಗವಂತನೂ ಸಹ ನನ್ನ ಪರಿವಾರದ ಪಾಲನೆ ಮಾಡುತ್ತಿದ್ದಾನೆಂದು ಹೇಳುತ್ತಾನೆ. ಹೌದು, ಸರಿಯಾದ ಮಾತಾಗಿದೆ ಎಂದು ಭಗವಂತನ ಮೇಲೂ ಪ್ರಭಾವ ಬೀರುತ್ತದೆ. ಇವನು ತನ್ನ ತನವೇನೂ ಇಟ್ಟುಕೊಳ್ಳದೆ, ತನ್ನ ಮಮತೆ ಇಟ್ಟುಕೊಳ್ಳದೆ, ನನ್ನ ಪರಿವಾರದ ಪಾಲನೆ ಮಾಡುತ್ತಿದ್ದಾನೆಂದು ಭಗವಂತನು ಭಾವಿಸುತ್ತಾನೆ.</p>
<p class="Text">ಎಲ್ಲ ಭಾವಗಳಿಂದ ಭಗವಂತನದೇ ಕೆಲಸವಾಗುವುದು, ಅವ್ಯಭಿಚಾರೀ ಭಕ್ತಿಯಾಗುವುದು. ತಾನು ಸ್ವಲ್ಪವೂ ತೆಗೆದುಕೊಳ್ಳುವುದಿಲ್ಲ, ಮಮತೆಯಿಲ್ಲ, ಸ್ವಾರ್ಥವಿಲ್ಲ, ಮನೆಯವರು ಒಪ್ಪಲಿ ಒಪ್ಪದಿರಲಿ, ಸೇವೆ ಮಾಡಲಿ ಮಾಡದಿರಲಿ; ನಮಗಾದರೋ ಭಗವಂತನ ಪರಿವಾರದ ಪಾಲನೆ ಮಾಡುವುದಿದೆ. ಅವರ ಸೇವೆ ಮಾಡಬೇಕಾಗಿದೆ ತಮ್ಮಾ! ಪರಿವಾರದ ಜನರು ಕೆಲಸ ಮಾಡದಿದ್ದರೆ, ಬಹಳ ಒಳ್ಳೆಯದಾಯಿತೆಂದು ಸಂತೋಷದಿಂದಿರಬೇಕು. ಒಂದು ವೇಳೆ ಕೆಲಸ ಮಾಡಿ, ಭಗವಂತನಿಗೆ ಅನುಕೂಲವಾಗಿ ನಡೆದರೆ ನಾವು ಮಾಡಿದ್ದು ಸಾರ್ಥಕವಾಯಿತೆಂದು ತಿಳಿಯಬೇಕು. ಆದ್ದರಿಂದ ಅವರು ಏನೂ ಮಾಡದಿರಲಿ ಮತ್ತು ದುಃಖವನ್ನು ಕೊಟ್ಟರೆ ಒಳ್ಳೆಯದೇ ಆಯಿತು ಎಂದು ತಿಳಿದು ನಾವು ಮಾಡಿದುದು ಸಾರ್ಥಕವಾಗುವುದು. ಅದಕ್ಕಾಗಿ ಅವರು ಚಿಕ್ಕ-ದೊಡ್ಡ ವಾರಗಿತ್ತಿಯರು ನಾದಿನಿ ಮುಂತಾದವರೆಲ್ಲರೂ ದುಃಖಕೊಟ್ಟರೆ ದ್ವಿಗುಣ ದ್ವಿಗುಣ ಸಂತೋಷಪಡಬೇಕು. ಒಂದು ಸೇವೆಯ ಲಾಭವಾಗುವುದು ಮತ್ತು ಇವರು ದುಃಖಕೊಟ್ಟರೆ ಪಾಪ ಕಡಿದು ಹೋಗುವುದು. ದುಃಖ ಹೇಗೆ ಇರುತ್ತದೆ ಹೇಳಿ? ದುಃಖವಾದರೂ ಆನಂದವಾಗುವುದು. ದುಃಖಕ್ಕೆ ಸ್ಥಳವೇ ಇರಲಾರದು. ಎಲ್ಲಾದಾರಿಗಳೂ ಮುಚ್ಚಿಹೋದರೆ ಅವನೇ ಸರ್ವಜ್ಞನಾಗಿದ್ದಾನೆ. ಸರಿಯಾದ ರೀತಿ ತಿಳಿಯಿತು. ಒಂದು ವೇಳೆ ಪ್ರಪಂಚದಿಂದ ಸುಖ-ದುಃಖವಾದರೆ ಅರಿವಾಗುವುದಿಲ್ಲ.</p>
<p class="Text">ನಾವಾದರೆ ಆನಂದದಿಂದ ಕುಳಿತಿದ್ದೇವೆ. ನಮಗೆ ಯಾವುದೇ ಕಿಂಚಿತ್ ಮಾತ್ರವೂ ದುಃಖವಿಲ್ಲ. ಭಗವಂತನು ಎಲ್ಲರ ಪಾಲನೆ - ಪೋಷಣೆ ಮಾಡುತ್ತಾನೆ. ಎಲ್ಲರ ಪಾಲನೆಯನ್ನು ಮಾಡುವುದಾದರೆ ಅಂತಹ ಭಗವಂತನ ಭಕ್ತರಿಗೆ ದುಃಖವಾಗುವುದೇ ಇಲ್ಲ. ಅವರು ಪ್ರತಿಕ್ಷಣ ಸಂತೋಷವಾಗಿರುತ್ತಾರೆ. ಅವರ ಸಂಗದಿಂದ ಆನಂದವಾಗುತ್ತದೆ, ಅಷ್ಟು ಸಂತಸದಿಂದಿರುತ್ತಾರೆ. ಭಗವಂತನ ನೆನಪು ಮಾಡಿಕೊಳ್ಳುವುದರಿಂದ ಬಂಧನ ಕಡಿದುಹೋಗುವುದು. ನಾಮ ಜಪದಿಂದ, ನಾಮ ಸ್ಮರಣೆಯಿಂದ, ಲೀಲೆಯನ್ನು ಕೇಳುವುದರಿಂದ ಪಾಪ ನಾಶವಾಗುವುದು ಇಷ್ಟು ಮಹಾನ್ ಪವಿತ್ರವಾಗದೆ.</p>
<p class="Shlok">ಪವಿತ್ರಾಣಾಂ ಪವಿತ್ರಂ ಯೋ ಮಂಗಲಾನಾಂ ಚ ಮಂಗಲಮ್ ।</p>
<p class="Text">ಮೂಲದಲ್ಲಿರುವ ಮಾತು ಏನು? ಒಂದು ಚಿಕ್ಕದಾದ ಮಾತಿದೆ. <span class="char-style-override-3">‘‘ನಾನು ಭಗವಂತನವನೇ ಆಗಿದ್ದೇನೆ.’’</span> ಅಷ್ಟೇ, ಬೇರೆಯವರವನಲ್ಲ. ಸೇವೆಮಾಡುವುದಕ್ಕೋಸ್ಕರ ಪ್ರಪಂಚದವನು, ಆದರೆ ತನ್ನ ಸ್ವಾರ್ಥಕ್ಕಾಗಿ ಯಾರವನೂ ಅಲ್ಲ. ಕೇವಲ ಭಗವಂತನವನಾಗಿದ್ದೇನೆ. ತನ್ನನ್ನು ಕೇವಲ ಭಗವಂತನವನೆಂದು ತಿಳಿದರೆ, ಮನೆಯು ಭಗವಂತನದು, ಭಗವಂತನ ಸನ್ನಿಧಿ, ಭಗವಂತನ ಪರಿವಾರ, ಭಗವಂತನ ಸಂಪತ್ತು, ಭಗವಂತನ ಕೆಲಸ, ಭಗವಂತನ ಪ್ರಸಾದ, ಎಲ್ಲವೂ ಭಗವಂತನದಾಗುವುದು. ಈ ಮಾತು ಖಂಡಿತವಾಗಿ ಸತ್ಯವಾಗಿದೆ.</p>
<p class="Text">ನಿಮಗೆ ಖಂಡಿತ ಅನುಭವದ ಮಾತು ಹೇಳುವೆನು. ತಾಯಿಯು ಬಾಲಕನನ್ನು ತನ್ನ ಮಗನೆಂದು ತಿಳಿದಿದ್ದಾಗ, ಅವನು ಓಡಿಬಂದು ಮಡಿಲಲ್ಲಿ ಹತ್ತಿ ಕುಳಿತರೆ ತಾಯಿ ನಗುತ್ತಾಳೆ. ಹಿಂದಿನಿಂದ ಬೆನ್ನಮೇಲೆ ಹತ್ತಿದರೂ ಸಂತೋಷಿಸುವಳು ಹಾಗೂ ಊ... ಊ... ಎಂದು ಅತ್ತರೆ ತಾಯಿಯು ನೋಡಿ ನನ್ನ ಬಳಿ ಕಪಟ ಮಾಡುತ್ತಾನೆ ಎಂದು ತಿಳಿದು ನಗುತ್ತಾಳೆ. ಬಾಲಕನ ಯಾವ ಕೆಲಸ ತಾಯಿಗೆ ಆನಂದನ್ನುಂಟುಮಾಡುವುದಿಲ್ಲ. ಬಾಲಕನು ಏನು ಮಾಡಿದರೂ ತಾಯಿಗೆ ಸಂತೋಷವಾಗುತ್ತದೆ. ಕಾರಣವೇನು? ಬಾಲಕನು ನನ್ನವನಾಗಿದ್ದಾನೆ. ಹಾಗೆಯೇ ನಾವೂ ಭಗವಂತನವರಾಗಿ ಏನೇ ಮಾಡಿದರೂ ನಮ್ಮ ಪ್ರತಿ ಕೆಲಸವೂ ಭಜನೆಯಾಗುವುದು. ಭಜನೆ ಏನು? ಭಗವಂತನ ಪ್ರಸನ್ನತೆ. ಏನೇ ಕೆಲಸ ಮಾಡಿದರೂ ಭಗವಂತನು ಸಂತೋಷ ಗೊಳ್ಳುತ್ತಾನೆ. ನನ್ನ ಮಗು, ನನ್ನ ಬಾಲಕನು ಆಟವಾಡುತ್ತಿರುವನೆಂದು ತಿಳಿಯುತ್ತಾನೆ; ಇದು ಎಷ್ಟು ಮೋಜಿನ ವಿಷಯವಾಗಿದೆ!</p>
<p class="Text">ಮಾತು ಒಂದೇ ಆಗಿದೆ. ಭಗವಂತನವರಾಗುವುದು, ಸತ್ಯವಾದ ಮಾತಾಗಿದೆ. ನೀವು ತಿಳಿದು ಈ ಮನೆಯಲ್ಲಿ ಜನ್ಮ ತಳೆದಿರೇನು? ಎಂದು ನಿಮ್ಮನ್ನು ಕೇಳಿದರೆ ಜೀವಿಸಿದ್ದರೆ ತಿಳಿದು ಜೀವಿಸಿದ್ದೀರೇನು? ತಮ್ಮಾ! ಎಲ್ಲವನ್ನು ತಿಳಿದು ಜೀವಿಸುತ್ತಿದ್ದರೆ ಯಾರು ಸಾಯುತ್ತಾರೆ. ಸ್ವಸ್ಥ ಶರೀರದಲ್ಲಿರುವುದಾದರೆ ತಿಳಿದು ಇರುವಿರೇನು? ತಿಳಿದು ಇರುವುದಾದರೆ ಖಾಯಿಲೆ ಬೀಳಬೇಡಿ. ಶರೀರದಲ್ಲಿರುವ ಬಲ ಬುದ್ಧಿಯನ್ನು ಅರಿತು ಪ್ರಾಪ್ತಿ ಮಾಡಿಕೊಂಡಿದ್ದೀರೇನು? ಹಾಗಾದರೆ ವೃದ್ಧರಾಗಬೇಡಿ. ಪರಾಧೀನರಾಗಬೇಡಿ. ಆದರೆ ಪರಾಧೀನರಾಗುತ್ತೀರಿ. ಆದ್ದರಿಂದ ಅಭಿಮಾನ ಕೇವಲ ಮನೆಯದಾಗಿದೆ ಮತ್ತೇನೂ ಅಲ್ಲ. ಖಾಲಿ ಅಭಿಮಾನ ಪಡುತ್ತೀರಿ. ಆದ್ದರಿಂದ ನಾವು ಭಗವಂತನವರಾಗಿದ್ದೇವೆ. ಭಗವಂತನ ಅಧೀನರಾಗಿದ್ದೇವೆ, ಭಗವಂತನು ಏನು ಶಕ್ತಿಕೊಡುತ್ತಾನೋ ಅದನ್ನು ಮಾಡುತ್ತೇವೆ.</p>
<p class="Text">ಹನುಮಂತನು ಎಷ್ಟು ಅದ್ಭುತ ಕೆಲಸ ಮಾಡಿದ? ರಾಮನಾದರೆ ಲಂಕೆಗೆ ಹೋಗಲು ಸೇತುವೆ ಕಟ್ಟಿದನು, ಆ ದಡ ಸೇರಿದನು. ಆದರೆ ಹನುಮಂತನು ಹಾರಿ ಹೋದನು. ಇವನಲ್ಲಿ ಬಲ ಯಾರದ್ದಾಗಿದೆ? ಬಲ ಭಗವಂತನದ್ದಾಗಿದೆ. ಹನುಮಂತನು ಸಾವಿರಾರು ರಾವಣರು ಬಂದರೂ ಸಹ ನನಗೇನೂ ತೊಂದರೆ ಮಾಡಲಾರರು ಏಕೆಂದರೆ ನಾನು ಭಗವಂತನ ದಾಸನಾಗಿದ್ದೇನೆ ಎಂದು ವಾಲ್ಮೀಕಿ ರಾಮಾಯಣದಲ್ಲಿ ಹೇಳಲಾಗಿದೆ.</p>
<p class="Text">ಪ್ರಪಂಚವು ತನ್ನ ಬಗ್ಗೆ ಅಭಿಮಾನಪಡುತ್ತಾ ದುಃಖ ಪಡೆಯುತ್ತಿದೆ. ಆದ್ದರಿಂದ ಕೃಪೆಮಾಡಿ ಅಭಿಮಾನವನ್ನು ಬಿಡಿ, ನಾವು ಭಗವಂತನವರೆಂದು ಭಗವಂತನಿಗೆ ಅರ್ಪಣೆ ಮಾಡಿ. ನಮ್ಮ ಎಲ್ಲ ಶಕ್ತಿಯನ್ನೂ ಭಗವಂತನ ಕೆಲಸದಲ್ಲಿ ತೊಡಗಿಸಬೇಕು.</p>
<p class="Text"><span class="char-style-override-3">‘‘ತ್ವದೀಯಂ ವಸ್ತು ಗೋವಿಂದ ತುಭ್ಯಮೇವ ಸಮರ್ಪಯೇ’’</span>, <span class="char-style-override-3">‘‘ಸರ್ವಭಾವೇನ ಭಜತಿ ಮಾಮ್’’ </span>ಎಲ್ಲ ಭಾವದಿಂದ ಭಗವಂತನನ್ನು ಭಜಿಸುತ್ತೇವೆ. ನಾಮಜಪ ಭಜನೆಯಾಗಿದೆ, ಕೀರ್ತನೆ ಭಜನೆಯಾಗಿದೆ, ಓದುವುದೂ ಭಜನೆಯಾಗಿದೆ. ಕೇಳುವುದು, ಹೇಳುವುದು, ಭಜನೆಯಾಗಿದೆ. ಮತ್ತೇನು <span class="char-style-override-3">‘‘ಸರ್ವಭಾವೇನ ಭಜತಿ’’ </span>ಏಳುವುದು, ಕುಳಿತುಕೊಳ್ಳುವುದು, ತಿನ್ನುವುದು, ಕುಡಿಯುವುದು, ನಿದ್ರಿಸುವುದು, ಎಚ್ಚರಗೊಳ್ಳುವುದು, ಮುಂತಾಗಿ ಭಗವಂತನ ಕೆಲಸ ಮಾಡುತ್ತಿದ್ದೇವೆ. ಇದು ಎಷ್ಟು ಶ್ರೇಷ್ಠ ದರ್ಜೆಯ ಮಾತು! ಎಷ್ಟು ಉತ್ತಮ ಮಾತು! ಎಷ್ಟು ಸರಳವಾದ ಮಾತು! ಈಗಾಗಲೇ ನೀವು ತಿಳಿದುಕೊಂಡರೆ ಆನಂದವಾಗುವುದು. ನಾವಾದರೆ ಭಗವಂತನಿಗೆ ಅರ್ಪಿತರಾದೆವು ಮತ್ತು ಭಗವಂತನದೇ ಕೆಲಸ ಮಾಡುತ್ತೇವೆ. ಕೆಲಸ ನಮ್ಮದಲ್ಲವೇ ಅಲ್ಲ. ಈ ಮನೆ ನಮ್ಮದಲ್ಲವಾದರೆ ಇದರ ಕೆಲಸ ನಮ್ಮದಲ್ಲ. ಎಲ್ಲವೂ ಭಗವಂತನ ಕೆಲಸವಾಗಿದೆ.</p>
<p class="Text">ಸಂತರಿಂದ ಕೇಳಿದ್ದೇನೆ-ಅವರಿಗೆ ಮಾಡಲು ಏನೂ ಇಲ್ಲ, ಮನಸ್ಸು ನಮ್ಮದಲ್ಲ, ಬುದ್ಧಿ ನಮ್ಮದಲ್ಲ, ಶರೀರ ನಮ್ಮದಲ್ಲ, ಪ್ರಾಣ ನಮ್ಮದಲ್ಲ, ಇಂದ್ರಿಯಗಳು ನಮ್ಮವಲ್ಲ, ಮನೆ ನಮ್ಮದಲ್ಲ, ಸಂಪತ್ತು ನಮ್ಮವಲ್ಲ, ಎಲ್ಲವೂ ಭಗವಂತನದೆಂದು ತಿಳಿದುಕೊಂಡಿರುವವರು ಎಲ್ಲೇ ಇದ್ದರೂ ಸಂತಸದಿಂದರುತ್ತಾರೆ. ಎಲ್ಲವನ್ನೂ ಭಗವಂತನಿಗೆ ಅರ್ಪಿಸಿ, ಪ್ರತಿಕ್ಷಣವೂ ಸಂತೋಷವಾಗಿರುತ್ತಾರೆ.</p>
<p class="Text">ನಾವು ಓರ್ವ ಸಂತರ ಮಾತು ಕೇಳಿದ್ದೇವೆ. ಸಂತರು ಬಹಳ ವಿಚಿತ್ರವಾಗಿರುತ್ತಾರೆ. ಅವರು ಪೇಟೆಗೆ ಹೋದಾಗ, ಬಹಳ ಅತ್ಯುತ್ತಮವಾದ, ರುಚಿಯಾದ ಮಿಠಾಯಿಗಳು, ಹಣ್ಣುಗಳು ಮತ್ತು ಅಲಂಕಾರಗೊಂಡಿರುವ ಅಂಗಡಿಗಳನ್ನು ನೋಡುತ್ತಾರೆ. ಶ್ರೇಷ್ಠ ವಸ್ತುಗಳನ್ನು ಎಲ್ಲಿ ನೋಡುತ್ತಾರೋ, ಅಲ್ಲೇ ನಿಲ್ಲುವರು ಮತ್ತು ಮನದಲ್ಲಿ ಭಗವಂತನಿಗೆ ನೈವೇದ್ಯವಾಗಿ ಅರ್ಪಿಸುತ್ತಾರೆ. ಬರ್ಫಿ ಇದೆ, ಹೋಳಿಗೆ ಇದೆ, ಜಿಲೇಬಿ ಇದೆ, ಲಾಡು ಇದೆ, ಇವುಗಳನ್ನು ಭೋಜನ ಮಾಡು. ನಿಂತುಕೊಂಡು ಸಂತಸದಿಂದ ನೈವೇದ್ಯ ಅರ್ಪಿಸುತ್ತಾರೆ. ಹೀಗೆ ನೀವೂ ಸಹ ಭಗವಂತನಿಗೆ ಭೋಜನವನ್ನು ಅರ್ಪಿಸಿದರೆ, ಭಗವಂತನಿಗೆ ಅರ್ಪಣೆಯಾಗುತ್ತದೆ. ನೀವೇ ಹೇಳಿ ಇದರಲ್ಲಿ ಒತ್ತಾಯವೇನು ಬರುವುದು? ಹಾಗಾದರೆ ನೀವೂ ಸಹ ಮಾಡಿ. ಯಾರು ಬೇಡವೆನ್ನುತ್ತಾರೆ? ಶ್ರೇಷ್ಠ ವಸ್ತುಗಳನ್ನು ಎಲ್ಲೇ ನೋಡಿ, ಭಗವಂತನಿಗೆ ಅರ್ಪಿಸಿ ಬಿಡಿರಿ.</p>
<p class="Text">ಎಲ್ಲವೂ ಭಗವಂತನದೇ ಆಗಿದೆ. ನಾವು ಏನು ಮಾಡೋಣ? ನಾವಂತೂ ಸಂತೋಷ ಪಡೋಣ. ಇನ್ನು ನಮ್ಮದೇನೂ ಕೆಲಸ ಉಳಿದಿಲ್ಲ. ಕೇವಲ ಭಗವಂತನ ಕೆಲಸವಿದೆ. ಭಗವಂತನ ನಾಮ, ಅವನ ಚಿಂತನೆ, ಅವನದೇ ಮಾತುಗಳನ್ನು ಕೇಳುವುದಿದೆ. ನಿಮ್ಮ ಕೆಲಸ ಏನು ಉಳಿಯಿತು? ಭಗವಂತನ ಕೆಲಸ ಮಾಡುತ್ತೀರಿ ಪ್ರಪಂಚವೆಲ್ಲಕ್ಕೂ ಭಗವಂತನು ಒಡೆಯನಾಗಿದ್ದಾನೆ. ಒಡೆಯನ ಚರಣಗಳಲ್ಲಿ ಅವನ ವಸ್ತುಗಳನ್ನು ಅರ್ಪಣೆ ಮಾಡಲು ನಿಮಗೆ ಒತ್ತಾಯವೇನಿರುತ್ತದೆ? ಹೇಳಿ? ನೀವು ನನ್ನದು ಎಂದು ಹೇಳುವಿರಿ, ಆದರೆ ಎಷ್ಟು ದಿನಗಳಿಂದ, ಎಷ್ಟು ವರ್ಷಗಳಿಂದ ನನ್ನದೆಂದು ಹೇಳುವಿರಿ? ಎಷ್ಟು ವರ್ಷಗಳವರೆಗೆ ನನ್ನದೆಂದು ಹೇಳುತ್ತಿರುವಿರಿ? ಕೊನೆಗೂ ಅದು ಭಗವಂತನದಾಗಿಯೇ ಉಳಿಯುವುದು. ಭಗವಂತನಿಗೆ ಬದುಕಿರುವಾಗಲೇ ಹೃತ್ಪೂರ್ವಕವಾಗಿ ಅರ್ಪಣೆ ಮಾಡಿದರೆ, ಆನಂದವಾಗುವುದು. ಎಷ್ಟು ಸುಗಮ ಮತ್ತು ಎಷ್ಟು ದೊಡ್ಡದು, ಎಷ್ಟು ಉತ್ತಮ ಮಾತಾಗಿದೆ.</p>
<p class="Text">ಸಂತರ ವಾಣಿಯಲ್ಲಿ ಬರುತ್ತದೆ :</p>
<p class="Shlok">ರಾಮ ನಾಮ ಕೀ ಸಂಪದಾ ದೋ ಅಂತರ ತಕ ಧೂಣ ।</p>
<p class="Shlok">ಯಾ ತೊ ಗುಪತಿ ಬಾತ ಹೈ ಕಹೋ ಬತಾವೇ ಕೂಣ ॥</p>
<p class="Text">ಇಂತಹ ಉತ್ತಮವಾದ ಮಾತನ್ನು ಯಾರು ಹೇಳುತ್ತಾರೆ? ಮತ್ತು ಎಷ್ಟು ಸುಗಮ! ಎಷ್ಟು ಶ್ರೇಷ್ಠ ದರ್ಜೆಯದು! ಎಷ್ಟು ನಿಶ್ಚಿಂತೆಯ ನಿರ್ಭಯತೆಯ, ಆನಂದದ ಮಾತಾಗಿದೆ! ಚಿಂತೆಯಿಲ್ಲ, ಭಯವಿಲ್ಲ, ಉದ್ವೇಗವಿಲ್ಲ, ಬದುಕುವ ಇಚ್ಛೆಯಿಲ್ಲ, ಸಾಯುವ ಇಚ್ಛೆಯಿಲ್ಲ. ನಮ್ಮ ಇಚ್ಛೆ ಸ್ವಲ್ಪವೂ ಇಲ್ಲ. ಭಗವಂತನ ಇಚ್ಛೆಯಲ್ಲಿ ನಮ್ಮ ಇಚ್ಛೆ ಸೇರಿದೆ. ಇನ್ನು ಭಗವಂತನು ಹೇಗೇ ಮಾಡುವನೋ, ಹೇಗೇ ಇಡುವನೋ, ಹಾಗೇ ಇರುತ್ತೇವೆ.</p>
<p class="Shlok">ಜಾಹಿ ವಿಧಿ ರಾಖೇ ರಾಮ ತಾಹೀ ವಿಧಿ ರಹಿಯೇ ।</p>
<p class="Shlok">ಸೀತಾರಾಮ ಸೀತಾರಾಮ, ಸೀತಾರಾಮ ಕಹಿಯೇ ॥</p>
<p class="Text">ನಮ್ಮದು ಯಾವುದೇ ಬೇಡಿಕೆಯಿಲ್ಲ, ಯಾವುದೇ ಇಚ್ಛೆಯಿಲ್ಲ. ಇದರಿಂದ ನಮ್ಮ ಆಪತ್ತಂತೂ ನಾಶವಾಗುವುದು ಮತ್ತು ಭಗವಂತನು ಸಂತೋಷಗೊಳ್ಳುವನು. ನನ್ನದು ಎಂದು ತಿಳಿಯುವುದರಿಂದ ಚಿಂತೆಯಿರುತ್ತದೆ. ನನ್ನ ಕೊಠಡಿ, ಇಂತಹ ವಸ್ತು ಅಲ್ಲಿ ಬಿದ್ದಿದೆ, ಅಲ್ಲಿ ಬಟ್ಟೆ ಒಣಗಲು ಹಾಕಿದೆ, ಯಾರಾದರೂ ತೆಗೆದುಕೊಂಡು ಹೋದರೆ ಎಂದು ಚಿಂತೆಯಿರುತ್ತದೆ. ಭಗವಂತನಿಗೆ ಅರ್ಪಿಸಿದರೆ (ಅರ್ಪಣೆ ಮಾಡಿದರೆ) ಎಂತಹ ಆನಂದವಾಗಿದೆ! ಹೋದರೂ ಭಗವಂತನದು, ಇದ್ದರೂ ಭಗವಂತನದು!</p>
<p class="ChapterEnd">ನಾರಾಯಣ! ನಾರಾಯಣ! ನಾರಾಯಣ!<span class="char-style-override-5"></span></p>
<p class="Text para-style-override-2"><span> </span></p>


<p class="Page-Break"> </p>
<p class="Chapter-Heading" id="toc_marker-8">6. ಶರಣಾಗತಿ</p>
<p class="Text">ಭಗವಂತನು ಭಗವದ್ಗೀತೆಯಲ್ಲಿ ಎಲ್ಲಕ್ಕಿಂತ ಶ್ರೇಷ್ಠವಾದ ಭಕ್ತಿಯೋಗವನ್ನು ಹೇಳಿದ್ದಾನೆ. ಅದು ಶರಣಾಗತಿ ಆಗಿದೆ. ಉಪದೇಶವೂ ಸಹ ಅರ್ಜುನನು ಶರಣಾಗುವುದರಿಂದ ಆರಂಭವಾಗಿದೆ ಮತ್ತು ಅಂತಿಮ ಉಪದೇಶವೂ ಇದೇ ಆಗಿದೆ.</p>
<p class="Shlok">ಸರ್ವಧರ್ಮಾನ್ ಪರಿತ್ಯಜ್ಯ ಮಾಮೇಕಂ ಶರಣಂ ವ್ರಜ ।</p>
<p class="Shlok">ಅಹಂ ತ್ವಾ ಸರ್ವಪಾಪೇಭ್ಯೋ ಮೋಕ್ಷಯಿಷ್ಯಾಮಿ ಮಾ ಶುಚಃ ॥</p>
<p class="TXT-Right">(ಗೀತೆ 18-66)</p>
<p class="Text">ಇದಕ್ಕೆ ಮೊದಲು ಭಗವಂತನು ‘ಗುಹ್ಯ’ ಗೋಪ್ಯ, ‘ಗುಹ್ಯತರ’ ‘ಗುಹ್ಯತಮ’ ಹೇಳಿದ್ದನು ಮತ್ತು ಇಲ್ಲಿ ‘ಸರ್ವಗುಹ್ಯತಮ’ ಹೇಳಿದ್ದಾನೆ. ಅಂದರೆ ಎಲ್ಲಕ್ಕಿಂತ ಅತ್ಯಂತ ಗೌಪ್ಯತೆಯ ಮಾತು ಹೇಳುತ್ತಾನೆ. <span class="char-style-override-3">‘‘ಮಾಮೇಕಂ ಶರಣಂ ವ್ರಜ’’ </span>ನನಗೊಬ್ಬನಿಗೇ ಶರಣಾಗು. ಅರ್ಜುನನು <span class="char-style-override-3">‘‘ಧರ್ಮಸಮ್ಮೂಢಚೇತಾಃ ತ್ವಾಂ ಪೃಚ್ಛಾಮಿ’’</span> ಎಂದು ಹೇಳಿದ್ದನು. ಧರ್ಮದ ನಿರ್ಣಯ ಮಾಡುವಲ್ಲಿ ನನ್ನ ಬುದ್ಧಿ ಕೆಲಸ ಮಾಡುತ್ತಿಲ್ಲ. ಆದ್ದರಿಂದ ಕೇಳುತ್ತಿದ್ದೇನೆ.</p>
<p class="Text">ಭಗವಂತನು ಹೇಳುತ್ತಾನೆ - ಯಾವುದರ ನಿರ್ಣಯ ನೀನು ಮಾಡಲಾರೆಯೋ, ಅದನ್ನು ನನಗೆ ಒಪ್ಪಿಸಿ ಬಿಡು. ಅರ್ಜುನನಿಗೆ ಯುದ್ಧ ಮಾಡಲೇ ಬಿಡಲೇ ಎಂಬ ಧರ್ಮದ ನಿರ್ಣಯ ಮಾಡಲಾಗಲಿಲ್ಲ. ಆಗ ಭಗವಂತನು ನಿನಗೆ ಗೊತ್ತಿಲ್ಲವಾದರೆ ದ್ವಂದ್ವದಲ್ಲಿ ಬೀಳಬೇಡ. ಈ ಎಲ್ಲವನ್ನೂ ಬಿಟ್ಟು ನನಗೆ ಶರಣಾಗು. ನಾನು ನಿನ್ನನ್ನು ಸಂಪೂರ್ಣ ಪಾಪಗಳಿಂದ ಮುಕ್ತಗೊಳಿಸುತ್ತೇನೆ. ನೀನು ಚಿಂತಿಸಬೇಡ ಎಂದು ಭಗವಂತನು ಹೇಳುತ್ತಾನೆ. ಆದರೆ ಇದರಲ್ಲಿ ಎಲ್ಲಾ ತರಹದ ಆಶ್ರಯವನ್ನು ತ್ಯಾಗ ಮಾಡಬೇಕಾಗುತ್ತದೆ. ಯಾವುದೇ ಆಶ್ರಯವನ್ನು ಇಟ್ಟುಕೊಳ್ಳಬಾರದು. ಮನದಲ್ಲಿ ಬೇರೆ ಯಾವುದೇ ಭರವಸೆ ಮತ್ತು ಆಶ್ರಯವಿದ್ದರೆ ಎಲ್ಲವನ್ನು ಬಿಡು. ಅನನ್ಯ ಭಾವದಿಂದ ಭಗವಂತನಿಗೆ ಶರಣಾಗು. ಸಾಧನ ಮತ್ತು ಸಾಧ್ಯ ಇದನ್ನೇ ತಿಳಿದುಕೊ. ಶರಣಾಗತಿಯು ಎಲ್ಲಕ್ಕಿಂತ ಗೌಪ್ಯ ಮತ್ತು ಎಲ್ಲಕ್ಕಿಂತ ಶ್ರೇಷ್ಠವೆಂದು ಭಗವಂತನು ಹೇಳಿದನು.</p>
<p class="Text">ಇದರಲ್ಲಿ ಒಂದು ಬಹಳ ವಿಶೇಷ ರಹಸ್ಯದ ಮಾತಿದೆ ‘<span class="char-style-override-3">‘ಅಹಂ ತ್ವಾ ಸರ್ವ ಪಾಪೇಭ್ಯೋ ಮೋಕ್ಷಾಯಿಷ್ಯಾಮಿ ಮಾ ಶುಚಃ’’ </span>ನಾನು ನಿನ್ನನ್ನು ಸಂಪೂರ್ಣ ಪಾಪಗಳಿಂದ ಮುಕ್ತನನ್ನಾಗಿಸುತ್ತೇನೆ, ನೀನು ಚಿಂತಿಸಬೇಡ ಎಂದು ಬಹಳ ವಿಲಕ್ಷಣವಾದ ಮಾತನ್ನು ಹೇಳಿದನು. ನೀನು ಶರಣಾದರೆ ನಿನ್ನ ಪಾಪಗಳನ್ನು ನಾನು ನಾಶಮಾಡುತ್ತೇನೆ ಎಂದು ಅರ್ಜುನನಿಗೆ ಲೋಭ ತೋರಿಸಿದ್ದಾನೆಂದು ಇದರ ತಾತ್ಪರ್ಯವಲ್ಲ, ಅಂತಹ ಮಾತಿಲ್ಲ. ನೀನು ಅನನ್ಯ ಭಾವದಿಂದ ಶರಣಾಗು, ಧರ್ಮದ ಚಿಂತೆ ಮಾಡಬೇಡ, ಧರ್ಮದ ತ್ಯಾಗದಿಂದ ಆಗುವಂತಹ ಕಪ್ಪುಚುಕ್ಕೆ ನನ್ನ ಮೇಲೆ ಬಂತು. ಗೀತೆಯಲ್ಲಿ <span class="char-style-override-3">‘‘ನೇಹಾಭಿಕ್ರಮನಾಶೋಽಸ್ತಿ ಪ್ರತ್ಯವಾಯೋ ನ ವಿದ್ಯತೇ’’</span> (2/40) ಎಂದು ಹೇಳಲಾಗಿದೆ. ನಿಷ್ಕಾಮಭಾವದಿಂದ ಮಾಡಿದ ಕರ್ಮದ ವಿರುದ್ಧ ಫಲವಾಗುವುದಿಲ್ಲ. ಅಧರ್ಮ ಆಗುವುದೇ ಇಲ್ಲ. ನೀನು ಕೇವಲ ನನಗೆ ಶರಣಾಗತನಾಗು. ಇದರ ನಂತರ ಯಾವುದೇ ಚಿಂತೆ ಮಾಡಬೇಡ. ಶರಣಾದ ನಂತರ ಮನದಲ್ಲಿ ಯಾವುದೇ ಚಿಂತೆಯಾದರೆ, ಯಾವುದೇ ತರಹದ ವಿಪರೀತ ಭಾವನೆ ಉಂಟಾದರೆ, ಮನಸ್ಸು ಪರಮಾತ್ಮನಲ್ಲಿ ತೊಡಗದಿದ್ದರೆ, ಪ್ರಪಂಚದ ಪದಾರ್ಥಗಳಲ್ಲಿ ರಾಗ-ದ್ವೇಷ ಉಂಟಾದರೆ, ನಿಷ್ಠೆ ಕಾಣಿಸದಿದ್ದರೆ-ಈ ರೀತಿಯ ಕೊರತೆಗಳು ಕಂಡುಬಂದರೂ ಅದಕ್ಕಾಗಿ ನೀನು ಚಿಂತಿಸಬೇಡ. ಭಗವಂತನಿಗೆ ಶರಣಾದ ಮೇಲೆ ಅವನು ಯಾವುದೇ ರೀತಿಯ ಚಿಂತೆ ಮಾಡಬೇಕಿಲ್ಲ, ನಿಶ್ಚಿಂತನಾಗಿರಬೇಕು. ನಿರ್ಭಯ ಮತ್ತು ನಿಃಶಂಕನಾಗಿರಬೇಕು. ಶೋಕವಿಲ್ಲದವನಾಗಿರಬೇಕು. ಲೋಕದಲ್ಲಿ ಏನು ಸ್ಥಿತಿ ಆಗುತ್ತದೋ, ಪರಲೋಕದಲ್ಲಿ ಏನಾಗುವುದೋ, ಸರಿಯಾಗುವುದೋ, ಸರಿಯಾಗಲಾರದೋ, ಲಾಭವಾಗುವುದೋ ಅಥವಾ ನಷ್ಟವಾಗುವುದೋ, ಜನರು ಆದರಿಸುವರೋ, ಅನಾದರಿಸುವರೋ - ಈ ವಿಷಯಗಳ ಕಡೆಗೆ ಗಮನವನ್ನೇ ಕೊಡಬೇಡ. ಕೇವಲ ಅನನ್ಯನಾಗಿ ಶರಣಾಗು ಮತ್ತು ಎಲ್ಲಾ ಆಶ್ರಯ ಬಿಟ್ಟು ಬಿಡು. ನೀನು ಭಯಪಡಬೇಡ. ಶೋಕವನ್ನೂ ಸಹ ಪಡಬೇಡ ಮತ್ತು ಶಂಕೆಯನ್ನೂ ಪಡಬೇಡ. ಯಾವುದೇ ವಸ್ತು ಹೊರಟುಹೋದರೆ ಶೋಕವಾಗುತ್ತದೆ. ಮತ್ತು ವಿಚಾರದಲ್ಲಿ ಮಾತು ಬಂದರೆ ಶಂಕೆಯಾಗುತ್ತದೆ. ಶೋಕವನ್ನೂ ತ್ಯಾಗಮಾಡು. ‘<span class="char-style-override-3">‘ಮಾಶುಚಃ’’</span>ದ ತಾತ್ಪರ್ಯವೇನೆಂದರೆ, ನೀನು ಯಾವುದೇ ತರಹ ಕಿಂಚಿತ್ತಾದರೂ ಯೋಚಿಸಬೇಡ.</p>
<p class="Text">ನಾನಂತೂ ಭಗವಂತನಿಗೆ ಶರಣಾಗಿದ್ದೇನೆ. ಕನ್ಯಾದಾನದ ನಂತರ ಹುಡುಗಿ ನನ್ನ ವಿವಾಹವಾಯಿತು ಒಬ್ಬನೊಂದಿಗೆ ಸಂಬಂಧವಾಯಿತು ಎಂದು ತಿಳಿಯುತ್ತಾಳೆ. ಇನ್ನು ಜೀವನವಿಡೀ ಇದು ಅಚಲ ಅಖಂಡ ಸಂಬಂಧವಾಗಿದೆ. ಈ ಸಂಬಂಧದ ಬಳಿಕ ಬೇಕಾದರೆ ಪತಿಯಿರಲಿ ಬಿಡಲಿ, ಅವನು ಆದರಿಸಲಿ ಆದರಿಸದಿರಲಿ, ಬಿಟ್ಟು ಸನ್ಯಾಸಿಯೇ ಆಗಲಿ, ನಮ್ಮ ಭಾರತೀಯ ನಾರೀ ಹೀಗೆ ಒಬ್ಬನನ್ನು ಸ್ವೀಕರಿಸಿದರೆ ಮುಗಿದು ಹೋಯಿತು. ಇದರ ದೃಷ್ಟಾಂತ ಸಂತರು ಹೀಗೆ ಕೊಟ್ಟಿದ್ದಾರೆ. - ‘<span class="char-style-override-3">‘ಪತಿವ್ರತಾ ರಹೇ ಪತಿಕೇ ಪಾಸಾ ಯೂಂ ಸಾಹೇಬಕೇ ಢಿಗ ರಹೇ ದಾಸಾ॥’’ </span>ದಾಸನಾದವನು ಭಗವಂತನ ಬಳಿ ಪತಿವ್ರತೆಯಂತಿರಬೇಕು. ಅವನಿಗೆ ಒಬ್ಬನೇ ಒಡೆಯ, ಒಂದೇ ಕಡೆಗೆ ಅವನ ವಿಚಾರವಿರುತ್ತದೆ. ಅವನೊಂದಿಗೆ ಹೊಂದಿ ಕೊಳ್ಳುವುದು ಮತ್ತು ಅವನ ಸೇವೆಯನ್ನು ಮಾಡುವುದು.</p>
<p class="Shlok">ಏಕಯೀ ಧರ್ಮ ಏಕಯೀ ಬ್ರತ ನೇವಾ ।</p>
<p class="Shlok">ಕಾಯ ಬಚನ ಮನ ಪತಿ ಪದ ಪ್ರೇಮಾ ॥</p>
<p class="TXT-Right">(ಮಾನಸ 3-4-6)</p>
<p class="Text">ಆಕೆಯ ಒಂದೇ ವ್ರತ, ಒಂದೇ ನಿಯಮವಾಗಿದೆ, ಶರೀರ, ಮನಸ್ಸು, ವಾಣಿಗಳಲ್ಲಿ ಕೇವಲ ಪತಿಯ ಚರಣಗಳಲ್ಲಿ ಪ್ರೀತಿ. ಈ ರೀತಿ ಭವಂತನಲ್ಲಿ ಶರಣಾಗುವುದು. ನಾನು ಭಗವಂತನೆಂಬುದು ಒಂದೇ ವ್ರತವಿರಲಿ. ಭಗವಂತನ ಧರ್ಮ, ಭಗವಂತನ ಆಜ್ಞೆ, ಭಗವಂತನ ಅನುಕೂಲತೆ, ಅದೇ ಪರಮ ಧರ್ಮವಾಗಿದೆ. ನಾನು ಕೇವಲ ಭಗವಂತನವನೇ ಆಗಿದ್ದೇನೆ. ಮತ್ಯಾರವನೂ ಅಲ್ಲ. ಇದರ ತಾತ್ಪರ್ಯವೇನು? ಯಾರಿಂದಲೂ ಸ್ವಲ್ಪಮಾತ್ರವೂ ಯಾವಾಗಲೂ ಏನನ್ನೂ ತೆಗೆದುಕೊಳ್ಳುವುದಲ್ಲ. ಯಾರಿಂದಲೂ ಕಿಂಚಿತ್ ಮಾತ್ರವೂ ಯಾವುದೇ ಅಭಿಲಾಷೆ ಇಟ್ಟುಕೊಳ್ಳುವುದಲ್ಲ. ಪತಿವ್ರತೆಯು ಮನೆಯಲ್ಲಿ ಅತ್ತೆ, ಮಾವ, ಮೈದುನ, ಮೈದುನನ ಹೆಂಡತಿ, ಭಾವ ಭಾವನ ಹೆಂಡತಿ ನಾದಿನಿ ಎಲ್ಲರ ಸೇವೆ ಮಾಡುತ್ತಾಳೆ. ಅತಿಥಿ ಸತ್ಕಾರವನ್ನೂ ಸಮಯದಲ್ಲಿ ಮಾಡುತ್ತಾಳೆ. ಸಾಧುಗಳಿಗೂ ಭಿಕ್ಷೆ ಹಾಕುತ್ತಾಳೆ; ಆದರೆ ತನ್ನ ಸಂಬಂಧ ಯಾರ ಜೊತೆಗೂ ಇಲ್ಲ. ಭಾವ, ಮೈದುನರೊಂದಿಗೆ ಸಂಬಂಧವಿದ್ದರೆ ಅದು ಪತಿಯ ಸಂಬಂಧದಿಂದಲೇ ಆಗಿದೆ. ಸ್ವತಂತ್ರ ಸಂಬಂಧ ಯಾರಲ್ಲೂ ಸ್ವಲ್ಪವೂ ಇಲ್ಲ. ಇದೇ ರೀತಿ ಕೇವಲ ಭಗವಂತನೊಂದಿಗೆ ನನ್ನ ಸಂಬಂಧವಿದೆ ಮತ್ತು ಯಾರೊಂದಿಗೂ ಯಾವ ಸಂಬಂಧವೂ ಇಲ್ಲವೆಂಬಂತಹ ವ್ರತವನ್ನು ಕೈಗೊಳ್ಳಬೇಕು. ನಿಯಮವಿದ್ದರೆ, ಭಗವಂತನ ಭಜನೆಯದು ಮತ್ತು ಭಗವಂತನಿಗೆ ಶರಣಾಗುವುದು. ಇದು ಒಂದೇ ನಿಯಮವಾಗಿದೆ. ಹೀಗೆ ಅನನ್ಯ ಭಾವದಿಂದ ಭಗವಂತನಿಗೆ ಶರಣಾಗಿರಿ. ಯಾವುದೇ ಬೇರೆ ಆಶ್ರಯವಿರಬಾರದು.</p>
<p class="Text">ಬೇರೆಯವರ ಸೇವೆ ಮಾಡುವುದರಲ್ಲಿ, ಕೆಲಸ ಮಾಡಿಕೊಡುವಲ್ಲಿ, ಶಾಸ್ತ್ರಕ್ಕೆ ಅನುಸಾರವಾಗಿ ಸುಖ ನೀಡುವಲ್ಲಿ ಯಾವುದೇ ದೋಷವಿಲ್ಲ. ನಮ್ಮ ಬಯಕೆಯಲ್ಲಿ ದೋಷವಿದೆ. ಭಗವಂತನಿಗೆ ಶರಣಾದ ನಂತರ ಯಾರಿಂದಲೂ, ಎಂದಿಗೂ ಕಿಂಚಿತ್ ಮಾತ್ರವೂ ಬಯಕೆ ಇಟ್ಟುಕೊಳ್ಳಬೇಡಿ. ಭಗವಂತನ ದಾಸನೆಂದು ಕರೆಸಿಕೊಳ್ಳುತ್ತಾ ಯಾರಿಂದಲಾದರೂ ಕಿಂಚಿತ್ ಮಾತ್ರವೂ ಆಸೆಯನ್ನು ಇಟ್ಟುಕೊಂಡರೆ ಭಗವಂತನಿಗೆ ದಾಸ ಎಲ್ಲಿ ಆದನು? ಯಾವ ವಸ್ತುವಿನ ಆಸೆ ಇಟ್ಟುಕೊಳ್ಳುವನೋ ಅದರ ದಾಸನಾಗಿದ್ದಾನೆ, ಭಗವಂತನ ದಾಸನಲ್ಲ. ಅವನು ಧನ ಸಂಪತ್ತಿನ ದಾಸನಾಗಿದ್ದಾನೆ. ಭಗವಂತನನ್ನು ಒಂದು ಸಾಧನವೆಂದು ತಿಳಿದುಕೊಂಡಿದ್ದಾನೆ. ಅವನು ಭಗವದ್ಭಕ್ತನಲ್ಲ. ಹೀಗೆ ಕೇವಲ ಅನನ್ಯ ಭಾವದಿಂದ ನನಗೆ ಶರಣಾಗು ಮತ್ತು ಶರಣಾಗಿ ಮತ್ತೆ ನಿಶ್ಚಿಂತನಾಗು.</p>
<p class="Text"><span class="char-style-override-3">‘‘ಮಾ ಶುಚಃ’’</span>ದ ಅರ್ಥವು ಯಾವುದೇ ವಿಷಯದ ಚಿಂತೆ ಮಾಡದಿರುವುದು. ತಮ್ಮಾ! ಯಾವುದೇ ಮಾತಿಗೆ ಚಿಂತೆ ಬಂದರೆ, ನಾನು ಚಿಂತೆ ಮಾಡುವುದಿಲ್ಲ, ಎಂದು ಹೇಳಿದರೆ ಚಿಂತೆ ನಾಶವಾಗುವುದು. ದೃಢತೆಯಿಂದ ಇದ್ದರೆ ಚಿಂತೆ ಬಂದರೂ ಸಹ ಉಳಿಯುವುದಿಲ್ಲ. ನಿಮ್ಮಲ್ಲಿ ಸ್ವಲ್ಪವಾದರೂ ಅಭಿಮಾನವಿಟ್ಟುಕೊಂಡಿರುವವರೆಗೆ ಚಿಂತೆಯಾಗುವುದು. ಚಿಂತೆ ಬಂದರೆ ಇದರಲ್ಲಿ ಒಂದು ಸೂಕ್ಷ್ಮ ವಿಚಾರವಿರುತ್ತದೆ. ಧನವಿಲ್ಲವೆಂಬ ಚಿಂತೆಯಾದರೆ ಇದರ ಅರ್ಥ ನಾನು ಧನವನ್ನು ಗಳಿಸಬಲ್ಲೆ, ತೆಗೆದುಕೊಳ್ಳಬಲ್ಲೆ ಮತ್ತು ಗಳಿಸಬಲ್ಲೆ ಎಂಬುದು; ಆದರೆ ಇದು ತನ್ನ ಬಲದ ಭರವಸೆ ಮತ್ತು ಅಹಂಕಾರವೇ ಆಯಿತು. ಶರಣಾಗತನಿಗೆ ಧನದ ಕೊರತೆಯ ಅನುಭವವಾದೀತು. ಆದರೆ ಚಿಂತೆಯಾಗುವುದಿಲ್ಲ. ಇದೇ ರೀತಿ ಖಾಯಿಲೆ ಬಂದರೆ ಏನು ಮಾಡಲಿ ಖಾಯಿಲೆ ದೂರವಾಗುವುದಿಲ್ಲ ಎಂಬ ಚಿಂತೆ ಆಗುವುದಿಲ್ಲ. ಖಾಯಿಲೆ ಬಂದರೆ ಅದು ಒಳ್ಳೆಯದೆನಿಸುವುದಿಲ್ಲ. ಆದರೆ ಖಾಯಿಲೆ ವಾಸಿಯಾಗುತ್ತಿಲ್ಲ, ಎಂಬ ಚಿಂತೆ ಆಗಲಾರದು. ಖಾಯಿಲೆ ವಾಸಿಯಾಗುವಲ್ಲಿ ನಮ್ಮ ಮೇಲೆ ವಿಶ್ವಾಸ, ನಮ್ಮ ಯಾವುದೇ ಭರವಸೆ ಇದ್ದಾಗ, ಚಿಂತೆ ಆಗುತ್ತದೆ. ನಮ್ಮ ಮೇಲೆ ಭರವಸೆ ಖಂಡಿತಾ ಇಟ್ಟುಕೊಳ್ಳಬೇಡಿ. ನಮ್ಮ ಬಲದ, ವಿದ್ಯೆಯ, ಬುದ್ಧಿಯ, ಯೋಗ್ಯತೆಯ, ಅಧಿಕಾರದ ಬಲವನ್ನು ಖಂಡಿತಾ ಇಟ್ಟುಕೊಳ್ಳಬಾರದು.</p>
<p class="Shlok">‘‘ಸುನೇ ರೀ ಮೈನೇ ನಿರ್ಬಲ ಕೇ ಬಲ ರಾಮ’’</p>
<p class="Text">ಸರ್ವಥಾ ಕೇವಲ ಭಗವಂತನದೇ ಬಲವಿರುವುದು, ನಮ್ಮ ಬಲವೇನೂ ಇಲ್ಲ. ಬಲ ಇರುವುದರಿಂದ ಚಿಂತೆ ಆಗುತ್ತದೆ. ಇದು ಸೂಕ್ಷ್ಮ ಸಂಗತಿಯಾಗಿದೆ. ಸಹೋದರರೇ! ಗಮನಿಸಿ, ಚಿಂತೆಯಾಗುವುದರ ಅರ್ಥ, ನಾನು ಅದನ್ನು ಮಾಡಲಿಲ್ಲ. ಇದನ್ನು ಮಾಡಿಕೊಳ್ಳುತ್ತೇನೆ, ಹಾಗೆ ಮಾಡುತ್ತೇನೆ, ಎಂದುಕೊಂಡಾಗ ಚಿಂತೆ ಆಗುತ್ತದೆ. ಶರಣಾಗತಿಯಂತೂ ಆಗಿ ಆಯಿತು, ಆದರೆ ಭಗವಂತನ ದರ್ಶನವೇ ಆಗಲಿಲ್ಲ. ಭಗವಂತನ ಚರಣಗಳಲ್ಲಿ ಪ್ರೇಮವೇ ಆಗಲಿಲ್ಲ. ನನ್ನಲ್ಲಿ ಅಂತಹ ಗಾಢ ಅನನ್ಯ ಪ್ರೀತಿಯೂ ಉಂಟಾಗಲಿಲ್ಲ. ಹೀಗೆ ಆಗದಿರುವ ಕೊರತೆ ಏನೋ ಆಗುತ್ತದೆ, ಕುಟುಕುತ್ತಲೇ ಇರುತ್ತದೆ, ಅದರೆ ಚಿಂತೆ ಪಡಬೇಕಾಗಿಲ್ಲ, ಏಕೆಂದರೆ ಇದು ನನ್ನ ಕೈಯೊಳಗಿನ ಮಾತಲ್ಲ. ನಾನಾದರೆ ಭಗವಂತನನ್ನೇ ಕರೆಯುತ್ತೇನೆ. ಭಗವಂತನವನೇ ಆಗಿದ್ದೇನೆ. ಅವನಿಗೆ ಅನ್ನಿಸಿದರೆ ಪ್ರೇಮವಾಗುವುದು, ಇಚ್ಛೆಯಾದಾಗ ದರ್ಶನ ಕೊಡುವನು, ಅವನಿಗೆ ಇಚ್ಛೆ ಆದಾಗ ಅನನ್ಯ ಭಕ್ತನನ್ನಾಗಿಸುವನು. ಈಗ ಅವನು ಇಚ್ಛೆ ಬಂದಂತೆ ಮಾಡುವನು. ನೀವು ನಿಮ್ಮನ್ನೇ ಕೊಟ್ಟುಕೊಳ್ಳಿ. ಕುಂಬಾರ ಮಣ್ಣನ್ನು ಹಸಿ ಮಾಡಿ ತುಳಿಯುತ್ತಾನೆ. ಅವನಿಚ್ಛೆಯಂತೆ, ಅನ್ನಿಸಿದಂತೆ ತುಳಿಯಲಿ. ಆದ್ದರಿಂದ ಏನಾದರೂ ಮಾಡಲಿ ಅವನಿಚ್ಛೆ, ತಲೆಯ ಮೇಲೆ ಹೊತ್ತು ತಂದರೂ ಅವನಿಚ್ಚೆ. ಚಕ್ರದಲ್ಲಿ ಹಾಕಿ ತಿರುಗಿಸಿದರೂ ಅವನಿಚ್ಛೆ. ಮಣ್ಣು ಏನು ಮಡುತ್ತೀಯಾ? ಎಂದು ಕೇಳುವುದಿಲ್ಲ. ಗಡಿಗೆ ಮಾಡಲಿ, ಮಡಿಕೆ ಮಾಡಲಿ ಕುಡಿಕೆ ಮಾಡಲಿ ಏನು ಬೇಕೋ ಅದನ್ನು ಮಾಡಲಿ, ಮಣ್ಣು ತನ್ನ ಯಾವುದೇ ಇಚ್ಛೆ ಇಟ್ಟುಕೊಳ್ಳುವುದಿಲ್ಲ. ಇದೇ ರೀತಿ ನಮಗೆ ಪ್ರೇಮದ ಕೊರತೆ ಕಂಡುಬರುತ್ತದೆ. ಆದರೆ ಇದೂ ಸಹ ಆಗದಿದ್ದರೆ ಒಳ್ಳೆಯದು. ಪ್ರೇಮದಿಂದ, ದರ್ಶನದಿಂದ, ಭಕ್ತಿಯಿಂದ ನನಗೆ ಏನಾಗಬೇಕಾಗಿದೆ? ನಾನಂತೂ ಭಗವಂತನವನು ಹೀಗೆ ನಿಶ್ಚಿಂತೆಯಾಗಲಿ. ಕೊರತೆಯೆನ್ನಿಸುವುದು ತಪ್ಪಲ್ಲ, ದೋಷವಲ್ಲ, ಆದರೆ ಕೊರತೆಯ ಬಗ್ಗೆ ಚಿಂತಿಸುವುದು ದೋಷವಾಗಿದೆ. ನಮ್ಮದಾದ ಬಲ ಸ್ವಲ್ಪವೂ ಇಲ್ಲ. ನಾವಂತೂ ಅವನ ಚರಣಗಳಲ್ಲಿ ಶರಣಾಗಿದ್ದೇವೆ. ಇನ್ನು ಅವನವರಾಗಿದ್ದೇವೆ. ಇನ್ನು ಅವನು ಬಯಸಿದರೆ ಜನನ-ಮರಣ ಕೊಡಲಿ, ಅವನ ಇಚ್ಛೆ ಹೇಗಿದೆಯೋ ಹಾಗೇ ಮಾಡಲಿ; ಎಲ್ಲಾ ತರಹದ ಸಂಕಲ್ಪ - ವಿಕಲ್ಪ ಬಿಟ್ಟು ಕೇವಲ ನನಗೆ ಶರಣಾಗು. ನೀನು ಸ್ವಲ್ಪವೂ ಚಿಂತಿಸಬೇಡ.</p>
<p class="Text">ಭಕ್ತನು ಹೆಚ್ಚು ನಿಶ್ಚಿಂತನಾಗುವಷ್ಟೂ, ಭಗವಂತನ ಕೃಪೆಯಲ್ಲಿ ಅಷ್ಟೇ ವಿಶೇಷ ಪ್ರಭಾವ ಬೀಳುತ್ತದೆ ಮತ್ತು ಅವನು ಚಿಂತಿಸಿದಷ್ಟೂ ಅವನ ಪ್ರಭಾವದಲ್ಲಿ ಬಾಧೆ ಉಂಟಾಗುತ್ತದೆ. ತಾತ್ಪರ್ಯವೇನೆಂದರೆ ಭಗವಂತನಿಗೆ ಶರಣಾದ ನಂತರ ಭಗವಂತನ ಕಡೆಯಿಂದ ಬರುವ ಕೃಪೆಯಲ್ಲಿ, ಆ ಅಚಲ, ಅಖಂಡ, ವಿಲಕ್ಷಣ ವಿಚಿತ್ರವಾದ ಕೃಪೆಯಲ್ಲಿ ಬಾಧೆ ಹತ್ತಿಕೊಳ್ಳುವುದು. ಭಗವಂತನೂ ನೋಡುತ್ತಾನೆ, ಅವನು ಸ್ವತಃ ಚಿಂತಿತನಾದರೆ ಬಾಧೆ ಸ್ವತಃ ಸರಿಮಾಡಿಕೊಳ್ಳುವನು. ಎಂದಾಗ ಭಗವಂತನ ಕೃಪೆಯಲ್ಲಿ ತಡೆಯುಂಟಾಗುತ್ತದೆ. ನಿಶ್ಚಿಂತನೂ, ನಿರ್ಭಯನೂ ಶೋಕರಹಿತನೂ, ಶಂಕೆಯಿಲ್ಲದವನೂ, ಸಂಕಲ್ಪ - ವಿಕಲ್ಪರಹಿತನೂ ಆದಾಗ ಅಷ್ಟೇ ಶ್ರೇಷ್ಠ ಶರಣಾಗತಿಯಾಗುತ್ತದೆ. ಆದ್ದರಿಂದ ನಮ್ಮ ಮೇಲೆ ಯಾವುದೇ ಭಾರವಿಲ್ಲ, ಯಾವುದೇ ಹೊಣೆಗಾರಿಕೆಯಿಲ್ಲ, ಇನ್ನು ಸರ್ವಥಾ ನಾವು ಭಗವಂತನವರೇ ಆದೆವು ಎಂದು ಹೇಳಿರಿ.</p>
<p class="Text">ಭಗವಂತನಿಂದ ನನಗೆ ಹಾಗೆ ಆಗಲಿ, ಹೀಗೆ ಆಗಲಿ ಎಂದು ಸ್ವಲ್ಪವಾದರೂ ಬಯಸಿದರೆ ಅವನು ಭಗವಂತನಿಂದ ಬೇರೆ ಆಗುವನು. ಅದು ಮಿಲಿಯಾಧಿಪತಿಯ ಹುಡುಗ ತಂದೆಯಿಂದ ತನಗೆ ಹತ್ತುಸಾವಿರ ಸಿಗಲಿ ಎಂದು ಹೇಳಿದಂತಾಗುತ್ತದೆ. ಇದರ ಅರ್ಥ ಅವನು ತಂದೆಯಿಂದ ಬೇರೆ ಆಗಲು ಬಯಸುತ್ತಾನೆ. ವಾಸ್ತವವಾಗಿ ಕೋಟಿ, ಮಿಲಿಯನ್, ನನ್ನದೇ ಆಗಿದೆಯಲ್ಲ. ನಾನು ಸ್ವಲ್ಪವೂ ತೆಗೆದುಕೊಳ್ಳುವುದಿಲ್ಲ. ತೆಗೆದುಕೊಳ್ಳುವ ಇಚ್ಛೆಯಾದರೆ ಅದು ಭಗವಂತನಿಂದ ಬೇರೆ ಮಾಡಿಸುತ್ತದೆ. ಭಗವಂತನಿಂದ ಬರುವ ಕೃಪೆಯಲ್ಲಿ ತಡೆಯುಂಟುಮಾಡುತ್ತದೆ. ಬೆಕ್ಕಿನ ಮರಿ ಇರುತ್ತದಲ್ಲ ಅದಕ್ಕೆ ಎಲ್ಲಿಗೆ ಹೋಗಬೇಕು, ಏನು ಮಾಡಬೇಕು ಎಂದು ತನ್ನದಾದ ಅಭಿಪ್ರಾಯವೇ ಇರುವುದಿಲ್ಲ. ಬೆಕ್ಕು ಅದನ್ನು ಹಿಡಿದೆತ್ತಿಕೊಂಡರೆ ಮರಿ ತನ್ನ ಪಂಜವನ್ನು ಮುದುರಿಕೊಳ್ಳುತ್ತದೆ. ಸ್ವಲ್ಪವೂ ಸಹ ಬಲವನ್ನು ಬಳಸುವುದಿಲ್ಲ. ಬೆಕ್ಕು ತನ್ನಿಚ್ಛೆಯಂತೆ ಎಲ್ಲಿಗೆ ಬೇಕಾದರೂ ತೆಗೆದುಕೊಂಡು ಹೋಗಲಿ, ಎಲ್ಲಿಯದರೂ ಇರಡಲಿ, ಹಾಗೆಯೇ ಭಗವಂತನ ಭಕ್ತನೂ ಭಗವಂತನ ಕಡೆಗೆ ನೋಡುತ್ತಾನೆ. ಭಗವಂತನ ವಿಧಾನದಲ್ಲಿ ಸಂತೋಷವಾಗಿರುತ್ತಾನೆ. ಅವನಿಗೆ ಸುಖ-ದುಃಖ, ಸಂಪತ್ತು-ವಿಪತ್ತು, ಸಂಯೋಗ-ವಿಯೋಗ, ಆದರ-ಅನಾದರ, ಪ್ರಶಂಸೆ-ನಿಂದೆಗಳಿಂದ ಯಾವ ಸಂಬಂಧವೇ ಇಲ್ಲ. ನಮ್ಮ ಕಡೆಯಿಂದ ಯಾವ ಚಿಂತೆಯೂ ಇಲ್ಲ, ವಿಚಾರ ಬಂದರೆ ಭಗವಂತನನ್ನು ಕರೆಯಿರಿ, ಹೇ ಪ್ರಭು! ನಾನು ಏನು ಮಾಡಲಿ? ಈ ರೀತಿ ಚಿಂತೆಯನ್ನು ಬಿಟ್ಟು ಅವನಿಗೆ ಶರಣಾಗಿರಿ.</p>
<p class="Text"><span class="char-style-override-3">ಪ್ರಶ್ನೆ : </span>ಶರಣಾಗತನ ಜೀವನ ಹೇಗಿರುತ್ತದೆ?</p>
<p class="Text"><span class="char-style-override-3">ಉತ್ತರ : </span>ಗೀತೆಯ ಪ್ರಕಾರ ಕರ್ತವ್ಯ-ಕರ್ಮದ ತ್ಯಾಗ ಮಾಡಬಾರದು, ಆದರೆ ಸಂಪೂರ್ಣ ಧರ್ಮಗಳನ್ನು ಅರ್ಥಾತ್ ಕರ್ಮಗಳನ್ನು ಭಗವಂತನಿಗೆ ಅರ್ಪಣೆ ಮಾಡುವುದೇ ಸರ್ವಶ್ರೇಷ್ಠ ಧರ್ಮವಾಗಿದೆ. ಸಂಪೂರ್ಣ ಕರ್ಮವನ್ನು ಭಗವಂತನಿಗೆ ಸಮರ್ಪಣೆ ಮಾಡಿ, ಭಗವಂತನಿಗೇ ಶರಣಾದರೆ ಮತ್ತೆ ತನಗೋಸ್ಕರ ಧರ್ಮದ ನಿರ್ಣಯದ ಅವಶ್ಯಕತೆಯೇ ಇರುವುದಿಲ್ಲ.</p>
<p class="Text">ನಾನು ಭಗವಂತನವನು ಮತ್ತು ಭಗವಂತನು ನನ್ನವನು - ಈ ತನ್ನತನಕ್ಕೆ ಸವಾನವಾದ ಯೋಗ್ಯತೆ, ಪಾತ್ರ, ಅಧಿಕಾರ ಮುಂತಾದವುಗಳು ಯಾವುದೂ ಇಲ್ಲ. ಇದು ಸಂಪೂರ್ಣ ಸಾಧನೆಗಳ ಸಾರವಾಗಿದೆ. ಆದುದರಿಂದ ಶರಣಾಗತನು ತನ್ನ ವೃತ್ತಿ ಮುಂತಾದವುಗಳ ಕಡೆಗೆ ನೋಡದೆ ಭಗವಂತನು ತನ್ನವನೆಂದೇ ನೋಡುತ್ತಿರಬೇಕು.</p>
<p class="Text">ಭಗವಂತನು ಹೇಳುತ್ತಾನೆ - ನನಗೆ ಶರಣಾದ ನಂತರವೂ ನೀನು ಚಿಂತೆ ಮಾಡುವುದು, ಇದು ನನ್ನ ವಿರುದ್ಧದ ಅಪರಾಧವಾಗುತ್ತದೆ, ಶರಣಾಗತಿಯಲ್ಲಿ ಕಲಂಕವಾಗುತ್ತದೆ ಮತ್ತು ಇದರಲ್ಲಿ ನಿನ್ನ ಅಭಿಮಾನವಿದೆ. ನನಗೆ ಶರಣಾಗಿ ನನ್ನ ಮೇಲೆ ವಿಶ್ವಾಸ ಅಥವಾ ಭರವಸೆ ಇಡದಿರುವುದು ನನ್ನ ವಿರುದ್ಧ ಅಪರಾಧವಾಗಿದೆ. ಮತ್ತು ತನ್ನ ದೋಷಗಳ ಬಗ್ಗೆ ಚಿಂತಿಸುವುದು ಅದನ್ನು ಅಳಿಸಲು ತನ್ನ ಬಲದ ಭರವಸೆ - ಇದು ನಿನ್ನ ಅಭಿಮಾನವಾಗಿದೆ. ಇವುಗಳನ್ನು ನೀನು ಬಿಟ್ಟು ಬಿಡು. ನಿನ್ನ ಆಚರಣೆ, ವೃತ್ತಿಗಳು, ಭಾವ ಶುದ್ಧವಾಗಿಲ್ಲ, ದುರ್ಭಾವಗಳು ಹುಟ್ಟುತ್ತವೆ ಮತ್ತು ಸಮಯದಲ್ಲಿ ದುಷ್ಕರ್ಮವೂ ಸಹ ಆಗಿಹೋಗುತ್ತವೆ. ಆದರೂ ನೀನು ಇವುಗಳ ಚಿಂತೆ ಮಾಡಬೇಡ. ಈ ದೋಷಗಳ ಚಿಂತೆ ನಾನು ಮಾಡುತ್ತೇನೆ.</p>
<p class="Text">ಭಗವಂತನು ಪ್ರಪಂಚದ ಸಂಪೂರ್ಣ ಪ್ರಾಣಿಗಳ ಕಲ್ಯಾಣಕ್ಕೋಸ್ಕರವೇ ಕೆಲವು ವಿಧಾನಗಳನ್ನು ಮಾಡುತ್ತಾನೆ. ಸರಿ, ಶರಣಾಗತನಿಗೆ ಈ ರೀತಿಯ ದೃಷ್ಟಿ ಉಂಟಾದರೆ ಮತ್ತೆ ಅವನಿಗೋಸ್ಕರ ಮಾಡುವುದು ಬಾಕಿ ಏನೂ ಉಳಿದಿಲ್ಲ.</p>
<p class="Text">ಮನುಷ್ಯನು ನಿಜವಾದ ಹೃದಯದಿಂದ ಪ್ರಭುವಿನ ಶರಣಾಗತಿಯನ್ನು ಸ್ವೀಕರಿಸಿದರೆ ಅವನ ಈ ಶರಣ ಭಾವವು ತಾನಾಗಿಯೇ ದೃಢವಾಗುತ್ತಾ ಹೋಗುತ್ತದೆ.</p>
<p class="Text">ಭಗವಂತನು ಭಕ್ತನ ಆತ್ಮೀಯತೆಯನ್ನೇ ನೋಡುತ್ತಾನೆ, ಅವನ ಗುಣ ಅವಗುಣಗಳನ್ನೆಲ್ಲ ನೋಡುವುದಿಲ್ಲ ಅರ್ಥಾತ್ ಭಗವಂತನಿಗೆ ಭಕ್ತನ ದೋಷ ಕಾಣಿಸುವುದೇ ಇಲ್ಲ.</p>
<p class="Text">ಶರಣಾಗತ ಭಕ್ತನು ನಾನು ಭಗವಂತನವನಾಗಿದ್ದೇನೆ ಮತ್ತು ಭಗವಂತನು ನನ್ನವನಾಗಿದ್ದಾನೆ ಈ ಭಾವವನ್ನು ದೃಢತೆಯಿಂದ ಹಿಡಿದುಕೊಂಡರೆ ಅವನ ಚಿಂತೆ, ಭಯ, ಶೋಕ, ಶಂಕೆ ಮುಂತಾದ ದೋಷಗಳ ಬೇರು ಕಡಿದು ಹೋಗುತ್ತದೆ. ಅರ್ಥಾತ್ ದೋಷಗಳ ಆಧಾರ ಕಡಿದು ಹೋಗುತ್ತದೆ. ಏಕೆಂದರೆ ಭಗವಂತನಿಗೆ ವಿಮುಖರಾಗಿದ್ದರಿಂದಲೇ ಎಲ್ಲಾ ದೋಷಗಳು ಸ್ಥಿರವಾಗಿರುತ್ತವೆ.</p>
<p class="Text">ಭಗವಂತನಿಗೆ ನಾನು ಶರಣಾಗಿದ್ದೇನೆ, ಆದರೆ ಅಂತಹ ಲಕ್ಷಣ ನನ್ನಲ್ಲಿ ಇಲ್ಲವಾದರೆ ನಾನು ಭಗವಂತನಿಗೆ ಎಲ್ಲಿ ಶರಣಾಗಿದ್ದೇನೆ? ಎಂಬಂತಹ ಪರೀಕ್ಷೆ ಮಾಡಬೇಡಿ.</p>
<p class="Text">ಈ ರೀತಿಯ ಸಂದೇಹ, ಪರೀಕ್ಷೆ ಮತ್ತು ವಿಪರೀತ ಭಾವನೆ ಈ ಮೂರು ಇರದಂತೆ ಭಗವಂತನ ಸಂಬಂಧವನ್ನು ದೃಢವಾಗಿ ಹಿಡಿದುಕೊಳ್ಳಿ, ಶರಣಾಗತನಾದ ಭಕ್ತನಲ್ಲಿ ಈ ಮೂರು ವಿಚಾರಗಳೂ ಆರಂಭದಲ್ಲಿಯೇ ನಾಶವಾಗುತ್ತದೆ.</p>
<p class="Text">ಭಗವಂತನಿಗೆ ಶರಣಾದಾಗ ಮನುಷ್ಯನು ಪ್ರಾಣಿಗಳಿಂದ, ಸಂಪೂರ್ಣ ವಿಘ್ನ ಬಾಧೆಗಳಿಂದ ನಿರ್ಭಯನಾಗುತ್ತಾನೆ. ಅವನಿಗೆ ಯಾರೂ ಸಹ ಕೆಡಕು ಮಾಡಲಾರರು.</p>
<p class="Text">ಜೀವಿಯ ಉದ್ಧಾರವು ಕೇವಲ ಭಗವಂತನ ಕೃಪೆಯಿಂದಲೇ ಆಗುತ್ತದೆ. ಸಾಧನೆ ಮಾಡುವಲ್ಲಿ ಸಾಧಕನು ಕೇವಲ ನಿಮಿತ್ತಮಾತ್ರನಾಗುತ್ತಾನೆ. ಆದರೆ ಸಾಧನೆಯ ಸಿದ್ಧಿಯಲ್ಲಿ ಭಗವತ್ಕೃಪೆಯೇ ಮುಖ್ಯವಾಗುತ್ತದೆ. ಈ ದೃಷ್ಟಿಯಿಂದ ಭಗವಂತನೊಂದಿಗೆ ಯಾವುದೇ ರೀತಿಯ ಸಂಬಂಧ ಜೋಡಿಸಲ್ಪಟ್ಟರೆ, ಅದು ಜೀವಿಯ ಶ್ರೇಯಸ್ಸನ್ನು ಮಾಡುವುದಾಗಿದೆ. ಭಗವಂತನೊಂದಿಗೆ ಯಾವುದೇ ಪ್ರಕಾರದ ಸಂಬಂಧ ಜೋಡಿಸದೆ ಉದಾಸೀನನಾಗಿಯೇ ಇದ್ದರೆ ಅವರು ಭಗವಂತನ ಪ್ರಾಪ್ತಿಯಿಂದ ವಂಚಿತರಾಗಿಯೇ ಉಳಿಯುತ್ತಾರೆ.</p>
<p class="Text">ಭಗವಂತನಲ್ಲಿ ಅನಂತ ಐಶ್ವರ್ಯವಿದೆ, ಮಾಧುರ್ಯವಿದೆ, ಸೌಂದರ್ಯವಿದೆ. ಭಗವಂತನ ಅನೇಕ ಅಲೌಕಿಕ ವಿಭೂತಿಗಳಿವೆ. ಇವೆಲ್ಲವುಗಳ ಕಡೆಗೆ ಶರಣಾಗತನಾದ ಭಕ್ತನು ನೋಡುವುದೇ ಇಲ್ಲ. ಅವನಾದರೋ ಭಗವಂತನಿಗೆ ಶರಣಾಗುತ್ತಾನೆ ಮತ್ತು ನಾನು ಕೇವಲ ಭಗವಂತನಿಗೆ ಶರಣಾಗಿದ್ದೇನೆ, ಭಗವಂತನು ಕೇವಲ ನನ್ನವನಾಗಿದ್ದಾನೆ ಎಂಬ ಒಂದೇ ಭಾವ ಇರುತ್ತದೆ. ಶರಣಾಗತನ ದೃಷ್ಟಿಯಾದರೋ ಕೇವಲ ಭಗವಂತನ ಮೇಲೆಯೇ ಇರಬೇಕು, ಭಗವಂತನ ಗುಣ, ಪ್ರಭಾವ ಇತ್ಯಾದಿಗಳ ಮೇಲಲ್ಲ.</p>
<p class="Text">ಜೀವಿಯು ಬೇರೆ ಆಶ್ರಯ ಬಿಡುತ್ತಾ ಹೋದಂತೆ ಭಗವಂತನ ಆಶ್ರಯ ದೃಢವಾಗುತ್ತಾ ಹೋಗುತ್ತದೆ ಮತ್ತು ಭಗವಂತನ ಆಶ್ರಯ ದಢವಾಗುತ್ತಿದ್ದಂತೆಯೇ ಭಗವತ್ಕೃಪೆಯ ಅನುಭವವಾಗತೊಡಗುತ್ತದೆ. ಪೂರ್ಣವಾಗಿ ಭಗವಂತನ ಆಶ್ರಯ ಪಡೆದುಕೊಂಡರೆ ಭಗವಂತನ ಪೂರ್ಣಕೃಪೆ ಅವನಿಗೆ ಪ್ರಾಪ್ತವಾಗುತ್ತದೆ.</p>
<p class="Text">ಭಗವಂತನು ಗೀತೆಯಲ್ಲಿ (18/57) ಅರ್ಜುನನಿಗೆ ಸಂಪೂರ್ಣ ಕರ್ಮಗಳನ್ನು ನನ್ನಲ್ಲಿ ಅರ್ಪಣೆ ಮಾಡಿ ನೀನು ನನ್ನ ಪರಾಯಣನಾಗು ಮತ್ತು ಸಮತೆಯ ಆಶ್ರಯ ಪಡೆದುಕೊಂಡು ನನ್ನಲ್ಲೇ ಮನಸ್ಸಿಡು ಎಂದು ಹೇಳುತ್ತಾನೆ. ಈ ಶ್ಲೋಕದಲ್ಲಿ ಭಗವಂತನು ನಾಲ್ಕು ಮಾತುಗಳನ್ನು ಹೇಳಿದ್ದಾನೆ. 1. ಸಂಪೂರ್ಣ ಕರ್ಮಗಳನ್ನು ನನಗೆ ಅರ್ಪಣೆಮಾಡು. 2. ಸ್ವತಃ ತನ್ನನ್ನು ನನಗೆ ಅರ್ಪಣೆ ಮಾಡು. 3. ಸಮತೆಯನ್ನು ಆಶ್ರಯಿಸಿ ಪ್ರಪಂಚದ ಸಂಬಂಧ ವಿಚ್ಛೇದ ಮಾಡು. 4. ನೀನು ನನ್ನ ಜೊತೆ ಅಚಲವಾದ ಸಂಬಂಧ ಬೆಳೆಸು. ಶರಣಾಗತನಿಗೆ ಈ ಮಾತುಗಳು ಅವಶ್ಯಕವಾಗಿವೆ.</p>
<p class="Text">ಸಾಧನೆಯ ಕಾಲದಲ್ಲಿ ಜೀವನ ನಿರ್ವಹಣೆಯ ಸಮಸ್ಯೆ, ಶರೀರದಲ್ಲಿ ರೋಗಾದಿ ವಿಘ್ನ - ಬಾಧೆಗಳು ಬರುತ್ತವೆ. ಆದರೆ ಅವುಗಳು ಬಂದರೂ ಭಗವಂತನ ಕೃಪೆಯ ಆಧಾರವಿರುವುದರಿಂದ ಸಾಧಕನು ವಿಚಲಿತನಾಗುವುದಿಲ್ಲ. ಆ ವಿಘ್ನ ಬಾಧೆಗಳಲ್ಲಿಯೂ ಸಹ ಭಗವಂತನ ವಿಶೇಷ ಕಪೆಯೇ ಕಂಡು ಬರುತ್ತದೆ.</p>
<p class="ChapterEnd para-style-override-2">ನಾರಾಯಣ! ನಾರಾಯಣ! ನಾರಾಯಣ!<span class="char-style-override-5"></span></p>


<p class="Page-Break"> </p>
<p class="Chapter-Heading" id="toc_marker-9">7. ಮನದ ಚಂಚಲತೆ, ಹೇಗೆ ದೂರವಾಗುತ್ತದೆ?</p>
<p class="Text">ಮನಸ್ಸನ್ನು ನಮ್ಮ ವಶದಲ್ಲಿಟ್ಟುಕೊಳ್ಳುವುದು ಬಹಳ ಅವಶ್ಯಕವೆಂದು ಮನುಷ್ಯ ಅರಿತುಕೊಂಡಿದ್ದಾನೆ. ಮನಸ್ಸು ತೊಡಗದಿದ್ದರೆ ಏನೂ ಆಗುವುದಿಲ್ಲ. ರಾಮನಾಮ ಹೇಳುವುದರಿಂದ ಏನು ಲಾಭ? ಮನಸ್ಸು ತೊಡಗಲೇ ಇಲ್ಲ. ಮನಸ್ಸು ತೊಡಗಿದರೆ ಸರಿಯಾಗುವುದು. ಆದರೆ ಮನಸ್ಸು ತೊಡಗುವುದೂ, ತೊಡಗದೆ ಇರುವುದು ಮುಖ್ಯ ವಿಷಯವಲ್ಲ. ಮನಸ್ಸಿನಲ್ಲಿ ಪ್ರಪಂಚದ ಕುರಿತು ರಾಗ, ಆಸಕ್ತಿ, ಪ್ರೀತಿ ಇರುವುದೇ ಅನರ್ಥಕ್ಕೆ ಕಾರಣವಾಗಿದೆ. ಮನಸ್ಸು ತೊಡಗಿದರೆ ಸಿದ್ಧಿಗಳ ಪ್ರಾಪ್ತಿಯಾಗುವುದು, ವಿಶೇಷತೆ ಬರುವುದು; ಆದರೆ ಪ್ರಪಂಚದಲ್ಲಿ ಆಸಕ್ತಿ ಇರುವವರೆಗೆ ಶ್ರೇಯಸ್ಸು ಉಂಟಾಗುವುದಿಲ್ಲ. ಅಂತರಂಗದಿಂದ ರಾಗ ಮತ್ತು ಆಸಕ್ತಿ ಹೊರಟು ಹೋದಾಗ, ಜನನ ಮರಣ ಇಲ್ಲವಾಗುವುದು. ದುಃಖವಾಗುವುದೇ ಇಲ್ಲ; ಏಕೆಂದರೆ ಪ್ರೀತಿ ಮತ್ತು ಆಸಕ್ತಿಯೇ ಎಲ್ಲಾ ದುಃಖಗಳಿಗೆ ಕಾರಣವಾಗಿದೆ.</p>
<p class="Text">ಪದಾರ್ಥಗಳಲ್ಲಿ, ಭೋಗಗಳಲ್ಲಿ, ವಸ್ತುಗಳಲ್ಲಿ, ವ್ಯಕ್ತಿಗಳಲ್ಲಿ, ಟನೆಗಳಲ್ಲಿ ಇರುವ ರಾಗ, ಮನದ ಸೆಳೆತ, ಪ್ರೇಮವೇ, ದೋಷವಾಗಿದೆ. ಮನದ ಚಂಚಲತೆ ಇಷ್ಟು ದೋಷವಲ್ಲ. ಅದೂ ಸಹ ದೋಷಿಯೇ ಆಗಿದೆ, ಆದರೆ ಜನರು ಕೇವಲ ಚಂಚಲತೆಯನ್ನೇ ದೋಷವೆಂದು ತಿಳಿದುಕೊಂಡಿದ್ದಾರೆ. ವಾಸ್ತವವಾಗಿ ರಾಗ, ಆಸಕ್ತಿ ಮತ್ತು ಪ್ರೀತಿಯೇ ದೋಷವಾಗಿದೆ. ಪ್ರೀತಿಯೇ ವಾಸ್ತವದಲ್ಲಿ ಜನನ - ಮರಣ ಕೊಡುವಂತಹುದು ಎಂದು ಇದನ್ನು ತಿಳಿಯುವ ಅವಶ್ಯಕತೆ ಸಾಧಕನಿಗೆ ಬಹಳ ಇದೆ.</p>
<p class="Text">ಉಚ್ಛ ನೀಚ ಯೋನಿಗಳಲ್ಲಿ ಹುಟ್ಟುವುದರ ಕಾರಣ ಗುಣಗಳ ಸಂಗವಾಗಿದೆ ಆಸಕ್ತಿ ಮತ್ತು ಪ್ರಿಯತೆಯ ಕಡೆಗೆ ಗಮನವೇ ಇಲ್ಲ, ಆದರೆ ಚಂಚಲತೆಯ ಕಡೆಗೆ ಗಮನಹೋಗುತ್ತದೆ. ವಾಸ್ತವದಲ್ಲಿ ಪ್ರೀತಿ ಕಟ್ಟು ಹಾಕುವಂಥಹ ವಸ್ತುವಾಗಿದೆ ಎಂಬ ಮಾತಿನ ಕಡೆಗೆ ವಿಶೇಷ ಲಕ್ಷ್ಯ ಇಡಬೇಕಾಗಿದೆ. ಚಂಚಲತೆಯಾದರೆ ನಿದ್ರೆ ಬಂದ ಮೇಲೆ ನಾಶವಾಗುತ್ತದೆ, ಆದರೆ ರಾಗ ಅವನಲ್ಲಿರುತ್ತದೆ ರಾಗ(ಪ್ರೀತಿ)ದೊಂದಿಗೆ ಅವನು ನಿದ್ರಿಸುತ್ತಾನೆ.</p>
<p class="Text">ಮನುಷ್ಯನು ರಾಗವನ್ನು ಬಿಡುವುದಿಲ್ಲ! ಈ ಮಾತು ನನಗೆ ಬಹಳ ದೊಡ್ಡ ಆಶ್ಚರ್ಯವಾಗುತ್ತದೆ. ನಿಮಗೆ ಹಣವು ಬಹಳ ಒಳ್ಳೆಯದೆನಿಸುತ್ತದೆ. ನೀವು ಮಾನ ಮರ್ಯಾದೆ ಪಡೆದುಕೊಳ್ಳಲು ಹತ್ತು - ಇಪ್ಪತ್ತು ಲಕ್ಷ ರೂಪಾಯಿಗಳನ್ನು ಖರ್ಚು ಮಾಡುತ್ತೀರಿ; ಆದರೆ ಹಣದಲ್ಲಿರುವ ರಾಗವನ್ನು ನೀವು ಖರ್ಚುಮಾಡಲಾರಿರಿ. ಹಣ ಏನು ಕೆಡಿಸಿದೆ? ರೂಪಾಯಿಗಳಲ್ಲಿ ಇರುವ ರಾಗ, ಪ್ರೀತಿಯನ್ನು ತೆಗೆದು ಹಾಕುವ ಅವಶ್ಯಕತೆಯಿದೆ. ಈ ಕಡೆಗೆ ಜನರ ಗಮನವೇ ಇಲ್ಲ. ಲಕ್ಷ್ಯವೂ ಇಲ್ಲ. ಆದ್ದರಿಂದ ನೀವು ಇದರ ಕಡೆಗೆ ಗಮನ ಕೊಡಿ. ರಾಗದ ಮಹತ್ವವು ಅಂತರಂಗದಲ್ಲಿ ತುಂಬಿಕೊಂಡಿದೆ. ವರ್ಷಗಳಿಂದ ಸತ್ಸಂಗ ಮಾಡುತ್ತಾರೆ, ವಿಚಾರವನ್ನು ಮಾಡುತ್ತಾರೆ, ಆದರೆ ಆ ಪುರುಷರಿಗೂ ಸಹ ಇಷ್ಟು ಅನರ್ಥಕ್ಕೆ ಕಾರಣವೇನು? ಎಂಬುದರ ಕಡೆಗೆ ಗಮನ ಹೋಗುವುದಿಲ್ಲ. ವ್ಯವಹಾರದಲ್ಲಿ, ಪರಮಾರ್ಥದಲ್ಲಿ, ಊಟ-ತಿಂಡಿಯಲ್ಲಿ, ಕೊಡುಕೊಳ್ಳುವಿಕೆಯಲ್ಲಿ ಎಲ್ಲಾ ಕಡೆ ಪ್ರೀತಿಯು ಬಹಳ ದೊಡ್ಡ ಅಡ್ಡಿಯಾಗಿದೆ. ಇದು ಹೊರಟುಹೋದರೆ ನಿಮ್ಮ ವ್ಯವಹಾರವೂ ಬಹಳ ಸುಗಮ ಮತ್ತು ಸರಳವಾಗುವುದು. ಪರಮಾರ್ಥ ಮತ್ತು ವ್ಯವಹಾರದಲ್ಲಿ ಉನ್ನತಿಯಾವುದು.</p>
<p class="Text">ಆಸಕ್ತಿ ಮತ್ತು ರಾಗ ಕೆಟ್ಟದೆಂಬುದು ವಿಶೇಷವಾದ ಮಾತಾಗಿದೆ. ಇದನ್ನು ಸತ್ಸಂಗದಲ್ಲಿ ಕೇಳಿದ್ದೀರಿ, ನೆನಪು ಮಾಡಿಕೊಂಡಿದ್ದೀರಿ, ಆದರೆ ರಾಗವನ್ನು ತ್ಯಾಗಮಾಡದ ವಿನಃ ಉನ್ನತಿಯಾಗಲಾರದು. ಮನದ ಚಂಚಲತೆ ಹೇಗೆ ದೂರವಾಗುತ್ತದೆ? ಎಂದು ಪ್ರಶ್ನಿಸಿದಿರಿ, ಆದರೆ ರಾಗ ಮತ್ತು ಪ್ರೀತಿಯ ನಾಶ ಹೇಗೆ ಆಗುತ್ತದೆ? ಎಂಬುದು ಮೂಲ ಪ್ರಶ್ನೆ ಆಗಿದೆ. ಭಗವಂತನು ಗೀತೆಯಲ್ಲಿ ಈ ರಾಗದ ಐದು ಸ್ಥಳಗಳನ್ನು ಹೇಳಿದ್ದಾನೆ.</p>
<p class="Shlok">‘‘ಇಂದ್ರಿಯಸ್ಯೇಂದ್ರಿಯಸ್ಯಾರ್ಥೇ ರಾಗದ್ವೇಷೌ ವ್ಯವಸ್ಥಿತೌ’’</p>
<p class="TXT-Right">(3-34)</p>
<p class="Text">ಸ್ವತಃ ತನ್ನಲ್ಲಿ, ಬುದ್ಧಿಯಲ್ಲಿ, ಮನದಲ್ಲಿ, ಇಂದ್ರಿಯಗಳಲ್ಲಿ ಮತ್ತು ಪದಾರ್ಥಗಳಲ್ಲಿ ಹೀಗೆ ನಾಲ್ಕು ಜಾಗಗಳಲ್ಲಿ ರಾಗವು ಕುಳಿತುಕೊಂಡಿದೆ. ಐದು ಜಾಗಗಳಲ್ಲಿಯೂ ಆಳವಾಗಿ ನೋಡಿದರೆ ‘‘ಸ್ವಯಂ’’ ನಲ್ಲಿರುವ ರಾಗವೇ ಉಳಿದ ನಾಲ್ಕರಲ್ಲಿ ಸ್ಥಿತವಾಗಿದೆ. ಒಂದುವೇಳೆ ‘‘ಸ್ವಯಂ’’ ನಲ್ಲಿರುವ ರಾಗವು ಅಳಿದುಹೋದರೆ ನೀವು ಉದ್ಧಾರವಾಗುವಿರಿ. ಚಿತ್ತವು ಬೇಕಾದರೆ ಚಂಚಲವಾಗಿರಲಿ ಆದರೆ ರಾಗದ ಸ್ಥಾನದಲ್ಲಿ ಭಗವಂತನ ಮೇಲೆ ಪ್ರೇಮವಾದರೆ ರಾಗದ ಖಾತೆಯೇ ಮುಚ್ಚಿಹೋಗುವುದು. ಭಗವಂತನಲ್ಲಿ ಆಕರ್ಷಣೆಯಾಗುತ್ತಿದ್ದಂತೆಯೇ ರಾಗ ಮುಗಿದುಹೋಗುವುದು.</p>
<p class="Text">ಭಗವಂತನಲ್ಲಿ ಪ್ರೇಮವಾಗುವುದರ ಮಹಿಮೆ ಬಹಳ ದೊಡ್ಡದಾಗಿದೆ, ಇದರ ಮಹಿಮೆ ಜ್ಞಾನ ಮತ್ತು ಮೋಕ್ಷಕ್ಕಿಂತಲೂ ಅಧಿಕವಾದದ್ದೆಂದರೂ ಅತ್ಯುಕ್ತಿ ಆಗಲಾರದು. ಈ ಪ್ರೇಮಕ್ಕೆ ದೊಡ್ಡ ಅಲೌಕಿಕವಾದ ಮಹಿಮೆಯಿದೆ. ಇದಕ್ಕಿಂತ ಮಿಗಿಲಾದ ಯಾವ ತತ್ವವೇ ಇಲ್ಲ. ಜ್ಞಾನಕ್ಕಿಂತಲೂ ಸಹ ಪ್ರೇಮ ದೊಡ್ಡದು. ಈ ಪ್ರೇಮಕ್ಕೆ ಸಮಾನವಾದ್ದದ್ದು ಬೇರೆ ಯಾವುದೂ ಇಲ್ಲ. ಭಗವಂತನಲ್ಲಿ ಪ್ರೇಮ ಉಂಟಾದರೆ ಎಲ್ಲವೂ ಸರಿಯಾಗುತ್ತದೆ.</p>
<p class="Text">ಆ ಪ್ರೇಮ ಹೇಗೆ ಉಂಟಾಗುವುದು? ಪ್ರಪಂಚದ ಮೇಲಿನ ಪ್ರೀತಿಯನ್ನು ಕಡಿಮೆ ಮಾಡುವುದರಿಂದ ಭಗವಂತನಲ್ಲಿ ಪ್ರೇಮವಾಗುವುದು. ರಾಗ ಹೇಗೆ ಹೋಗುತ್ತದೆ? ಭಗವಂತನಲ್ಲಿ ಪ್ರೇಮವಾಗುವುದರಿಂದ ಎರಡೇ ಮಾತುಗಳಾಗುತ್ತವೆ. ರಾಗವನ್ನು ಇಲ್ಲವಾಗಿಸುತ್ತಾ ಹೋಗಿ ಮತ್ತು ಭಗವಂತನಲ್ಲಿ ಪ್ರೇಮವನ್ನು ಹೆಚ್ಚಿಸುತ್ತಾ ಹೋಗಿ. ಮೊದಲು ಏನು ಮಾಡೋಣ? ಭಗವಂತನಲ್ಲಿ ಪ್ರೇಮವನ್ನು ಹೆಚ್ಚಿಸಿರಿ. ರಾಮಾಯಣವನ್ನು ಓದುವಾಗ ಮನಸ್ಸಿಟ್ಟು ಮತ್ತು ಅರ್ಥವನ್ನು ತಿಳಿದು ಓದಿದ್ದೇ ಆದರೆ ಮನವು ಬಹಳ ಶುದ್ಧವಾಗುತ್ತದೆ. ರಾಗ ಅಳಿಯುತ್ತದೆ. ಭಗವಂತನ ಕಥೆಯನ್ನು ಪ್ರೀತಿಯಿಂದ ಕೇಳುವುದರಿಂದ ಅಂತರಂಗದ ರಾಗವು ತಾನಾಗಿಯೇ ಅಳಿಯುತ್ತದೆ ಮತ್ತು ಬಹಳ ಪ್ರೇಮ (ಭಗವದ್ಭಕ್ತಿ) ಜಾಗ್ರತವಾಗುತ್ತದೆ. ಅದರಲ್ಲಿ ಒಂದು ದೊಡ್ಡ ವಿಲಕ್ಷಣವಾದ ರಸ ತುಂಬಿದೆ. ಪಾರಾಯಣದ ಸಾಧಾರಣ ಅಭ್ಯಾಸವಾಗುವುದರಿಂದ ಮನುಷ್ಯನು ಬೇಸರಿಸಬಹುದು. ಆದರೆ ರಸಾಸ್ವಾದವಾಗತೊಡಗಿದಂತೆ ಮನುಷ್ಯ ಬೇಸರಿಸುವುದಿಲ್ಲ. ಇದರಲ್ಲಿ ಒಂದು ವಿಲಕ್ಷಣವಾದ ರಸ ತುಂಬಿದೆ ಅದು ಪ್ರೇಮವಾಗಿದೆ. ನೀವು ಪಾರಾಯಣ ಮಾಡಿ ನೋಡಿ, ಅದರಲ್ಲಿ ಮನ ತೊಡಗಿಸಿರಿ, ಭಕ್ತರ ಚರಿತ್ರೆ ಓದಿರಿ, ಅದರಿಂದ ಬಹಳ ಲಾಭವಾಗುವುದು; ಏಕೆಂದರೆ ಅದು ಹೃದಯದಲ್ಲಿ ಪ್ರವೇಶಿಸುತ್ತದೆ. ಪ್ರೇಮ ಪ್ರವೇಶಿಸ ತೊಡಗಿದರೆ ರಾಗ ಅಳಿಯುವುದು, ಕಾಮನೆ ಅಳಿಯುವುದು. ಅವುಗಳ ನಾಶದಿಂದ ಸಂತುಷ್ಟರಾಗಬಹುದು. ಇದು ವಿಚಾರದಿಂದಲೂ ನಾಶವಾಗುತ್ತದೆ. ಆದರೆ ವಿಚಾರಕ್ಕಿಂತಲೂ ವಿಶೇಷ ಉಪಯೋಗೀ ಪ್ರೇಮವಾಗಿದೆ. ಪ್ರೇಮ ಹೇಗೆ ಉಂಟಾಗುವುದು?</p>
<p class="Text">ಮನದ ಶುದ್ಧಿಯ ಅವಶ್ಯಕತೆ ಬಹಳ ಹೆಚ್ಚಾಗಿದೆ. ಮನಸ್ಸಿನ ಚಂಚಲತೆಯಗಿಂತ ಅಶುದ್ಧಿ ಅಳಿಸುವ ಅವಶ್ಯಕತೆ ಬಹಳ ಹೆಚ್ಚಾಗಿದೆ. ಮನಸ್ಸು ಶುದ್ಧವಾದರೆ ಚಂಚಲತೆಯನ್ನು ಬಹಳ ಸುಲಭವಾಗಿ ಅಳಿಸಬಹುದು. ನಿರ್ಮಲವಾದ ಬಳಿಕ ಮನವನ್ನು ಎಲ್ಲಿ ಬೇಕಾದರೂ ತೊಡಗಿಸಿರಿ.</p>
<p class="Text">ಕಪಟ, ಛಲ, ದೋಷ ಭಗವಂತನು ಸಹಿಸುವುದಿಲ್ಲ. ಆದರೆ ನೀವು ಇವುಗಳಿಗೆ ಹೆದರುವುದೇ ಇಲ್ಲ. ಸುಳ್ಳು ಹೇಳುವುದು, ಕಪಟ ಮಾಡುವುದು, ಮೋಸ ಮಾಡುವುದು ಇವುಗಳಿಂದ ದೂರ ಸರಿಯುವುದೇ ಇಲ್ಲ. ಇವುಗಳನ್ನಂತೂ ತಿಳಿದು ತಿಳಿದೂ ಮಾಡುತ್ತೀರಿ. ಹಾಗಾದರೆ ಮನಸ್ಸು ಹೇಗೆ ತೊಡಗುತ್ತದೆ? ರೋಗವನ್ನು ನೀವೇ ಹೆಚ್ಚಿಸಿಕೊಂಡಿದ್ದೀರಿ. ವಿಚಾರಮಾಡಿ ನೋಡಿ, ಇದರಲ್ಲಿ ಇರುವ ಆಸಕ್ತಿ, ಪ್ರಿಯತೆಯು ಬಹಳ ಅಪಾಯಕಾರಿಯಾಗಿದೆ. ಆಸಕ್ತಿ ಬಹಳ ಆಳವಾಗಿ ಕುಳಿತು ಕೊಂಡಿದೆ. ಅಂತರಂಗದಲ್ಲಿ ಪದಾರ್ಥಗಳ ಮಹತ್ವ ಬಹಳವಾಗಿ ನೆಲೆಸಿದೆ. ಇದು ಬಹಳ ದೊಡ್ಡ ಅಡಚಣೆ ಆಗಿದೆ. ಇದನ್ನು ದೂರ ಮಾಡುವ ಸಲುವಾಗಿ ಸತ್ಸಂಗ ಮತ್ತು ಸತ್ ಶಾಸ್ತ್ರಗಳ ಅಧ್ಯಯನ ಮಾಡಬೇಕು. ಅದರಿಂದ ಆಶ್ಚರ್ಯಜನಕವಾದ ಲಾಭವಾಗುವುದು.</p>
<p class="Text">ಮನಸ್ಸು ಸ್ಥಿರವಾಗುವುದು ಹೇಗೆ? ಮನಸ್ಸನ್ನು ಸ್ಥಿರವಾಗಿರಿಸಲು ಬಹಳ ಸರಳ ಉಪಾಯವನ್ನು ಹೇಳುತ್ತೇನೆ. ನೀವು ಮನಸ್ಸಿನಲ್ಲೇ ಭಗವಂತನ ನಾಮವನ್ನು ಜಪಿಸಿರಿ ಮತ್ತು ಮನಸ್ಸಿನಲ್ಲೇ ಎಣಿಕೆ ಇಟ್ಟುಕೊಳ್ಳಿ. ರಾಮ, ಮೂರು ರಾಮ, ನಾಲ್ಕು ರಾಮ, ಐದು ರಾಮ, ಇಲ್ಲದಿದ್ದರೆ ಒಂದು ಎರಡು ಮೂರು ಹೇಳಿ. ಬೆರಳಿನಲ್ಲೂ ಮಾಲೆಯಲ್ಲೂ ಎಣಿಕೆ ಇಟ್ಟುಕೊಳ್ಳಬೇಡಿ. ಮನದಲ್ಲೇ ನಾಮ ಹೇಳಿ ಮತ್ತು ಮನದಲ್ಲೇ ಗಣನೆ ಇಟ್ಟುಕೊಳ್ಳಿ. ಮಾಡಿ ನೋಡಿ, ಮನವು ತೊಡಗದಿದ್ದರೆ ಇದು ಆಗುವುದಿಲ್ಲ ಮತ್ತು ಆದರೆ ಮನವು ತೊಡಗಿ ಹೋಗುವುದು.</p>
<p class="Text">ಇದು ಸರಳ ಯುಕ್ತಿಯಾಗಿದೆ ಮನಸ್ಸಿನಲ್ಲಿಯೇ ನಾಮ ಹೇಳಿ, ಮನಸ್ಸಿನಲ್ಲಿಯೇ ಎಣಿಕೆ ಮಾಡಿ ಮತ್ತು ಮೂರನೇ ಬಾರಿಗೆ ಅದನ್ನು ಬರೆದಿರುವುದನ್ನು ನೋಡಿ. ‘‘ರಾಮ’’ ಹೇಗೆ ಬಂಗಾರದಂತೆ ಹೊಳೆಯುತ್ತಿರುವ ನಾಮ ಬರೆದಿರುವುದು ಕಾಣಿಸುವುದು. ಹೀಗೆ ಮಾಡುವುದರಿಂದ ಮನಸ್ಸು ಎಲ್ಲಿಗೂ ಹೋಗಲಾರದು ಮತ್ತು ಹೋದರೆ ಈ ಕ್ರಿಯೇಯು ಅಗುವುದಿಲ್ಲ. ಇಷ್ಟು ನಿಶ್ಚಿತವಾದ ಮಾತಾಗಿದೆ. ಯಾರೇ ಸಹೋದರರು ಮಾಡಿ ನೋಡಿ. ಸುಲಭವಾಗಿ ಮನಸ್ಸು ತೊಡಗುವುದು. ಕಠಿಣವೆನಿಸಿದರೆ ಈ ಕ್ರಮ ಬಿಟ್ಟು ಹೋಗುವುದು. ನಾಮವನ್ನು ಹೇಳಲಾರಿರಿ, ಎಣಿಕೆ ಮಾಡಲಾರಿರಿ, ನೋಡಲಾರಿರಿ. ಆದುದರಿಂದ ಮನದ ಕಣ್ಣಿನಿಂದ ನೋಡಿರಿ, ಮನದ ಕಿವಿಯಿಂದ ಕೇಳಿರಿ, ಮನದ ನಾಲಿಗೆಯಿಂದ ಹೇಳಿರಿ. ಇದರಿಂದ ಮನವು ಸ್ಥಿರವಾಗುವುದು.</p>
<p class="Text">ಎರಡನೇ ಉಪಾಯವೆಂದರೆ ನಾಲಿಗೆಯಿಂದ ಒಂದು ನಾಮ ಹೇಳಿ ಮತ್ತು ಮನದಿಂದ ಬೇರೆಯದು ಹೇಳಿರಿ.</p>
<p class="Shlok">ಹರೇ ರಾಮ ಹರೇ ರಾಮ ರಾಮ ರಾಮ ಹರೇ ಹರೇ ।</p>
<p class="Shlok">ಹರೇ ಕಷ್ಣ ಹರೇ ಕೃಷ್ಣ ಕೃಷ್ಣ ಕೃಷ್ಣ ಹರೇ ಹರೇ ॥</p>
<p class="Text">ಹೀಗೆ ಮಾಡುತ್ತಿರಿ. ಅಂತರಂಗದಲ್ಲಿ ರಾಮ ರಾಮ ರಾಮ ಹೇಳುತ್ತಾ ಮನವನ್ನು ತೊಡಗಿಸುತ್ತಾ ಇರಿ. ನೋಡಿ ಮನಸ್ಸು ತೊಡಗುವುದೋ ಇಲ್ಲವೋ. ಹೀಗೆ ಸಂಭವಿಸುವುದರಿಂದ ಹೇಳುತ್ತಿದ್ದೇನೆ. ಮನಸ್ಸು ನಿಮ್ಮ ವಶದಲ್ಲಿಲ್ಲದಿರುವುದೇ ಕಠಿಣವಾಗಿದೆ. ಮನವನ್ನು ತೊಡಗಿಸಿರಿ. ಇದರಿಂದ ಮನ ತೊಡಗುವುದು.</p>
<p class="Text">ಮೂರನೇ ಉಪಾಯವನ್ನು ಹೇಳುತ್ತೇನೆ. ಮನಸ್ಸು ತೊಡಗಿಸುವುದಾದರೆ ಮನದಲ್ಲಿ ಕೀರ್ತನೆ ಮಾಡಿರಿ. ಮನದಲ್ಲಿಯೇ  ರಾಗವಾಗಿ ಹಾಡಿರಿ, ಮನವು ತೊಡಗುವುದು. ನಾಲಿಗೆಯಿಂದ ಹೇಳಬೇಡಿ. ಕಂಠದಿಂದ ಕೀರ್ತನೆ ಮಾಡಬೇಡಿರಿ. ಮನದಲ್ಲಿಯೇ ಕೀರ್ತನೆ ಮಾಡಿ ಮತ್ತು ಮನದ ರಾಗದಿಂದಲೇ ಭಗವಂತನ ನಾಮ ಜಪಿಸಿರಿ.</p>
<p class="Text">ಮೊದಲು ರಾಗವನ್ನು ನಾಶಗೊಳಿಸುವದು ಬಹಳ ಅವಶ್ಯಕವಾಗಿದೆ ಮತ್ತು ಸೇವೆ ಮಾಡುವುದರಿಂದ ರಾಗವು ಅಳಿಯುತ್ತದೆ. ಉತ್ಪನ್ನವಾಗುವ ಮತ್ತು ನಾಶವಾಗುವ ವಸ್ತುಗಳ ಮೂಲಕ ಯಾವುದೇ ರೀತಿಯ ಸೇವೆಯಾಗಲಿ, ಎಂಬ ಭಾವನೆಯನ್ನು ಇರಿಸಿಕೊಳ್ಳಬೇಕು. ಪಾರಮಾರ್ಥಿಕ ಮಾರ್ಗದಲ್ಲಿ, ಅವಿನಾಶಿಯಲ್ಲಿ, ಭಗವಂತನ ಕಥೆಯಲ್ಲಿ, ಅನುರಾಗ ಮೂಡಿದರೆ ಪ್ರೇಮ ಉಂಟಾಗುವುದು. ಭಗವಂತನಲ್ಲಿ, ಭಗವಂತನ ಹೆಸರಿನಲ್ಲಿ, ಗುಣಗಳಲ್ಲಿ ಲೀಲೆಯಲ್ಲಿ ಆಸಕ್ತಿ ಉಂಟಾದರೆ ದೊಡ್ಡ ಲಾಭವಾಗುವುದು. ನಮ್ಮ ಸ್ವಾರ್ಥ ಮತ್ತು ಅಭಿಮಾನದ ತ್ಯಾಗ ಮಾಡಿ ಸೇವೆ ಮಾಡಿದರೂ ಸಹ ರಾಗವು ನಾಶವಾಗುವುದು.</p>
<p class="ChapterEnd para-style-override-2">ನಾರಾಯಣ! ನಾರಾಯಣ! ನಾರಾಯಣ!<span></span></p>


<p class="Page-Break"> </p>
<p class="Chapter-Heading" id="toc_marker-10">8. ಭಗವಂತನಲ್ಲಿ ಮನಸ್ಸು ತೊಡಗಿಸುವುದು ಹೇಗೆ?</p>
<p class="Text">ನೀವು ಯಾವುದೇ ಸಂಬಂಧ ಭಗವಂತನೊಂದಿಗೆಯೇ ಒಪ್ಪಿಕೊಳ್ಳಿ, ಭಗವಂತನೂ ಅದೇ ಸಂಬಂಧವನ್ನು ಒಪ್ಪಿಕೊಳ್ಳಲು ಸಿದ್ಧನಿದ್ದಾನೆ. ಸರಳವಾಗಿ ನಿಮಗೆ ಯಾವ ಭಾವನೆ ಬರುವುದೋ ಅದೇ ಭಾವನೆ ಮಾಡಿರಿ.</p>
<p class="Shlok">ತೂ ದಯಾಲು, ದೀನ ಹೌ ತೂ<span class="char-style-override-6">ಂ</span> ದಾನಿ ಹೌ<span class="char-style-override-6">ಂ</span> ಭಿಕಾರೀ ।</p>
<p class="Shlok">ಹೌ<span class="char-style-override-6">ಂ</span> ಪ್ರಸಿದ್ಧ ಪಾತಕೀ, ತೂ ಪಾಪ - ಪುಂಜ - ಹಾರೀ ॥</p>
<p class="Shlok">ನಾಥ ತೂ ಅನಾಥ ಕೋ, ಅನಾಥ ಕೌನ ಮೋಸೋ ।</p>
<p class="Shlok">ಮೋ ಸಮಾನ ಆರತ ನಹಿ, ಆರತಿ ಹರ ತೋಸೋ ॥</p>
<p class="Text">ಹೀಗೆ ತುಳಸೀದಾಸರು ಮುಂದೆ ಹೇಳುತ್ತಾರೆ-</p>
<p class="Shlok">ತೋಹೀ<span class="char-style-override-6">ಂ</span> ಮೋಹಿ ನಾತೆ ಅನೇಕ, ಮಾನಿಯೈ ಜೋ ಭಾವೈ ।</p>
<p class="Shlok">ಜ್ಯೋ<span class="char-style-override-6">ಂ</span>-ತ್ಯೋ<span class="char-style-override-6"> ಂ</span> ತುಳಸೀ ಕೃಪಾಲು, ಚರನ - ಸರನ ಪಾವೈ ॥</p>
<p class="Text">ಹೀಗೆ ತಿಳಿದುಕೊಳ್ಳಿ. ಭಗವಂತನ ಕುರಿತು ಭಾವ ಬದಲಿಸಿ. ಭಗವಂತನನ್ನು ಭಗವಂತನೆಂದೇ ತಿಳಿದುಕೊಳ್ಳಿ, ಬೇಕಾದರೆ ನಮ್ಮ ಪ್ರಿಯನೆಂದು ತಿಳಿಯಿರಿ. ಅವನೊಂದಿಗೆ ಯಾವ ಭಾವ ಇಷ್ಟವಾಗುತ್ತದೋ ಅದೇ ಭಾವ ಒಪ್ಪಿಕೊಳ್ಳಿ. ಇಲ್ಲಿ ಹಲವು ವರ್ಷಗಳ ಮೊದಲು ವ್ಯಾಖ್ಯಾನ ಮಾಡುವಾಗ ಒಬ್ಬ ಸಹೋದರ ಪ್ರಶ್ನೆ ಮಾಡಿದರು - ನನಗೆ ಅಮ್ಮ ಎನ್ನುವುದು ಇಷ್ಟವಾಗುತ್ತದೆ. ಅಮ್ಮ ಪಾಲನೆ ಮಾಡುವವಳು, ತಾಯಿ ಒಳ್ಳೆಯವಳೆಂಬ ಭಾವ ಪ್ರತಿಯೊಬ್ಬರಲ್ಲೂ ಇರುತ್ತದೆ. ವೃದ್ಧರಾಗುವರೆಗೂ ತಾಯಿ ನೆನಪಾಗುತ್ತಾಳೆ. ತಾಯಿಯಲ್ಲಿ ಸ್ನೇಹ ಇರುತ್ತದೆ. ಸ್ನೇಹದ ಪ್ರಭಾವ ಬಹಳವಿರುತ್ತದೆ. ಒಬ್ಬ ಸಜ್ಜನರು, ಭಗವಂತನನ್ನು ನಾವು ತಾಯಿ ಎಂದು ಕರೆಯಬಹುದೇ? ಎಂದು ನನ್ನನ್ನು ಕೇಳಿದರು.</p>
<p class="Text">ಭಗವಂತನಲ್ಲಿ ಸ್ತ್ರೀ ಪುರುಷರ ಭೇದ ಖಂಡಿತಾ ಇಲ್ಲ. ಅಮ್ಮ ಎಂದು ಕೂಗಿದರೆ ತಾಯಿಯ ರೂಪದಲ್ಲಿ ಭಗವಂತನು ಬರುತ್ತಾನೆ. ವೇದಾಂತದ ಆಚಾರ್ಯರಾದ ಶ್ರೀ ಶಂಕರಾಚಾರ್ಯರು ಪ್ರಬೋಧ-ಸುಧಾಕರ ಪುಸ್ತಕದಲ್ಲಿ ‘<span class="char-style-override-3">‘ಮಾತಃ ಕೃಷ್ಣಾಭಿಧಾನಾ’’ </span>ಎಂದು ಬರೆದಿದ್ದಾರೆ. ಅವರೂ ಸಹ ಕೃಷ್ಣ ಪರಮಾತ್ಮನನ್ನು ತಾಯಿ ಎಂದೇ ಕರೆಯುತ್ತಾರೆ. ತಾಯಿ ಎಂದೇ ಕರೆಯಿರಿ. ‘ತಾಯಿ’ ಹೆಸರಿನಿಂದ ಸ್ನೇಹ ಜಾಗ್ರತವಾಗಿ, ಮನಸ್ಸುತೊಡಗಿದರೆ ಭಗವಂತನನ್ನು ತಾಯಿ ಎನ್ನಿರಿ, ತಂದೆ ಎನ್ನಿರಿ, ಸಹೋದರ ಎನ್ನಿರಿ, ಯಾವ ಹೆಸರು ಇಷ್ಟವಾಗುತ್ತದೋ, ಯಾವ ಸಂಬಂಧ ಇಷ್ಟವೋ ಹಾಗೆ ಒಪ್ಪಿಕೊಳ್ಳಿ. ಹೀಗೆ ಒಪ್ಪಿಕೊಳ್ಳಲಾಗದಿದ್ದರೆ, ರಾಧೆಯನ್ನು ತಾಯಿಯಾಗಿ ಮಾಡಿಕೊಳ್ಳಿ, ಇಲ್ಲದಿದ್ದರೆ ಕೃಷ್ಣನನ್ನು ತಾಯಿಯೆಂದು ತಿಳಿಯಿರಿ.</p>
<p class="Text">ಮೊದಲು ಪ್ರಾರಂಭದಲ್ಲಿ ಸಂಬಂಧ ಜೋಡಿಸುವಾಗ ಮನಸ್ಸು ಅತ್ತಿತ್ತ ಅಲೆದಾಡುತ್ತದೆ. ಉದ್ದೇಶ ಒಂದೇ ಇದ್ದು, ಗುರಿ ಒಂದೇ ಇದ್ದರೆ ಸಾಕು, ಮತ್ತೆ ಮನಸ್ಸು ಒಂದರಲ್ಲೇ ಇರುವುದು. ಹೇಗೆಂದರೆ ಒಬ್ಬ ಹುಡುಗ ಅಥವಾ ಹುಡುಗಿ ಇದ್ದರೆ, ನೀವು ಅವರಿಗೆ ಸಂಬಂಧ ಬೆಳೆಸುತ್ತೀರಿ, ಹುಡುಗನ ಸಂಬಂಧ ಮಾಡುವುದಾದರೆ ಅನೇಕ ಹುಡುಗಿಯರ ಬಗ್ಗೆ ಮಾತನಾಡಿದರೆ ಹುಡುಗ ಕೇಳಿಸಿಕೊಳ್ಳುತ್ತಾನೆ. ಹುಡುಗಿಯ ಸಂಬಂಧ ನೀವು ಮಾಡುತ್ತೀರಿ. ನೀವು ನಿಮ್ಮ ಪತ್ನಿಯೊಂದಿಗೆ ನೋಡು ಅಲ್ಲಿ ಇಂತಹ ಹುಡುಗನಿದ್ದಾನೆ, ಇಷ್ಟು ವಿದ್ಯಾವಂತನೆಂದು ಮಾತನಾಡಿದರೆ, ಹುಡುಗಿ ಕೇಳಿಸಿಕೊಳ್ಳುತ್ತಾಳೆ. ಇಂಥಹ ಮಾತುಗಳನ್ನು ಹುಡುಗಿ ಎಲ್ಲಿವರೆಗೆ ಕೇಳಿಸಿಕೊಳ್ಳುತ್ತಾಳೆ? ಅವಳು ಸಂಬಂಧ ನಿಶ್ಚಿತವಾಗದಿರುವವರೆಗೆ ಮಾತ್ರ ಕೇಳಿಸಿಕೊಳ್ಳುವಳು. ನೀವು ಸಂಬಂಧ ನಿಶ್ಚಿಯಿಸಿರಿ, ಇಂತಹವನೊಂದಿಗೆ ಮಾತು ನಿಶ್ಚಿತವಾಯಿತು. ಬಳಿಕ ಹುಡುಗಿ ಕೇವಲ ಅವನ ಬಗ್ಗೆ ಮಾತ್ರ ಕೇಳುತ್ತಾಳೆ. ಬೇರೆಯವರ ಮಾತುಗಳನ್ನು ಕೇಳುವುದಿಲ್ಲ. ಕೇಳಿಸಿಕೊಂಡರೂ ಅದನ್ನು ಗಮನಿಸುವುದಿಲ್ಲ. ಹೀಗೆ ಒಂದು ವೇಳೆ ಹುಡುಗನ ಸಂಬಂಧ ಯಾರೊಂದಿಗಾದರೂ ನಿಶ್ಚಯವಾಗಿ ಹೋದರೆ ಹುಡುಗ ಸಂಬಂಧಿಸಿದ ಆ ಹುಡುಗಿಯ ಬಗ್ಗೆಯೇ ಮಾತುಗಳನ್ನು ಕದ್ದು ಮುಚ್ಚಿ ಕೇಳುತ್ತಾಳೆ. ಏಕೆಂದರೆ ಈಗ ಸಂಬಂಧವಾಗಿದೆ ಸಂಬಂಧ ಏರ್ಪಾಡಾಗದಿದ್ದರೆ ಈ ರೀತಿ ಕೇಳುತ್ತಿರಲಿಲ್ಲ. ಹುಡುಗಿಯೂ ಹುಡುಗನ ಕುರಿತಾದ ಮಾತುಗಳನ್ನು ಕದ್ದು ಕೇಳುವಳು. ಬಹಳಷ್ಟು ಮಾತುಗಳು ನಡೆಯುತ್ತಿದ್ದರೂ, ಕೇಳಿಸಿಕೊಳ್ಳುವುದಿಲ್ಲ. ಹಾಗಾದರೆ ನಾವು ಭಗವಂತನ ಕುರಿತು ಮಾತುಗಳನ್ನು ಏಕೆ ಕೇಳುವುದಿಲ್ಲ? ಏಕೆಂದರೆ ಸಂಬಂಧ ಬೆಳೆದಿಲ್ಲ. ಭಗವಂತನೊಂದಿಗೆ ಸಂಬಂಧ ಬೆಳೆಸಿದಾಗ ಅವನ ಮಾತುಗಳನ್ನೇ ಕೇಳುತ್ತೇವೆ. ಆಮೇಲೆ ಬೇರೆ ಬೇರೆ ಮಾತುಗಳನ್ನು ಯಾರು ಕೇಳುತ್ತಾರೆ? ಹೇಳಿ! ಕೇಳಿದರೂ ಸಹ ಪರಿಣಾಮವೇನೂ ಬೀರುವುದಿಲ್ಲ. ಹುಡುಗಿಯು ಬೇರೆ ಹುಡುಗರ ಬಗ್ಗೆ ವಿಚಾರಗಳನ್ನು ಕೇಳುವುದಿಲ್ಲವೋ ಹಾಗೆ, ಬೇರೆ ಮಾತುಗಳನ್ನು ಕೇಳುವುದಿಲ್ಲ. ನೋಡಿದಿರಲ್ಲ, ಕೇವಲ ಸಂಬಂಧಿಸಿದವರ ಮಾತುಗಳನ್ನು ಕೇಳಿದಳು. ಮೊದಲು ಕೇಳಿರಲಿಲ್ಲ. ಏಕೆ? ಈಗ ತಂದೆ-ತಾಯಿಗಳು ಇಂಥವನಿಗೆ ಹುಡುಗಿ ಕೊಡುತ್ತೇವೆ ಎಂದು ಸಂಬಂಧ ನಿಶ್ಚಯ ಮಾಡಿದರು. ಆದ್ದರಿಂದ ಹುಡುಗಿ ಅವನ ಕುರಿತ ಮಾತುಗಳನ್ನು ಮಾತ್ರ ಕೇಳುತ್ತಾಳೆ. ಇದೇ ರೀತಿ ನಾವು ಭಗವಂತನೊಂದಿಗೆ ಸಂಬಂಧ ಬೆಳೆಸಬೇಕು. ನಮಗೆ ಭಗವಂತನನ್ನು ಪ್ರಾಪ್ತಿ ಮಾಡಿಕೊಳ್ಳಬೇಕಾಗಿದೆ. ನಂತರ ಭಗವಂತನ ಮಾತುಗಳೇ ಒಳ್ಳೆಯದೆನಿಸುತ್ತದೆ. ಇದು ಸ್ವಾಭಾವಿಕವೂ ಹೌದು. ಮತ್ತೆ ಮನಸ್ಸು ಬೇರೆ ಕಡೆಗೆ ಏಕೆ ಹೋಗುವುದು? ಎಲ್ಲಿಗೆ ಹೋಗುತ್ತದೆ? ಸೋದರಾ! ಬೇರೆ ಯಾವುದರಿಂದಲೂ ನಮಗೇನೂ ಲಾಭವಿಲ್ಲ.</p>
<p class="Shlok">ಹಮೆ<span class="char-style-override-6">ಂ</span> ಕ್ಯಾ ಕಾಮ ದುನಿಯಾಸೆ ಹಮೆ<span class="char-style-override-6">ಂ</span> ಶ್ರೀಕೃಷ್ಣ ಪ್ಯಾರೆ ಹೈ<span class="char-style-override-6">ಂ</span> ।<span class="char-style-override-8"></span></p>
<p class="Shlok">ಯಶೋದಾ ನಂದಕೇ ನಂದನ ಮೇರೆ ಆಂಖೊಂಕೆ<span class="char-style-override-6">ಂ</span> ತಾರೆ ಹೈ<span class="char-style-override-6">ಂ</span> ॥</p>
<p class="Text">ನಮಗೇನು ಸಂಬಂಧ? ಪ್ರಪಂಚದಿಂದ ನಮಗೇನು ಕೊಡು-ಕೊಳ್ಳುವಿಕೆ ಇದೆ? ತೆಗೆದುಕೊಳ್ಳುವುದೂ ಇಲ್ಲ, ಕೊಡುವುದೂ ಇಲ್ಲ, ನಮಗಾದರೆ ಒಬ್ಬನೇ ಭಗವಂತನಿದ್ದಾನೆ ಮತ್ತು ಅವನೇ ನಮ್ಮವನು.</p>
<p class="Text">ಭಗವಂತನ ಗುಣಗಳನ್ನು, ಚರಿತ್ರೆಗಳನ್ನು ಕೇಳೋಣ, ಅವನ ಮಹಿಮೆಗಳನ್ನು ಕೇಳೋಣ, ಅವುಗಳ ಪಾರಾಯಣ ಮಾಡೋಣ, ಕೇಳುವುದರಿಂದ ಬಹಳ ಲಾಭವಾಗುತ್ತದೆ. ಭಕ್ತರ ಚರಿತ್ರೆಗಳಿಂದಲೂ ಬಹಳ ದೊಡ್ಡ ಲಾಭವಾಗುತ್ತದೆ. ಅದೂ ಒಂದು ಶ್ರೇಷ್ಠ ಉಪಾಯವೇ ಆಗಿದೆ. ದಿನದಲ್ಲಿ ಒಂದು ಘಂಟೆ, ಎರಡು ಘಂಟೆ ನೀವು ಏಕಾಂತದ ಕೊಠಡಿಯಲ್ಲಿ ಕುಳಿತುಕೊಳ್ಳಿ, ಬಾಗಿಲನ್ನು ಮುಚ್ಚಿಕೊಳ್ಳಿ, ಭಕ್ತರ ಚರಿತ್ರೆ ಓದಿರಿ. ಅದನ್ನು ಓದುತ್ತಿದ್ದಂತೆ ಗದ್ಗದಿತರಾಗಿ ಪ್ರೀತಿ ಉಂಟಾಗುತ್ತದೆ. ಆ ಸಮಯದಲ್ಲಿ ಪುಸ್ತಕವನ್ನು ಬಿಟ್ಟು, ನಾಮ ಜಪ, ಕೀರ್ತನೆ, ಪ್ರಾರಂಭಿಸಿರಿ. ಭಗವಂತನ ಚಿಂತನೆ, ಭಜನೆ ಪ್ರಾರಂಭಿಸಿರಿ. ಮನಸ್ಸು ಅತ್ತಿತ್ತ ಹೋದರೆ, ಏಕಾಗ್ರತೆ ಇಲ್ಲದಿದ್ದರೆ, ಪುನಃ ಒಂದು ಪುಟ ಓದಿರಿ. ಪುನಃ ಓದುತ್ತಾ-ಓದುತ್ತಾ ಭಾವ ಮೂಡಿ ಬಂದರೆ ಪುನಃ ಅಲ್ಲಿಗೆ ಬಿಟ್ಟುಬಿಡಿ. ಪುಸ್ತಕ ಓದಿ ಪೂರ್ಣ ಮಾಡಬೇಕೆಂಬುದಿಲ್ಲ, ಮನಸ್ಸು ತೊಡಗಿಸಬೇಕು ಅಷ್ಟೆ, ತೊಡಗಿದ ಬಳಿಕ ನಾಮ ಜಪ, ಕೀರ್ತನೆ ಮಾಡುತ್ತಲೇ ಇರಿ. ಪ್ರಾರ್ಥನೆ ಮಾಡುತ್ತಿರಿ. ಮನದಲ್ಲಿ ಭಗವಂತನೊಂದಿಗೆ ಮಾತನಾಡುತ್ತಿರಿ. ನಮ್ಮ ಮನಸ್ಸು ತೊಡಗುತ್ತಿಲ್ಲ ಪ್ರಭು! ನಾನೇನು ಮಾಡಲಿ? ನೀನು ದರ್ಶನ ಯಾವಾಗ ನೀಡುವೆ? ನಿನ್ನ ಚರಣಗಳಲ್ಲಿ ಪ್ರೇಮ ಯಾವಾಗ ಉಂಟಾಗುವುದು? ಓಡಾಡುತ್ತಾ ತಿರುಗಾಡುತ್ತಾ ಭಗವಂತನೊಂದಿಗೆ ಮಾತು ಪ್ರಾರಂಭಿಸಿರಿ. ಮನಸ್ಸಿಟ್ಟು ಪ್ರಶ್ನಿಸಿದರೆ ಮನಸ್ಸಿನಿಂದಲೇ ಉತ್ತರ ದೊರೆಯುವುದು. ಏನಾದರೂ ಸ್ಪುರಣೆ ಉಂಟಾದರೆ ಮತ್ತೆ ಅದನ್ನು ಭಗವಂತನಲ್ಲಿ ಕೇಳಿರಿ; ಸುಗಮವಾಗಿ ಮನಸ್ಸು ತೊಡಗುವುದು. ಇದೇ ರೀತಿ ವಿನಯ ಪತ್ರಿಕಾ ತೆಗೆದುಕೊಳ್ಳಿರಿ ಅಥವಾ ಯಾವುದೇ ಸ್ತುತಿ ಮಾಡಿ. ಸ್ತುತಿ ಮಾಡುತ್ತಿದ್ದಂತೆ ಮನಸ್ಸು ತೊಡಗಿದಾಗ ಚಿಂತನೆ ಮಾಡುವುದು, ನಾಮ ಜಪ ಮಾಡುವುದು ಪ್ರಾರಂಭಿಸಿರಿ. ಬಿಟ್ಟು ಹೋದಾಗ ಪುನಃ ಓದಲು ಪ್ರಾರಂಭಿಸಿರಿ. ಈ ಮಾತುಗಳಲ್ಲಿ ಯಾವುದಾದರೊಂದನ್ನು ನಿಮ್ಮದಾಗಿಸಿಕೊಂಡು ನೀವು ನೋಡಿರಿ. ಇದು ಯುಕ್ತಿಸಂಗತಿ ಎಂದು ತಿಳಿಯುತ್ತದೆ. ಈ ಮಾತು ಸರಿಯಾಗಿದೆ. ಹೀಗೆ ಆಗುತ್ತದೋ ಇಲ್ಲವೋ? ಮಾಡಿ ನೋಡಿ. ಮಾಡಿ ನೋಡುವುದರಿಂದ ಎಲ್ಲೆಲ್ಲಿಂದ ವಿಘ್ನಗಳು ಬರುತ್ತವೆ? ಎಂದು ತಿಳಿದುಬರುತ್ತದೆ. ಎಲ್ಲಿ ಅಡ್ಡಿ ಬರುತ್ತದೆ? ಎಲ್ಲಿ ತೊಂದರೆ ಬರುತ್ತದೆ? ಏಕೆ ಬರುತ್ತದೆ? ಈ ಮಾತುಗಳು ತಿಳಿಯತೊಡಗುವುದು.</p>
<p class="Text">ಮನಸ್ಸು ಹೆಚ್ಚು ಚಂಚಲವಾದರೆ ಜಪಮಾಡುತ್ತಾ ಇರಿ, ಆಗಾಗ್ಗೆ ಭಗವಂತನೊಂದಿಗೆ, ನಿನ್ನ ಚರಣಗಳಲ್ಲಿ ಮನಸ್ಸು ತೊಡಗುವುದಿಲ್ಲ ಎಂದು ಹೇಳುತ್ತಾ ಇರಿ. ನಮಸ್ಕಾರ ಮಾಡಿರಿ ಮತ್ತು ಹೇಳುತ್ತಾ ಇರಿ. ಇದು ಬಹಳ ಸುಲಭವಾದ ಉಪಾಯದ ಮಾತಾಗಿದೆ. ನಾಮಜಪ ಮಾಡುತ್ತಿರಿ, ಅರ್ಧನಿಮಿಷವಾಯಿತು, ಒಂದು ನಿಮಿಷವಾಯಿತು. ಪುನಃ ಪ್ರಭು! ಮನವು ತೊಡುಗುವುದಿಲ್ಲ ಎಂದು ಹೇಳಿರಿ - ಪ್ರಾರ್ಥನೆಯಾಯಿತು. ಭಗವಂತನ ನೆನಪು ಬಂದಿತು. ನಾಮ ಜಪ ಆಗುತ್ತಿದೆ ಐದಾರು ಬಾರಿ ಸತತವಾಗಿ ಹೇಳಿರಿ! ಹೇ ಪ್ರಭು! ನಾನು ಮರೆತು ಹೋಗುತ್ತೇನೆ. ಹೇ ಪ್ರಭು ಮನಸ್ಸು ತೊಡುಗುತ್ತಿಲ್ಲ. ನಮಸ್ಕಾರ ಮಾಡುತ್ತಾ ಇರಿ, ಹೇಳುತ್ತಾ ಇರಿ, ಷೋಡಶ ಮಂತ್ರವನ್ನು ಬ್ರಹ್ಮದೇವರು ಹೇಳಿರುವರು. ಅದನ್ನು ಜಪಿಸುತ್ತಿರಿ ಮತ್ತು ಪ್ರಾರ್ಥನೆ ಮಾಡುತ್ತಿರಿ. ಹೇ ಪ್ರಭು! ಮನಸ್ಸು ತೊಡಗುತ್ತಿಲ್ಲ, ಹೇ ಭಗವಂತ! ಏನು ಮಾಡಲಿ? ಪ್ರಭು! ನಿನ್ನ ಚರಣಗಳಲ್ಲಿ ಮನಸ್ಸು ತೊಡಗುತ್ತಿಲ್ಲ ಹೇಳುತ್ತಲೇ ಇರಿ. ಅವನ ಕೃಪೆಯಿಂದ ಮನಸ್ಸು ತೊಡಗಲಾರಂಭಿಸುತ್ತದೆ.</p>
<p class="ChapterEnd para-style-override-2">ರಾಮ! ರಾಮ! ರಾಮ!<span class="char-style-override-5"></span></p>


<p class="Page-Break"> </p>
<p class="Chapter-Heading" id="toc_marker-11">9. ನಿರಂತರ ಭಗವಂತನ ಸ್ಮರಣೆ ಹೇಗಿರುವುದು?</p>
<p class="Text">ಶ್ರೀಮದ್ಭಗವದ್ಗೀತೆಯಲ್ಲಿ ಭಗವಂತನು ಹೇಳಿದ್ದಾನೆ -</p>
<p class="Shlok">ತಸ್ಮಾತ್ಸರ್ವೇಷು ಕಾಲೇಷು ಮಾಮನುಸ್ಮರ ಯುಧ್ಯ ಚ ।</p>
<p class="TXT-Right">(8-7)</p>
<p class="Text">ನೀನು ಎಲ್ಲಾ ಸಮಯದಲ್ಲೂ ನಿರಂತರ ನನ್ನನ್ನೇ ಸ್ಮರಣೆ ಮಾಡು ಮತ್ತು ಯುದ್ಧವನ್ನೂ ಮಾಡು. ಭಗವಂತನ ಸ್ಮರಣೆ ಎಲ್ಲಾ ಕಾಲದಲ್ಲೂ ಮಾಡಬಹುದು, ಆದರೆ ಯುದ್ಧ ಎಲ್ಲಾ ಸಮಯದಲ್ಲಿ ಆಗಲಾರದು. ಅರ್ಜುನನ ಎದುರಿಗೆ ಯುದ್ಧರೂಪದ ಕರ್ತವ್ಯವೇ ಇತ್ತು. ಇತರ ಜನರ ಎದುರಿಗೆ ತಮ್ಮ ತಮ್ಮ ಮನೆಯ ಕೆಲಸವಿರುವುದು. ಯುದ್ಧದಂತೆ ಮನೆಯ ಕೆಲಸ ಕಾರ್ಯಗಳೂ ಎಲ್ಲಾ ಸಮಯದಲ್ಲೂ ಇರಲಾರದು. ಈ ಪ್ರಕಾರ ಭಗವಂತನ ಸ್ಮರಣೆ ಮಾಡುತ್ತಾ ಕೆಲಸ ಮಾಡುವುದು, ಕೆಲಸ ಮಾಡುತ್ತಾ ಭಗವಂತನನ್ನು ಸ್ಮರಿಸುವುದು ಹಾಗೂ ಭಗವಂತನದೇ ಕೆಲಸಗಳನ್ನು ಮಾಡುವುದು. ಈ ಮೂರು ವಿಕಲ್ಪಗಳಲ್ಲಿ ಭಗವಂತನ ಸ್ಮರಣೆಯೇ ಪ್ರಮುಖವಾಗಿದೆ, ಕಾರ್ಯ ಗೌಣವಾಗಿದೆ. ಎರಡನೆಯ ವಿಕಲ್ಪದಲ್ಲಿ ಕಾರ್ಯವೇ ಪ್ರಮುಕವಾಗಿದೆ, ಭಗವತ್ ಸ್ಮರಣೆ ಗೌಣವಾಗಿದೆ ಮತ್ತು ಮೂರನೆಯ ವಿಕಲ್ಪದಲ್ಲಿ ಭಗವಂತನ ಬಗ್ಗೆ ಅನನ್ಯ ಭಾವವಿದೆ.</p>
<p class="Text">ಪ್ರಾಯಶಃ ಜನರು ಕೆಲಸ ಮಾಡುವಾಗ ಭಗವಂತನನ್ನು ಮರೆತುಬಿಡುತ್ತಾರೆ. ಇದರಲ್ಲಿ ಸ್ವಯಂ ಎಚ್ಚರವಿಲ್ಲದಿರುವುದು ನಿಜವಾದ ಕಾರಣವಾಗಿದೆ, ಆದರೆ ಜೊತೆಗೆ ಇನ್ನೊಂದು ದೊಡ್ಡ ತಪ್ಪು ಇದೆ. ಯಾರ ಬಗ್ಗೆ ಮಮತೆ ಉಂಟಾಗುವುದೋ, ಅವರ ಬಗ್ಗೆ ತನ್ನಷ್ಟಕ್ಕೆ ತಾನೇ ಸ್ಮರಣೆ ಉಂಟಾಗುವುದು ಎಂಬುದು ಒಂದು ಸಿದ್ಧಾಂತವಾಗಿದೆ. ಜನರು ಕೆಲಸ ಕಾರ್ಯಗಳನ್ನು ತಮ್ಮದೆಂದು ತಿಳಿಯುತ್ತಾರೆ, ಅದರ ಬಗ್ಗೆ ಮಮತೆ ಇಡುತ್ತಾರೆ, ಆದಕಾರಣ ಕೆಲಸಕಾರ್ಯಗಳೇ ನೆನಪಿಗೆ ಬರುತ್ತವೆ ಭಗವಂತನಲ್ಲ. ಕೆಲವೊಮ್ಮೆ ಭಗವಂತನೂ ನೆನಪಿಗೆ ಬರುತ್ತಾನೆ, ಆದರೆ ಸ್ವಲ್ಪ ಹೊತ್ತಿನಲ್ಲಿ ಅವನನ್ನೂ ಮರೆತುಬಿಡುತ್ತಾರೆ. ಆದ ಕಾರಣ ನಮಗೆ ಮನೆಯ ಕೆಲಸ ಮಾಡುವುದಷ್ಟೆ ಅಲ್ಲ, ಭಗವಂತನ ಕೆಲಸಗಳನ್ನು ಮಾಡಬೇಕಿದೆ ಎಂದು ದೃಢ ನಿಶ್ಚಯ ತೆಗೆದುಕೊಳ್ಳಬೇಕು.<span class="char-style-override-3"> ‘‘ಅಂಜನ ಕಹಾ ಆಂಖ ಜೆಹಿ ಫೂಟೆ’’ </span>ಕಾಡಿಗೆಯಿಂದ ಕಣ್ಣು ಒಡೆದು ಹೋಗುವುದಾದರೆ, ಅದು ಕಾಡಿಗೆ ಹೇಗಾಗುತ್ತದೆ? ಅದರಿಂದ ನಮಗೇನು ಸಂಬಂಧ? ಮನೆಯ ಕೆಲಸ ಮಾಡುತ್ತಾ ಭಗವಂತನನ್ನು ಮರೆಯುವುದಾದರೆ, ಅಂತಹ ಕೆಲಸದಿಂದ ಆಗುವುದೇನಿದೆ? ಆದ್ದರಿಂದ ಸಾಧಕರು ಮನೆ ನಮ್ಮದಲ್ಲ, ಕೆಲಸ ನಮ್ಮದಲ್ಲ ಮತ್ತು ನಾವೂ ಸಹ ನಮ್ಮವರಲ್ಲವೆಂದು ತಿಳಿದುಕೊಳ್ಳಬೇಕು. ಭಗವಂತನ ಶಕ್ತಿಯಿಂದಲೇ ಭಗವಂತನ ಪ್ರಸನ್ನತೆಗಾಗಿಯೇ ನಾವು ಭಗವಂತನದೇ ಕೆಲಸ ಮಾಡುತ್ತಿದ್ದೇವೆ ಈ ಪ್ರಕಾರದ ದೃಢ ಭಾವನೆಯಿಂದ ಭಗವಂತನ ಬಗ್ಗೆ ಮಮತೆ ಉಂಟಾಗುವುದು ಮತ್ತೆ ಭಗವಂತನ ಸ್ಮರಣೆ ತಾನಾಗಿಯೇ ಆಗತೊಡಗುವುದು. ಸ್ಮರಣೆಗಾಗಿ ಯಾವ ಪ್ರಯಾಸದ ಅವಶ್ಯಕತೆಯೂ ಇರುವುದಿಲ್ಲ. ಆದರೆ ಮನೆ ಮುಂತಾದವುಗಳನ್ನು ನಮ್ಮದೆಂದು ತಿಳಿದಿರುವವರೆಗೆ ಸ್ಮರಣೆಯಲ್ಲಿ ಮರೆವು ಉಂಟಾಗತಕ್ಕದ್ದೇ. ನಾವು ಯಾವುದಾದರೂ ಧರ್ಮಶಾಲೆಯಲ್ಲಿ ಉಳಿದರೆ ಈ ಧರ್ಮಶಾಲೆ ನಮ್ಮದಲ್ಲ ಎಂಬ ಮಾತು ತಿಳಿದಿರುತ್ತೇವೆ. ಈ ಪ್ರಕಾರವಾಗಿ ಮನೆಯಲ್ಲಿ ಇದ್ದರೂ ಸಹ ಈ ಮನೆ ನಮ್ಮದಲ್ಲ, ಇಲ್ಲಿಗೆ ಸ್ವಲ್ಪ ಸಮಯಕ್ಕಾಗಿ ನಾವು ಇರಲು ಬಂದಿದ್ದೇವೆ ಎಂದು ತಿಳಿಯಬೇಕು. ಈ ಮನೆ ನನ್ನದಲ್ಲ, ಧನಾದಿ ಪದಾರ್ಥಗಳು ನನ್ನದಲ್ಲ, ಪರಿವಾರ ನನ್ನದಲ್ಲ, ಶರೀರ ನನ್ನದಲ್ಲ, ಎಂಬ ಮಾತನ್ನು ಬಹಳ ದೃಢತೆಯಿಂದ ಹಿಡಿದುಕೊಳ್ಳಬೇಕು. ಇವುಗಳೆಲ್ಲವೂ ಸ್ವಲ್ಪ ಸಮಯಕ್ಕಾಗಿ ದೊರೆಕಿವೆ. ಸಮಯ ಪೂರ್ಣವಾಗುತ್ತಲೇ ಇವುಗಳಿಂದ ವಿಯೋಗವಾಗುವುದು. ಇವು ನನ್ನವಾಗಿದ್ದರೆ ಸದಾ ನನ್ನ ಜೊತೆ ಇರುತ್ತಿದ್ದವು; ಆದರೆ ಇವುಗಳ ಮೇಲೆ ಯಾವ ಅಧಿಕಾರವೂ ನಡೆಯುವುದಿಲ್ಲ. ಇವುಗಳಲ್ಲಿ ನಾವು ಇಚ್ಛಾನುಸಾರ ಪರಿವರ್ತನೆಯನ್ನೂ ಸಹ ಮಾಡಲಾರೆವು ಮತ್ತು ಇವುಗಳ ನಾಶ, ಮತ್ತು ನಷ್ಟವಾಗುವುದರಿಂದಲೂ ಉಳಿಸಲಾರೆವು. ಹಾಗಾದರೆ ಈ ಪದಾರ್ಥಗಳಾದಿ ನನ್ನವು ಹೇಗೆ ಆದವು? ಯಾವುದೇ ಯುಕ್ತಿಯಿಂದಲೂ ಇವುಗಳ ಜೊತೆಗೆ ‘‘ನನ್ನತನ’’ ಸಿದ್ಧವಾಗಲಾರದು. ಆದಕಾರಣ ಇವುಗಳು ನನ್ನವಲ್ಲ, ಖಂಡಿತಾ ನನ್ನವಲ್ಲ.</p>
<p class="Text">ನನ್ನವನೆಂದರೆ ಏಕಮಾತ್ರನಾದ ಭಗವಂತನೇ ಆಗಿದ್ದಾನೆ; ಏಕೆಂದರೆ ಭಗವಂತನು ಮೊದಲೂ ನನ್ನವನಾಗಿದ್ದನು, ಈಗಲೂ ಆಗಿದ್ದಾನೆ ಮತ್ತು ಮುಂದೆಯೂ ನನ್ನವನಾಗಿರುತ್ತಾನೆ. ಪ್ರಪಂಚದ ಪದಾರ್ಥಗಳು ಮೊದಲೂ ನನ್ನದಾಗಿರಲಿಲ್ಲ. ಮುಂದೆಯೂ ನನ್ನದಾಗಿರುವುದಿಲ್ಲ ಮತ್ತು ವರ್ತಮಾನದಲ್ಲಿಯೂ ಇವುಗಳಿಂದ ನಿರಂತರವಾಗಿ ವಿಯೋಗವಾಗುತ್ತಲೇ ಇದೆ. ಪ್ರಪಂಚದ ಜೊತೆಗೆ ಯಾವಾಗಲೂ ಸಂಯೋಗವೇ ಇಲ್ಲ ಮತ್ತು ಭಗವಂತನ ಜೊತೆಗೆ ಯಾವಾಗಲೂ ವಿಯೋಗವೇ ಇಲ್ಲ.</p>
<p class="Text">ಭಗವತ್ಪ್ರಾಪ್ತಿಯ ಇಚ್ಛೆಯು ಎಂದಿಗೂ ಅಳಿಯುವುದಿಲ್ಲ. ಮನುಷ್ಯ ಬೇಕಾದರೆ ಈ ಮಾತನ್ನು ಒಪ್ಪಲಿ ಅಥವಾ ಬಿಡಲಿ, ಆದರೆ ಅವನ ಹೃದಯದಲ್ಲಿ ನಾನು ಎಂದಿಗೂ ಶಾಶ್ವತವಾಗಿ ಸುಖೀಯಾಗಬೇಕು ಎಂಬ ಈ ಆಸೆಯು ಅವಶ್ಯವಾಗಿ ಇರುತ್ತದೆ. ಎಲ್ಲಾ ಬಂಧನಗಳಿಂದ ಮುಕ್ತನಾಗಿ, ನನ್ನ ಬಳಿಗೆ ದುಃಖಗಳು ಬಾರದಿರಲಿ. ಇದೇ ಭಗತ್ಪ್ರಾಪ್ತಿಯ ಇಚ್ಛೆಯಾಗಿದೆ. ಈ ಇಚ್ಛೆಯು ಅವಶ್ಯವಾಗಿ ಪೂರ್ತಿಯಾಗುತ್ತದೆ; ಏಕೆಂದರೆ ಇದು ವಾಸ್ತವಿಕ ಮತ್ತು ನಿಜವಾದ ಇಚ್ಛೆಯಾಗಿದೆ.</p>
<p class="Text">ಪ್ರಪಂಚದ ಇಚ್ಛೆ ಖಂಡಿತವಾಗಿ ಕತ್ರಿಮವಾಗಿದೆ. ಈ ಇಚ್ಛೆಯು ಉಂಟಾಗುವುದು ಮತ್ತು ನಾಶವಾಗುವುದು ಆಗುತ್ತಿರುತ್ತದೆ, ಅದರೆ ಎಂದಿಗೂ ಪೂರ್ಣವಾಗುವುದಿಲ್ಲ. ಪ್ರಪಂಚದ ಇಚ್ಛೆ ನಾಶವಾಗುದಿಲ್ಲ ಎಂಬ ಧಾರಣೆಯನ್ನು ಜನರು ಮಾಡಿಕೊಂಡಿದ್ದಾರೆ. ಆದರೆ ಈ ಇಚ್ಛೆಯು ಸ್ಥಿರವಾಗಿರುವುದಿಲ್ಲ, ಬದಲಾಗುತ್ತಿರುತ್ತದೆ. ಇದು ವಾಸ್ತವಿಕವಾಗಿದೆ. ಬಾಲ್ಯದಲ್ಲಿ ಬೇರೆ ಯಾವುದೋ ಇಚ್ಛೆ ಇತ್ತು, ಯೌವನದಲ್ಲಿ ಯಾವುದೋ ಆಗಿಹೋಗುತ್ತದೆ ಹಾಗೂ ವೃದ್ಧಾಪ್ಯದಲ್ಲಿ ಇಚ್ಛೆಯ ರೂಪವೇ ಬದಲಾಗಿ ಹೋಗುತ್ತದೆ. ಪ್ರಪಂಚವು ಸ್ವತಃ ಪರಿವರ್ತನಶೀಲವಾಗಿದೆ. ಆದ್ದರಿಂದ ಪ್ರಪಂಚದ ಇಚ್ಛೆಯೂ ಸಹ ಪರಿವರ್ತನ ಶೀಲವೇ ಆಗಿದೆ. ಶರೀರವೂ ಪರಿವರ್ತನಶೀಲವೇ ಆಗಿದೆ. ಆದ್ದರಿಂದ ಪ್ರಪಂಚದ ಇಚ್ಛೆ ಶರೀರದ ಇಚ್ಛೆಯೇ ಆಗಿದೆ, ವ್ಯಕ್ತಿಯ ಸ್ವಂತದ ಇಚ್ಛೆ ಅಲ್ಲ. ಸ್ವಯಂ (ಜೀವ) ಅಪರಿವರ್ತನಶೀಲವಾಗಿದೆ, ಪರಮಾತ್ಮನೂ ಅಪರಿವರ್ತನಶೀಲನಾಗಿದ್ದಾನೆ ಮತ್ತು ಪರಮಾತ್ಮನ ಇಚ್ಛೆಯೂ ಅಪರಿವರ್ತನಶೀಲವಾಗಿದೆ. ಆದ್ದರಿಂದ ಪರಮಾತ್ಮ ಪ್ರಾಪ್ತಿಯ ಇಚ್ಛೆಯೇ ಜೀವದ (ಸ್ವಯಂ) ಇಚ್ಛೆಯಾಗಿದೆ. ಪ್ರಪಂಚದ ಪದಾರ್ಥಗಳು ಶರೀರಕ್ಕೆ ಪ್ರಾಪ್ತವಾಗಬಲ್ಲವು, ಆತ್ಮಕ್ಕೆ ಅಲ್ಲ. ಆತ್ಮಕ್ಕೆ ಪರಮಾತ್ಮನೇ ಪ್ರಾಪ್ತನಾಗಬಲ್ಲನು; ಏಕೆಂದರೆ, ಪ್ರಪಂಚ, ಪ್ರಪಂಚದ ಪದಾರ್ಥ ಮತ್ತು ಶರೀರ ಇವುಗಳಲ್ಲಿ ಜಾತಿಯ ಏಕತೆಯಿದೆ. ಇದೇ ರೀತಿ ಪರಮಾತ್ಮ ಹಾಗೂ ಸ್ವಯಂ ಜೀವನಲ್ಲಿ ಜಾತೀಯ ಏಕತೆಯಿದೆ, ಸಂಬಂಧವು ಸ್ವಜಾತಿಯಲ್ಲಿಯೇ ಆಗಬಲ್ಲದು, ವಿಜಾತಿಯಲ್ಲಿ ಅಲ್ಲ. ಪ್ರಪಂಚದ ಅಂಶಕ್ಕೆ ಪ್ರಪಂಚದ ಇಚ್ಛೆಯಿದೆ ಹಾಗೂ ಪರಮಾತ್ಮನ ಅಂಶಕ್ಕೆ ಪರಮಾತ್ಮನ ಇಚ್ಛೆಯಿದೆ.</p>
<p class="Text">ಪ್ರಪಂಚದ ಕೆಲಸವೆಂದರೆ, ಮನೆ ಪರಿವಾರದ, ಶರೀರ, ಮನಸ್ಸು, ಇಂದ್ರಿಯಗಳು ಇತ್ಯಾದಿಗಳ ಕೆಲಸವೇ ಆಗಿದೆ. ನಮ್ಮ ಕೆಲಸವಲ್ಲ. ನಮ್ಮ ಕೆಲಸವಾದರೋ ಭಗವಂತನ ಭಜನೆ ಮಾಡುವುದು ಹಾಗೂ ಭಗವಂತನನ್ನು ಮತ್ತು ಅವನ ತತ್ತ್ವವನ್ನು ಪಡೆಯುವುದಾಗಿದೆ. ನಮಗೆ ಭಗವಂತನೇ ಏಕಮಾತ್ರ ಅವಶ್ಯಕನಾಗಿದ್ದಾನೆ ಹಾಗೂ ಭಗವಂತನ ಪ್ರಾಪ್ತಿಯ ಇಚ್ಛೆಯೇ ನಮ್ಮ ವಾಸ್ತವಿಕ ಇಚ್ಛೆಯಾಗಿದೆ. ಪ್ರಪಂಚದ ಕೆಲಸ ಪರರ ಕೆಲಸವೇ ಆಗಿದೆ.</p>
<p class="Text">ಮೇಲೆ ಹೇಳಿದ ವಿವೇಚನೆಯಿಂದ ಜೀವಿಗೆ ಪರಮಾತ್ಮನ ಜೊತೆಗೇ ಸ್ವತಃ ಸಿದ್ಧ ನಿತ್ಯ ಸಂಬಂಧವಿದೆಯೆಂದು ಸಿದ್ಧವಾಯಿತು. ಆದರೆ ಅಜ್ಞಾನವಶದಿಂದ ಪ್ರಪಂಚದ ಹಾಗೂ ಪ್ರಪಂಚದ ಕೆಲಸವನ್ನು ನಮ್ಮದೆಂದು ತಿಳಿದುಕೊಳ್ಳುವ ಕಾರಣದಿಂದಲೇ ಜೀವನು ಕೆಲಸ ಮಾಡುವ ಸಮಯದಲ್ಲಿ ಭಗವಂತನನ್ನು ಮರೆತುಬಿಡುತ್ತಾನೆ. ಜೀವನು ಒಂದು ವೇಳೆ ದೃಢತಾಪೂರ್ವಕವಾಗಿ ಭಗವಂತನ ಜೊತೆಗೆ ತನ್ನ ನಿತ್ಯ, ಸತ್ಯ, ಶಾಶ್ವತ ಸಂಬಂಧವನ್ನು ಸ್ವೀಕಾರ ಮಾಡಿ ಕೇವಲ ಅವನನ್ನು ತನ್ನವೆನೆಂದು ತಿಳಿದುಕೊಂಡರೆ, ಭಗವಂತನ ಪ್ರಾಪ್ತಿಗೆ ಅತಿರಿಕ್ತವಾಗಿ ಯಾವ ಕೆಲಸವೂ ತನ್ನದಲ್ಲವೆಂದು ತಿಳಿದುಕೊಂಡರೆ, ಅವನು ಯಾವಾಗಲೂ ಭಗವಂತನನ್ನು ಮರೆಯಲಾರನು. ಪ್ರಪಂಚದ ಇಚ್ಛೆ ಮಾಡುವುದರಿಂದ ಹಾಗೂ ಪ್ರಪಂಚದ ಜೊತೆಗೆ ಸಂಬಂಧ ಒಪ್ಪಿಕೊಳ್ಳುವ ಕಾರಣದಿಂದ ಭಗವತ್ಪ್ರಾಪ್ತಿಯಲ್ಲಿ ಮರೆವು ಉಂಟಾಗುತ್ತದೆ. ಆದ್ದರಿಂದ ನಮ್ಮ ವಾಸ್ತವಿಕ ಸಂಬಂಧ ಹಾಗೂ ಕಾರ್ಯವನ್ನು ಕಂಡುಕೊಳ್ಳಬೇಕು.</p>
<p class="Text"><span class="char-style-override-3">ಪ್ರಶ್ನೆ - </span>ನಿರಂತರ ಭಗವತ್ಸ್ಮರಣೆಗಾಗಿ ನಾಮಜಪದ ಅವಶ್ಯಕತೆ ಇದೆಯೇ?</p>
<p class="Text"><span class="char-style-override-3">ಉತ್ತರ-</span>ಕಲಿಯುಗದಲ್ಲಿ ನಾಮವು ಸರ್ವೋಪಯೋಗಿ ಸಾಧನವಾಗಿದೆ. ನಾಮಜಪದಿಂದ ಎಲ್ಲಾ ಕೆಲಸಗಳೂ ತಾನಾಗಿಯೇ ಸರಿಯಾಗುತ್ತವೆ. <span class="char-style-override-3">‘‘ನಾಮು ರಾಮ ಕೋ ಕಲಪತರು ಕಲಿ ಕಲ್ಯಾಣ ನಿವಾಸು ॥</span> (ಮಾನಸ 1-26) ರಾಮನಾಮ ರೂಪೀ ಕಲ್ಪತರು ಕಲಿಯುಗದಲ್ಲಿ ಬಹಳವಾಗಿ ಶ್ರೇಯಸ್ಸನ್ನುಂಟುಮಾಡುತ್ತದೆ. ಕಲ್ಪತರುವಿನಿಂದ ಬೇಕಾದುದನ್ನು ಪಡೆದುಕೊಳ್ಳಿ. ನಿರಂತರ ನಾಮ ಜಪ ಮಾಡುವುದರಿಂದ ಅದರಲ್ಲಿ ರುಚಿ ಬರಲಾರಂಭಿಸುತ್ತದೆ. ಮಿಠಾಯಿ ತಿನ್ನುವವನೇ ರುಚಿಯನ್ನು ತಿಳಿದಿದ್ದಾನೆ. ಹಾಗೆಯೇ ನಾಮವನ್ನು ಜಪಿಸುವವನೇ ಅದರ ರುಚಿಯನ್ನು ಅರಿಯಬಲ್ಲನು.</p>
<p class="Text">ನಾಮಜಪದಿಂದ ಅತ್ಯಧಿಕ ಲಾಭವಾಗುತ್ತದೆ. ನಾಮಜಪದಿಂದ ವಿಷಯ ವಾಸನೆ ದೂರವಾಗುತ್ತದೆ. ಪಾಪಗಳು ನಷ್ಟವಾಗುತ್ತವೆ, ವಿಕಾರ ದೂರವಾಗುತ್ತವೆ, ಶಾಂತಿ ಸಿಗುತ್ತದೆ ಮತ್ತು ಭಕ್ತಿಯು ಹೆಚ್ಚುತ್ತದೆ. ನಾಮಜಪವು ಅಸಂಭವವನ್ನು ಸಂಭವವಾಗಿಸುತ್ತದೆ. ಮನದಲ್ಲಿ ಚಿಂತೆ ಆವರಿಸಿದಾಗ ಅರ್ಧಗಂಟೆ, ಒಂದು ಗಂಟೆ ನಾಮ ಜಪಿಸಿರಿ, ಚಿಂತೆ ಅಳಿದುಹೋಗುವುದು. ನಾಮಜಪ ಮಾಡುವಂತಹ ಸಜ್ಜನರು ನಾಮಮಯರಾಗುತ್ತಾರೆ.</p>
<p class="Text">ನಾಮ ಜಪವು ಜೊತೆಯಲ್ಲಿ ಬರುವಂತಹ ನಿಜವಾದ ಧನವಾಗಿದೆ. ಆದಕಾರಣ ಹೇಳುತ್ತಾರೆ - <span class="char-style-override-3">‘‘ಧನವಂತಾ ಸೋಈ ಜಾನಿಯೇ ಜಾಕೆ ರಾಮ ನಾಮ ಧನ ಹೋಯ’’</span> ನಾಮಕ್ಕೆ ಬೆಲೆಯನ್ನು ಯಾರೂ ಕಟ್ಟಲಾರರು. ಇದು ಅಮೂಲ್ಯ ರತ್ನವಾಗಿದೆ. <span class="char-style-override-3">‘‘ಪಾಯೋ ರೀ ಮೈನೆ ರಾಮ ರತನ ಧನ ಪಾಯೋ’’</span> ನಾಮವನ್ನು ಸಗುಣ ಮತ್ತು ನಿರ್ಗುಣಕ್ಕಿಂತಲೂ ದೊಡ್ಡದೆಂದು ಹೇಳಿದ್ದಾರೆ.</p>
<p class="Text">ನಾಮದ ಮಹಿಮೆಯನ್ನು ಸ್ವತಃ ಭಗವಂತನು ಹೇಳಲು ಬಯಸಿದರೂ ಹೇಳಲಾರನು. ನಾಮದ ಮಹಿಮೆ ಅಪಾರವಾಗಿದೆ, ಅಸೀಮವಾಗಿದೆ ಮತ್ತು ಅನಂತವಾಗಿದೆ.</p>
<p class="Text"><span class="char-style-override-3">ಪ್ರಶ್ನೆ - </span>ನಾಮಜಪದ ನಿಜವಾದ ವಿಧಿಯೇನು?</p>
<p class="Text"><span class="char-style-override-3">ಉತ್ತರ - </span>ಭಗವಂತನ ಸ್ವರೂಪದ ಧ್ಯಾನ ಮಾಡುತ್ತಾ, ಅರ್ಥವನ್ನು ತಿಳಿಯುತ್ತಾ ಭಗವಂತನವನೇ ಆಗಿ ನಾಮದ ಜಪವನ್ನು ಮಾಡಿರಿ. ನಾಮಜಪವನ್ನು ಗುಪ್ತರೂಪದಿಂದ ಮತ್ತು ನಿಷ್ಕಾಮ ಭಾವದಿಂದ ಮಾಡಿರಿ. ನಾಮಜಪವನ್ನು ನಿರಂತರ ಮಾಡುತ್ತಿರಿ. ನಾಮವನ್ನು ಮರೆಯಬೇಡಿರಿ, ಇದಕ್ಕೋಸ್ಕರ ಒಂದು ಉಪಾಯವಿದೆ. ಮನಃ ಪೂರ್ವಕವಾಗಿ ಭಗವಂತನಿಗೆ ನಮಸ್ಕರಿಸಿ, ಹೇ ಪ್ರಭು! ನಾನು ನಿನ್ನನ್ನು ಮರೆಯುವುದಿಲ್ಲ ಎಂದು ಪ್ರಾರ್ಥಿಸಿ. ಹೇ ಪ್ರಭುವೇ! ನಿನ್ನನ್ನು ನಾನು ಮರೆಯುವುದಿಲ್ಲ ಹೀಗೆ ಆಗಾಗ್ಗೆ ಹೇಳುತ್ತಿರಿ.</p>
<p class="Text">ಮತ್ತೊಂದು ಮಾತು ಇದೆ. ಅದರ ಕಡೆಗೆ ಗಮನಕೊಡಿ. ಯಾವಾಗಲಾದರೂ ಭಗವಂತ ನಿಮಗೆ ಇದಕ್ಕಿದ್ದಂತೆ ನೆನಪಾದರೆ, ಅಥವಾ ಭಗವಂತನ ನಾಮ ನೆನಪಾದರೆ ಆ ಸಮಯ ಭಗವಂತನು ನನ್ನನ್ನು ಜ್ಞಾಪಿಸಿಕೊಳ್ಳುತ್ತಿದ್ದಾನೆ ಎಂದು ತಿಳಿಯಿರಿ. ಭಗವಂತನು ನನ್ನನ್ನು ಜ್ಞಾಪಿಸಿಕೊಂಡನು ನಾನು ಸಂತುಷ್ಟನಾದೆ ಎಂದು ತಿಳಿದು ಪ್ರಸನ್ನರಾಗಿರಿ. ಇನ್ನು ಉಳಿದ ಕೆಲಸವನ್ನು ನಂತರ ಮಾಡೋಣ. ಆ ಸಮಯದಲ್ಲಿ ನಾಮ ಜಪ ಅಥವಾ ಕೀರ್ತನೆಯಲ್ಲಿ ತೊಡಗಿರಿ. ಹೀಗೆ ಮಾಡುವುದರಿಂದ ಭಕ್ತಿ ಬಹಳ ಹೆಚ್ಚುತ್ತದೆ.</p>
<p class="Text">ಜಪಮಾಲೆಯಿಂದ ಜಪ ಮಾಡುವುದು ಲಾಭದಾಯಕವಾಗಿದೆ. ಭಗವಂತನನ್ನು ಜ್ಞಾಪಿಸಿಕೊಳ್ಳಲಿಕ್ಕಾಗಿ ಮಾಲೆಯು ಒಂದು ಶಸ್ತ್ರವಾಗಿದೆ. ಮಾಲೆಯನ್ನು ತಿರುಗಿಸಬೇಕು ನಿಯಮವೆಷ್ಟಿದೆಯೋ ಅಷ್ಟು ಜಪ ಮಾಲೆಯಿಂದ ಪೂರ್ತಿಯಾಗುತ್ತದೆ. ಅದರಲ್ಲಿ ಕಡಿಮೆಯಾಗಬಾರದು. ಇದಕ್ಕಾಗಿ ಮಾಲೆಯ ಅವಶ್ಯಕತೆಯಿದೆ. ಮತ್ತೆ ಮಾಲೆಯಿಲ್ಲದೆ ನಿರಂತರ ಜಪಮಾದರೆ ಮಾಲೆಯ ಅವಶ್ಯಕತೆಯಿಲ್ಲ.</p>
<p class="ChapterEnd para-style-override-2">ನಾರಾಯಣ! ನಾರಾಯಣ! ನಾರಾಯಣ!<span></span></p>


<p class="Page-Break"> </p>
<p class="Chapter-Heading" id="toc_marker-12">10. ಜೀವನಕ್ಕೆ ಎಚ್ಚರಿಕೆ</p>
<p class="Text">ಗೀತೆಯಲ್ಲಿ ಭಗವಂತನು ಎರಡು ಮಾತುಗಳನ್ನು ಬಹಳ ವಿಶೇಷವಾಗಿ ಹೇಳಿದ್ದಾನೆ-</p>
<p class="Text">1. ಸಾಧನೆಯ ವಿಷಯದಲ್ಲಿ 2. ಅಂತ್ಯಕಾಲದ ವಿಷಯದಲ್ಲಿ. ಮನುಷ್ಯನ ಜೀವನ ಭಗವನ್ಮಯವಾಗಬೇಕು, ಭಗವಂತನ ಸಾಧನೆಯಲ್ಲಿ ತೊಡಗಬೇಕು. ಮತ್ತು ಅಂತ್ಯದಲ್ಲಿ ಭಗವಂತನ ಸ್ಮೃತಿ ಇರಬೇಕು. ಈ ಎರಡು ವಿಷಯಗಳಲ್ಲಿ ಭಗವಂತನು ಎಷ್ಟು ಶ್ಲೋಕ ಹೇಳಿದ್ದಾನೆ ಮತ್ತು ಎಷ್ಟು ವಿವೇಚನೆ ಮಾಡಿದ್ದಾನೋ ಅಷ್ಟು ಬೇರೆ ಯಾವುದೇ ವಿಷಯದಲ್ಲಿ ಮಾಡಿಲ್ಲ. ಕೊನೆಯಲ್ಲಿ ಹೇಳುತ್ತಾನೆ - <span class="char-style-override-3">‘‘ಮಾಮೇಕಂ ಶರಣಂ ವ್ರಜ’’ </span>ನೀನು ನನಗೆ ಶರಣಾಗು, ನಾನು ಸಂಪೂರ್ಣ ಪಾಪಗಳಿಂದ ನಿನ್ನನ್ನು ಮುಕ್ತಗೊಳಿಸುತ್ತೇನೆ. ನೀನು ಚಿಂತಿಸಬೇಡ.</p>
<p class="Text">ಸಜ್ಜನರೇ ಗಮನಿಸಿ ಈ ಪ್ರಪಂಚವು ನಮ್ಮದೆಂದು ಕಾಣಿಸುತ್ತಿದೆಯೋ ಅದು ನಮ್ಮ ಜೊತೆ ಇರುವುದಿಲ್ಲ.</p>
<p class="Text">ಪ್ರಪಂಚದಿಂದ ನೀವು ಏನು ಪಡೆಯಬಲ್ಲಿರಿ? ಹಣ ಪಡೆಯಬಲ್ಲಿರಾ? ಸುಖ ಪಡೆಯಬಲ್ಲಿರಾ? ಏನನ್ನೂ, ಸ್ವಲ್ಪವೂ ಪಡೆಯಲಾರಿರಿ. ಮೋಸವಾಗುವುದು, ಮೋಸ! ಪ್ರಪಂಚದಿಂದ ಒಬ್ಬರಿಗಾದರೂ ಪೂರ್ಣ ಸುಖ ಸಿಕ್ಕಿದೆಯೇ? ಸಿಕ್ಕುವುದೂ ಇಲ್ಲ. ಏಕೆಂದರೆ ಇದು ನಾಶವುಳ್ಳದ್ದಾಗಿದೆ ಮತ್ತು ಭಗವಂತನು ಅವಿನಾಶಿಯಾಗಿದ್ದಾನೆ. ಈ ಶರೀರ, ಪ್ರಪಂಚವೆಲ್ಲಾ ಇಲ್ಲೇ ಇರುವಂತಹದ್ದಾಗಿದೆ. ಶರೀರವನ್ನೂ ಸಹ ಬೇರೆಯವರು ಎತ್ತುತ್ತಾರೆ. ಇದನ್ನು ಮೊದಲಿನಿಂದಲೇ ವಿಚಾರಮಾಡ ಬೇಕಾಗುತ್ತದೆ. ಏನು ಮಾಡಬೇಕು? ಎಂದು ಯೋಚಿಸಬೇಕು. ಮನುಷ್ಯ ಮನೆಯಿಂದ ಹೊರಡುವಾಗ ಎಲ್ಲಿಗೆ ಹೋಗಬೇಕೆಂದು ತಿಳಿಯದಿದ್ದರೆ ಏನು ಸ್ಥಿತಿ ಉಂಟಾಗುವುದು? ಯಾರನ್ನಾದರೂ ದಾರಿ ತೋರಿಸಿ ಎಂದು ಕೇಳಿದರೆ, ಎಲ್ಲಿಗೆ ಎಂದು ಅವರು ಕೇಳಿದರೆ? ಎಲ್ಲಿಗಾದರೂ ಹೇಳಿ ಎಂದರೆ ಅವರು ಹುಚ್ಚನೆಂದು ತಿಳಿದುಕೊಳ್ಳುತ್ತಾರೆ. ಒಂದು ಗುರಿಯಂತೂ ಇರಬೇಕು.</p>
<p class="Text">ಸಹೋದರರೇ! ಗಮನಿಸಿ, ನಮ್ಮ ಜೀವನಯಾತ್ರೆಯಂತೂ ನಮ್ಮ ಜನನದ ಸಮಯದೊಂದಿಗೇ ಪ್ರಾರಂಭವಾಗಿದೆ. ಜೀವನ ಪ್ರತಿಕ್ಷಣ ನಾಶವಾಗುತ್ತದೆ ಮತ್ತು ನಮಗೆ ಈ ಜೀವನದಲ್ಲಿ ಏನು ಮಾಡಬೇಕೆಂದು, ಇದುವರೆಗೆ ಗೊತ್ತೇ ಆಗಲಿಲ್ಲ. ನಮ್ಮಲ್ಲಿ ಬಹಳಷ್ಟು ಸಹೋದರ - ಸಹೋದರಿಯರಿಗೆ ನಾವು ಎಲ್ಲಿಗೆ ಹೋಗಬೇಕು, ನಮ್ಮ ಜೀವನದ ಗುರಿಯೇನು? ಎಂಬುದು ಗೊತ್ತೇ ಇಲ್ಲ. ನೀವು ಏನು ಬಯಸುವಿರಿ? ಎಂದು ನಾನು ಕೇಳಿನೋಡಿದೆ. ಆದರೆ ಯಾವುದೇ ನಿರ್ಣಯವಿಲ್ಲ. ಕೆಲವೊಮ್ಮೆ, ಏನನ್ನೋ ಬಯಸುತ್ತಾರೆ. ಇಲ್ಲಿಯ ಎಲ್ಲಾ ವಸ್ತುಗಳೂ ಬಿಟ್ಟು ಹೋಗುವಂತಹುದು. ಅದಕ್ಕಾಗಿ ನಿರಂತರವಾಗಿ ಇರುವಂತಹ ಭಗವಂತನನ್ನು ಧ್ಯಾನಿಸಿರಿ.</p>
<p class="Text">ಸಜ್ಜನರೇ! ಎಚ್ಚರಗೊಳ್ಳಿ. ಬೇರೆಯವರಿಗೆ ಮೋಸ ಮಾಡಿ ನಾವು ಏನನ್ನಾದರೂ ತೆಗೆದುಕೊಂಡರೆ ಮಹಾನ್ ತೊಂದರೆಯಾಗುತ್ತದೆ, ಅಲ್ಲದೆ ಬೇರೇನೂ ಸಿಗಲಾರದು. ಯಮರಾಜನ ದೂತರು ಬಂದಾಗ ಎಲ್ಲವೂ ಇಲ್ಲೇ ಉಳಿಯುವುದು. ಆ ದಿನ ಯಾವಾಗ ಬೇಕಾದರೂ ಬರಬಲ್ಲದು; ಯಾವಾಗ ಬರುವುದೆಂದು ತಿಳಿದಿಲ್ಲ, ಅದು ಬರುವುದರಲ್ಲಿ ಯಾವ ಸಂದೇಹವೂ ಇಲ್ಲ. ನೀವು, ನಾವೆಲ್ಲರೂ ಎಲ್ಲಿ ಕುಳಿತಿದ್ದೇವೆ ಎಂದು ತಿಳಿದಿದೆಯೇ? ಮೃತ್ಯುಲೋಕದಲ್ಲಿದ್ದೇವೆ, ಮರಣಹೊಂದುವವರ ಲೋಕದಲ್ಲಿದ್ದೇವೆ, ಇಲ್ಲಿ ಇರುವಂತಹವರು ಯಾರೂ ಇಲ್ಲ, ಎಲ್ಲರೂ ಮರಣಹೊಂದುವವರೇ. ನಿಶ್ಚಿಂತರಾಗಿಹೇಗೆ ಕುಳಿತಿದ್ದೀರಿ? ಯಾವ ಕೆಲಸ ವಾಡಬೇಕಾಗಿದೆಯೋ ಅದನ್ನು ಮಾಡಿ. ಈಗ ಮಾಡದಿದ್ದರೆ ಮತ್ತೆ ಯಾವಾಗ ಮಾಡುವಿರಿ? ಪುಟ್ಟ ಬಾಲಕರೂ ಸಹ ದೊಡ್ಡವರಾಗಿ ಇದನ್ನು ಮಾಡುತ್ತೇವೆ ಎಂದು ಯೋಚಿಸುತ್ತಾರೆ. ಕೂದಲು ಬೆಳ್ಳಗಾಗಲು ತೊಡಗಿದರೆ ಯಾವಾಗ ಮಾಡುವಿರಿ? ಇನ್ನು ಸಾಯುವಿರಿ, ಅಷ್ಟೇ. ಶರೀರ ಪ್ರತಿಕ್ಷಣ ಸವೆಯುತ್ತಿದೆ, ಇದರಲ್ಲಿ ಸಂದೇಹವಿಲ್ಲ, ಕಿಂಚಿತ್ ಮಾತ್ರವೂ ಸಂದೇಹವಿಲ್ಲ. ಹುಟ್ಟಿದ ದಿನದಲ್ಲಿ ಸಂತೋಷ ಸಮಾರಂಭ ಆಚರಿಸುವಿರಿ, ಅಯ್ಯಾ! ಒಂದು ವರ್ಷ ಕಳೆಯಿತು, ಅದು, ಅಳುವ ದಿನವಾಗಿದೆ, ಆದರೆ ಇದರಲ್ಲಿ ಮಾಡಿದ್ದೇನು? ಯಾವುದರಲ್ಲಿ ಭಗವಂತನು ಪ್ರಾಪ್ತವಾಗಬಹುದಿತ್ತೋ, ಆ ಹನ್ನೆರಡು ತಿಂಗಳ ಸಮಯವನ್ನು ವ್ಯರ್ಥವಾಗಿ ಕಳೆದಿರಿ. ಇದು ವಿಚಾರ ಮಾಡುವ ಮಾತಾಗಿದೆ. ಮುಂದೆ ಆದರೂ ಎಚ್ಚರವಾಗಿರಬೇಕು. ಈಗ ಕಳೆದುಹೋದ ಸಮಯ ಕಳೆದು ಹೋಯಿತು. ಕಳೆದ್ದಂತೂ ಕಳೆಯಿತು, ಇನ್ನು ವ್ಯರ್ಥವಾಗಿ ಕಳೆಯಲು ಬಿಡುವುದಿಲ್ಲವೆಂದು ಮುಂದೆ ಎಚ್ಚರವಾಗಿರಬೇಕು.</p>
<p class="Text">ಈ ಎಲ್ಲವೂ ಬಿಟ್ಟುಹೋಗುವಂತದ್ದಾಗಿದೆ, ಸಮಯ ಬಿದ್ದಾಗ ಪರಮಾತ್ಮನೇ ಜೊತೆಗಿರುವನು. ಪ್ರಭುವೇ! ನಮ್ಮವನಾಗಿದ್ದಾನೆ. ಸಜ್ಜನರೇ! ಮತ್ತಾರೂ ನಮ್ಮವರಲ್ಲ. ಆದಕಾರಣ ಹೇ ನಾಥಾ! ಹೇ ನಾಥಾ! ಎಂದು ಕರೆಯಿರಿ. ಆ ಪ್ರಭುವು ಎಲ್ಲಾ ಸಮಯದಲ್ಲಿ ಇರುವುದಾದರೆ ಈ ಸಮಯದಲ್ಲೂ ಇದ್ದಾನೆ; ಎಲ್ಲಾ ಸ್ಥಳದಲ್ಲೂ ಇರುವುದಾದರೆ ಇಲ್ಲೂ ಇದ್ದಾನೆ ಮತ್ತು ಎಲ್ಲರವನು ಎಂದಾದರೆ ನಮ್ಮವನೂ ಆಗಿದ್ದಾನೆ. ಎಲ್ಲರಲ್ಲೂ ಇರುವುದಾದರೆ ನಮ್ಮಲ್ಲೂ ಇದ್ದಾನೆ, ಅವನು ಸ್ವತಃ ಹೇಳುತ್ತಾನೆ. <span class="char-style-override-3">‘‘ಸುಹೃದಂ ಸರ್ವಭೂತಾನಾಮ್’’ </span>ಪ್ರಾಣಿ ಮಾತ್ರರಿಗೆ ಸುಹೃದನು ಇಂತಹ ಪರಮಾತ್ಮನಿರುವಾಗ ನಮ್ಮ ದುರ್ದೆಶೆ ಆದರೆ ಮತ್ತೇನು ಹೇಳೋಣ? ಅವನು ಇರುವಾಗ ನಾವು ದುಃಖ ಪಡುವುದು, ಕಷ್ಟ ಪಡುವುದಾದರೆ, ಇದರಲ್ಲಿ ಕಾರಣವೇನಿದೆ? ಅವನಿಂದ ವಿಮುಖರಾಗಿದ್ದೇವೆ ಮತ್ತು ನಾಶವಾಗುವ ಪದಾರ್ಥಗಳ ಹಿಂದೆ ಬಿದ್ದಿದ್ದೇವೆ, ಅವು ಸಿಗಲಿ, ಅವನ್ನು ಭೋಗಿಸೋಣ, ಮಾನ ಮರ್ಯಾದೆ ಸಿಗಲಿ ಎಂದು ಅಂದುಕೊಂಡಿದ್ದೇವೆ, ಆದರೆ ಏನೂ ಸಿಗುವುದಿಲ್ಲ; ಮೋಸವಾಗುತ್ತದೆ, ಮೋಸ. ಎಲ್ಲವೂ ಹೇಗಿದ್ದಿತೋ ಹಾಗೆಯೇ ಇರುವುದು ಜೊತೆಗೆ ಏನೂ ಬರಲಾರದು. ಆದ್ದರಿಂದ ಉಪಕಾರ ಮಾಡಿ. ಜೊತೆಗೆ ಏನು ಬರುವುದು? ಜೊತೆಗೆ ಸ್ವಭಾವ ಬರುವುದು. ಸೇವೆ ಮಾಡುವವನು ಎಲ್ಲಾ ಸ್ಥಳದಲ್ಲೂ ಸೇವೆ ಮಾಡುವನು ಮತ್ತು ಮಹದಾನಂದವನ್ನು ದೋಚಿಕೊಳ್ಳುವನು. ನಿಮ್ಮ ನಿಜವಾದ ಸಂಪತ್ತೆಂದರೆ ಸ್ವಭಾವ.</p>
<p class="Text">ಒಂದು ದಿನಕ್ಕೋಸ್ಕರವಾಗಿ ಎಲ್ಲಿಗಾದರೂ ಹೋದರೆ, ಇಂತಹ ಸ್ಥಳದಲ್ಲಿ ಉಳಿಯಬೇಕಾಗುವುದು, ಇಂತಹ ವಾಹನ ಸಿಗುವುದು ಎಂದು ಯೋಚಿಸುತ್ತೇವೆ. ಆದರೆ ಈ ಪ್ರಪಂಚವನ್ನು ಒಂದು ದಿನ ಬಿಡಬೇಕಾಗುವುದು, ಇದನ್ನು ಬಿಟ್ಟು ಖಂಡಿತಾ ಹೋಗಬೇಕಾಗುವುದು, ಆದರೆ ಇದಕ್ಕೆ ಏರ್ಪಾಡು ಮಾಡಿದ್ದೀರೋ ಇಲ್ಲವೋ; ಇದನ್ನು ಪ್ರತಿಯೊಬ್ಬ ಸಹೋದರ - ಸಹೋದರಿಯೂ ಸ್ವತಃ ಯೋಚಿಸಬೇಕಾಗುವುದು. ಒಂದು ಕ್ಷಣದ ಬಗ್ಗೆಯೂ ಭರವಸೆ ಇಲ್ಲ, ಹಾರ್ಟ್ ಫೇಲ್ ಆಗುತ್ತದೆ ಓಡಾಡುತ್ತಲೇ ಸತ್ತು ಹೋಗಬಹುದು. ನಾವೇನು ಉಕ್ಕಿನಿಂದ ಮಾಡಲ್ಪಟ್ಟಿದ್ದೇವೆಯೇ? ಅದಕ್ಕಾಗಿ ಸ್ವಭಾವವನ್ನು ಶುದ್ಧಮಾಡಿಕೊಳ್ಳಿ. ಪ್ರತಿ ಯೊಬ್ಬರಿಗೂ ಉಪಕಾರ ಮಾಡಿ, ಹಿತ ಮಾಡಿ. ಪ್ರಭುವನ್ನು ಸ್ಮರಿಸಿಕೊಳ್ಳಿ. ಸಂತ ಮಹಾತ್ಮರಾಗಿರುವವರೆಲ್ಲರೂ ಭಗವಂತನನ್ನು ಸ್ಮರಿಸಿಯೇ ಸಂತ ಮಹಾತ್ಮರಾಗಿದ್ದಾರೆ. ಭಗವಂತನ ನಾಮದ ಹೊರತು ಎಲ್ಲವೂ ಬರಿದಾಗಿದೆ. ಆದಕಾರಣ, ಕುಳಿತು ಏಳುವಾಗ, ಮಲಗಿ ಎದ್ದಾಗ ಕೆಲಸಕಾರ್ಯ ಮಾಡುವಾಗಲೂ, ಮಾಡದೇ ಇರುವಾಗಲೂ ಭಗವಂತನನ್ನು ಕರೆಯತ್ತಿರಿ. ಯಾರಿಂದ ಕೆಲಸವಾಗುವುದೋ, ಅವನನ್ನು ಸ್ಮರಣೆ ಮಾಡುತ್ತಾ ಇರಿ. ಎಲ್ಲಾ ಸಮಯದಲ್ಲೂ ನಾಮಜಪ ಮಾಡುತ್ತಾ, ರಾಮ! ರಾಮ! ರಾಮ! ಎಂದು ಹೇಳುತ್ತಾ ಇರಿ.</p>
<p class="Text">ನಾಮ ಜಪವನ್ನು ಮಾಡಿ, ಅಂತ್ಯದಲ್ಲಿ ನಾಮವು ಉಪಯೋಗಕ್ಕೆ ಬರುವುದು, ಧನ, ಸಂಪತ್ತು, ಪರಿವಾರ, ಮನೆ ಯಾವುದೂ ಸ್ವಲ್ಪವೂ ಕೆಲಸಕ್ಕೆ ಬರುವುದಿಲ್ಲ. ಇಲ್ಲೀವರೆಗೆ ಹಲವಾರು ಕೆಲಸಗಳನ್ನು ಮಾಡುತ್ತಾ ನಿಮಗೆ ಸತ್ಸಂಗ, ಭಜನೆ, ಧ್ಯಾನ, ಸ್ವಧ್ಯಾಯ, ಪಾರಾಯಣೆ, ಜಪ ಮುಂತಾದವುಗಳಿಗೆ ಸಮಯ ದೊರೆಯಲಿಲ್ಲ ಎಂದಾಗ ಕೊನೆಗೆ ಏನು ಆಗುವುದು? ಅಯ್ಯೋ! ನಾವು ಏನೂ ಮಾಡಲಿಲ್ಲ. ಈ ಎಲ್ಲಾ ಕೆಲಸ-ಕಾರ್ಯಗಳೂ ಏನೂ ಮಾಡದಂತೆಯೇ ಆಗಿವೆ. ಮನುಷ್ಯನು ಸತ್ಸಂಗಕ್ಕೆ ಸಮಯ ಸಿಗುವುದಿಲ್ಲವೆಂದು ಹೇಳುತ್ತಾನೆ ರಾಮ! ರಾಮ! ಇದು ಎಷ್ಟು ದೊಡ್ಡ ತಪ್ಪು! ಮಗು ಹುಟ್ಟಿದರೆ ದೊಡ್ಡವನಾಗುತ್ತನೋ ಇಲ್ಲವೋ, ಇದರಲ್ಲಿ ಸಂದೇಹವಿದೆ, ಓದುವನೋ ಇಲ್ಲವೋ, ಇದರಲ್ಲಿ ಸಂದೇಹವಿದೆ. ವಿವಾಹವಾಗುತ್ತದೋ ಇಲ್ಲವೋ, ಇದರಲ್ಲಿ ಸಂದೇಹವಿದೆ; ಆದರೆ ಸಾಯುತ್ತಾನೋ ಇಲ್ಲವೋ ಇದರಲ್ಲಿ ಸಂದೇಹವಿಲ್ಲ, ಸಾಯಲೇ ಬೇಕಾಗುವುದು. ಆದರೆ ಯಾವ ಕೆಲಸದಲ್ಲಿ ಸಂದೇಹವಿದೆಯೋ ಅವುಗಳನ್ನು ತತ್ಪರತೆಯಿಂದ ಮಾಡುತ್ತಿದ್ದಾನೆ. ಆದರೆ ಯಾವ ಕೆಲಸದಲ್ಲಿ ಸಂದೇಹವಿಲ್ಲ, ಖಂಡಿತಾ ಹೋಗಲೇಬೇಕಾಗುತ್ತದೆ, ಅದಕ್ಕೋಸ್ಕರ ಯಾವ ಸಿದ್ಧತೆಯೂ ಇಲ್ಲ. ಬಹಳ ಆಶ್ಚರ್ಯದ ಮಾತಾಗಿದೆ! ಇದು ಬಹಳ ದೊಡ್ಡ ತಪ್ಪಾಗಿದೆ. ಆದಕಾರಣ ಎಚ್ಚರರಾಗಿರಿ.</p>
<p class="Text">ನಾನು ಒಂದು ಸತ್ಯವಾದ ಮಾತನ್ನು ಹೇಳುತ್ತೇನೆ. ನಮ್ಮವರು ಭಗವಂತನಲ್ಲದೆ ಬೇರೆ ಯಾರೂ ಇಲ್ಲ. ಮನಸ್ಸು, ಬುದ್ಧಿ, ಇಂದ್ರಿಯಗಳು, ಉಸಿರಾಟ ಇತ್ಯಾದಿ ಯಾವುದೂ ನಿಮ್ಮದಲ್ಲ. ಆದರೆ ಭಗವಂತನನ್ನು ನೀವು ನಮ್ಮವನೆಂದು ತಿಳಿದರೆ, ಭಗವಂತನು ನಿಮ್ಮನ್ನು ಕೈಬಿಡಲಾರನು. ನೀವು ಯಾವ ವಸ್ತುಗಳ ಹಿಂದೆ ಬಿದ್ದಿದ್ದೀರೋ ಅವು ಯಾವುವೂ ನಿಮ್ಮ ಮಾತನ್ನು ಕೇಳುವುದಿಲ್ಲ. ನೀವು ಯಾವ ಶರೀರವನ್ನು ಸದಾ ರಕ್ಷಣೆ ಮಾಡುತ್ತಿದ್ದೀರೋ, ಒಂದು ದಿನ ರಾತ್ರಿಯಲ್ಲಿ ತಪ್ಪಿನಿಂದ, ಮರೆತು ಬಟ್ಟೆಯಿಲ್ಲದೆಹೋದರೆ ಅದಕ್ಕೆ ಚಳಿಹಿಡಿದುಕೊಳ್ಳುತ್ತದೆ. ಇಷ್ಟು ದಿವಸ ಇವನು ರಕ್ಷಣೆ ಮಾಡಿದ್ದಾನೆ, ಎಷ್ಟೋ ವರ್ಷಗಳಿಂದ ಅನ್ನ ನೀರು ಕೊಟ್ಟಿದ್ದಾನೆ. ಒಂದು ದಿನ ನಾನೂ ಸಹ ಇವನನ್ನು ಕ್ಷಮಿಸೋಣ ಎಂದು ಅದು ಬಯಸುವುದಿಲ್ಲ. ಎರಡು ದಿನ ಅನ್ನ ನೀರು ನಿಲ್ಲಿಸಿದರೆ ಇದರ ಸ್ಥಿತಿ ಏನಾಗುವುದು? ಈ ಶರೀರ ಎಷ್ಟು ಕೃತಘ್ನವೆಂದರೆ ಎರಡೇ ದಿನಗಳಲ್ಲಿ ಸತ್ಯ ಪ್ರಕಟವಾಗುತ್ತದೆ. ಇಂತಹ ಕೃತಘ್ನ ಶರೀರದ ಗುಲಾಮರಾಗಿದ್ದೀರಿ ಮತ್ತು ಸ್ಮರಣೆ ಮಾತ್ರದಿಂದಲೇ ಓಡಿ ಬರುವ ಭಗವಂತನನ್ನು ಸ್ಮರಿಸುವುದೇ ಇಲ್ಲ. ನೆನಪಿಸಿಕೊಳ್ಳದೆಯೇ ಆ ಭಗವಂತನು ನಮಗೆ ವಿದ್ಯೆ, ಬುದ್ಧಿ, ಜ್ಞಾನ, ಶರೀರ, ಜೀವನ ಇತ್ಯಾದಿಗಳನ್ನು ಕೊಟ್ಟಿದ್ದಾನೆ ಮತ್ತು ಕೊಡುತ್ತಲೇ ಇರುತ್ತಾನೆ. ಎಂಥಹ ವಿಲಕ್ಷಣ ರೀತಿಯಿಂದ ಕೊಡುತ್ತಾನೆಂದರೆ ಅವನು ಕೊಟ್ಟಿದ್ದು ನಮ್ಮದೇ ಎನಿಸುವಂತೆ ಕೊಡುತ್ತಾನೆ. ಇಂತಹ ಪರಮ ಸುಹದನಾದ ಪರಮಾತ್ಮನನ್ನು ಮರೆಯುವಿರಿ.</p>
<p class="Shlok">ಸುಹೃದಂ ಸರ್ವಭೂತಾನಾಂ ಜ್ಞಾತ್ವಾ ವಾಂ ಶಾಂತಿಮೃಚ್ಛತಿ ।</p>
<p class="TXT-Right">(ಗೀತೆ 5-29)</p>
<p class="Text">ಪಾಪಿ, ದುರಾಚಾರಿ ಸಜ್ಜನ ಎಲ್ಲರಿಗೂ ಪರಮಾತ್ಮನು ಪರಮ ಸುಹೃದನಾಗಿರುವನು. ಆದಕಾರಣ ಅವನನ್ನು ಸ್ಮರಿಸಿರಿ ಮತ್ತು ಪ್ರಪಂಚದ ಕೆಲಸವನ್ನು ಮಾಡಿ. ಪ್ರಪಂಚದ ಕೆಲಸದಿಂದಲೂ ಭಗವಂತನನ್ನು ಸಂತೋಷಪಡಿಸಿರಿ. ಸ್ವಾರ್ಥದ ತ್ಯಾಗ ಮಾಡಿ ಸೇವೆ ಮಾಡಿರಿ. ಸಹೋದರರು-ಬಂಧುಗಳು, ಪತ್ನಿ-ಪುತ್ರರು, ಎಲ್ಲರ ಸೇವೆ ಮಾಡಿರಿ, ಇವರೆಲ್ಲರೂ ಭಗವಂತನವರೆಂದು ತಿಳಿದು ಎಲ್ಲರಿಗೂ ಸುಖ ನೀಡಿರಿ. ಇದರಿಂದ ಭಗವಂತನು ನನ್ನ ಮಕ್ಕಳ ಪಾಲನೆ ಮಾಡುವವನೆಂದು ತಿಳಿದು ಬಹಳವಾಗಿ ಸಂತೋಷಪಡುತ್ತಾನೆ. ತಂದೆ-ತಾಯಿ ಇಲ್ಲದ ಒಂದು ಮಗುವನ್ನು ಒಬ್ಬ ತಾಯಿಯು ತನ್ನ ಮನೆಗೆ ಕರೆದೊಯ್ದು ಅದರ ಪಾಲನೆ ಪೋಷಣೆ ಮಾಡಿದರೆ ಜನರು ಅವಳನ್ನು ಬಹಳ ದಯಾಳು ತಾಯಿ ಎನ್ನುತ್ತಾರೆ. ತಮ್ಮ ಮಕ್ಕಳ ಪಾಲನೆಯನ್ನಾದರೆ ಎಲ್ಲರೂ ಮಾಡುತ್ತಾರೆ, ನಾಯಿಯೂ ಸಹ ತನ್ನ ಮರಿಗಳ ಪಾಲನೆ ಮಾಡುತ್ತದೆ. ಆದ್ದರಿಂದ ಎಲ್ಲರಿಗೂ ಹಿತವನ್ನು ಮಾಡಬೇಕು. ಯಾರೊಂದಿಗೆ ನಿಮ್ಮ ಯಾವುದೇ ಸ್ವಾರ್ಥ ಇಲ್ಲವೋ ಅವರಿಗೆ ಹಿತವನ್ನು ಮಾಡಿ ಅಥವಾ ಯಾರ ಸೇವೆ ನೀವು ಮಾಡುತ್ತೀರೋ, ಅವರೊಂದಿಗೆ ತಮ್ಮ ಯಾವುದೇ ಸಂಬಂಧವಿರಿಸಿಕೊಳ್ಳಬೇಡಿ. ಮಾತು ಒಂದೇ ಆಗಿದೆ. ಆದಕಾರಣ ಸ್ವಾರ್ಥ ತ್ಯಾಗವಾಡಿ ಎಲ್ಲರಿಗೂ ಸುಖ ನೀಡಿರಿ,ಎಲ್ಲರಿಗೂ ಹಿತವನ್ನು ಮಾಡಿರಿ.</p>
<p class="Shlok">ಸರ್ವೇ ಭವಂತು ಸುಖಿನಃ ಸರ್ವೇ ಸಂತು ನಿರಾಮಯಾಃ ।</p>
<p class="Shlok">ಸರ್ವೇ ಭದ್ರಾಣಿ ಪಶ್ಯಂತು ಮಾ ಕಶ್ಚಿದ್ ದುಃಖಭಾಗ್ಭವೇತ್ ॥</p>
<p class="Text">ಸಜ್ಜನರೇ! ಯಾರಿಗೂ ದುಃಖವಾಗದಿರಲಿ, ಎಲ್ಲರಿಗೂ ವಿಶ್ರಾಂತಿ ಸಿಗಲಿ, ಎಲ್ಲರಿಗೂ ಸುಖ ಸಿಗಲಿ ಎಂಬ ಭಾವವನ್ನಿರಿಸಿಕೊಳ್ಳಿ. ಇದು ಮನುಷ್ಯ ಜನ್ಮದ ಮುಖ್ಯ ಅವಕಾಶವಾಗಿದೆ. ಸ್ವಾರ್ಥಕ್ಕಾಗಿ ಕೆಲಸ ಮಾಡುವುದು ಮಾನವತೆ ಅಲ್ಲ, ನಾಯಿಗಳು ಪರಸ್ಪರ ಚೆನ್ನಾಗಿ ಆಟವಾಡುತ್ತವೆ, ಆದರೆ ರೊಟ್ಟಿಯ ತುಂಡು ನೋಡುತ್ತಲೇ ಜಗಳವಾಡುತ್ತವೆ. ಇದೇ ರೀತಿ ಸ್ವಾರ್ಥಕ್ಕಾಗಿ ನಾವು ಸಹ ಜಗಳವಾಡಿದರೆ ಅವುಗಳಲ್ಲಿ ಮತ್ತು ನಮ್ಮಲ್ಲಿ ಅಂತರವೇನು ಉಳಿಯಿತು? ಆದ್ದರಿಂದ ಎಲ್ಲರ ಹಿತ ಹೇಗಾಗುವುದು? ಎಂಬ ಭಾವವನ್ನಿರಿಸಿಕೊಳ್ಳಿ. <span class="char-style-override-3">ತೆ ಪ್ರಾಪ್ನುವಂತಿ ಮಾಮೇವ ಸರ್ವಭೂತಹಿತೇ ರತಾಃ ।</span> (ಗೀತೆ 12/4) ಎಲ್ಲರ ಹಿತದಲ್ಲಿ ತಲ್ಲೀನರಾಗಿರುವವರು ಪರಮಾತ್ಮನನ್ನು ಪಡೆಯುತ್ತಾರೆ. ಆದ್ದರಿಂದ ಪ್ರಪಂಚ ನಮ್ಮದೆಂದು ತಿಳಿದು ಯಾವ ಲಾಭವನ್ನು ನೀವು ಪಡೆದಿರೋ, ಅದನ್ನಂತೂ ಪಡೆದಿರಿ, ಇನ್ನು ಭಗವಂತನನ್ನು ನಮ್ಮವನೆಂದು ತಿಳಿದು ನೋಡಿರಿ. ಎಲ್ಲರಿಗೂ ಹಿತವಾಗಲಿ, ಎಲ್ಲರಿಗೂ ಸುಖ ಸಿಗಲಿ, ಎಲ್ಲರಿಗೂ ಶ್ರೇಯಸ್ಸು ಆಗಲಿ ಎಂಬ ಭಾವವಿರಿಸಿಕೊಳ್ಳಿ, ಸಾಧ್ಯವಾದಷ್ಟು ಸೇವೆ ಮಾಡಿ. ಆದರೆ ಭಾವದಲ್ಲಿ ಕಡಿಮೆ ಮಾಡಬೇಡಿ. ಅಂತರಂಗದಲ್ಲಿ ಎಲ್ಲರ ಹಿತದಲ್ಲಿ ಪ್ರೀತಿಯಿರಲಿ ಎಂಬ ಭಾವನೆಯಿರಬೇಕು. ಆ ಭಾವದಿಂದ ತಾನಾಗಿ ತ್ಯಾಗವಾಗುತ್ತದೆ. ಭಾವನೆ ಮೊದಲು ಮೂಡುತ್ತದೆ, ಕ್ರಿಯೆ ನಂತರ ಆಗುತ್ತದೆ. ಆದ್ದರಿಂದ ಎಲ್ಲರ ಹಿತದ ಭಾವನೆಯಿರಲಿ. ದೊಡ್ಡ ದೊಡ್ಡ ಮಹಾತ್ಮರಾಗಿರುವವರಲ್ಲಿ ಬೇರೆಯವರ ಹಿತದ ಭಾವನೆ ಇತ್ತು.</p>
<p class="Text">ಅವರ ಜೊತೆ ಯಾರಾದರೂ ಮತಿಹೀನರಾಗಿ ವರ್ತಿಸಿದರೂ ಸಹ ಅವರಿಗೆ ಒಳ್ಳೆಯದನ್ನೇ ವಾಡುತ್ತಿರುತ್ತಾರೆ. ಹೀಗೆಯೇ ಎಲ್ಲರಿಗೂ ಒಳ್ಳೆಯಾಗಲಿ ಎಲ್ಲರಿಗೂ ಶ್ರೇಯಸ್ಸಾಗಲಿ, ಇಂತಹ ಚಿಂತನೆ ನಿಮ್ಮ ಮನದಲ್ಲಿ ಆಗತೊಡಗಿದರೆ ನಿಮ್ಮ ಉದ್ಧಾರವಾಗುವುದು. ಮಹಾಪುರುಷರ ಸಂಗದಿಂದ, ದರ್ಶನದಿಂದ ಶ್ರೇಯಸ್ಸಾಗುತ್ತದೆ. ಇದಕ್ಕೆ ಕಾರಣವೇನು? ಏಕಾಂತದಲ್ಲಿದ್ದರೂ ಸಹ ಆ ಮಹಾಪುರುಷರಿಗೆ ಎಲ್ಲರಿಗೂ ಶ್ರೇಯಸ್ಸು ಹೇಗೆ ಅಗುವುದು? ಎಂಬ ಚಿಂತೆ ಇರುತ್ತದೆ. ಆ ಪ್ರೇಮದ ಕಾರಣದಿಂದ ಅವರ ದರ್ಶನಮಾತ್ರದಿಂದ ಪ್ರಪಂಚಕ್ಕೆ ಹಿತವಾಗುತ್ತದೆ. ಅವರ ಗಾಳಿ ಸೋಕಿದ ಮಾತ್ರದಿಂದ ಎಲ್ಲರ ಶ್ರೇಯಸ್ಸಾಗುವುದು.</p>
<p class="Text">ಪರಮಾತ್ಮನು ಎಲ್ಲರ ಸುಖ ಬಯಸುವಂತೆ, ಯಾವ ವ್ಯಕ್ತಿಯು ಎಲ್ಲರ ಸುಖ ಬಯಸುವನೋ ಅವನು ಪರಮಾತ್ಮನ ಶಕ್ತಿಯೊಂದಿಗೆ ಒಂದಾಗಿ ಬಿಡುತ್ತಾನೆ ಮತ್ತು ಅವನ ಮೂಲಕ ಎಲ್ಲರಿಗೂ ಹಿತ ಉಂಟಾಗುವುದು ಎಂಬ ಮಾರ್ಮಿಕವಾದ ಮಾತಿದೆ.</p>
<p class="Text">ಆದ್ದರಿಂದ ಸಜ್ಜನರೇ! ಸಹೋದರರೇ! ಸಹೋದರಿಯರೇ! ನಿಜವಾದ ಹೃದಯದಿಂದ ಎಲ್ಲರ ಹಿತ ಹೇಗಾಗುವುದು, ಎಲ್ಲರಿಗೂ ಶ್ರೇಯಸ್ಸು ಹೇಗೆ ಎಂಬ ಕಾತರ ಉಂಟಾಗಲಿ. ಮನೆಯಲ್ಲಿ ಮಾತೆಯರು ಸಹೋದರಿಯರು ಸ್ವತಃ ಕೆಲಸ ಮಾಡಿರಿ ಮತ್ತು ಸೇವೆ ಮಾಡಿರಿ, ಬೇರೆಯವರಿಂದ ಮಾಡಿಸಬೇಡಿ. ಈ ಶರೀರ ಸ್ವಲ್ಪ ದಿನಗಳಿಗೋಸ್ಕರ ದೊರಕಿದೆ, ಮತ್ತೆ ಅಂತ್ಯವಾಗುವುದು. ಆದಕಾರಣ ಆ ಸ್ವಲ್ಪ ದಿನ ಸೊಂಟಕಟ್ಟಿ ಸೇವೆ ಮಾಡಿರಿ, ಲಾಭ ಪಡೆಯಿರಿ. ಈ ಶರೀರಕ್ಕೆ ಕಾಯಿಲೆ ಬಂದರೆ ಕೂರಿಸಲು ಎಬ್ಬಿಸಲೂ ಸಹ ಬೇರೆಯವರ ಅವಶ್ಯಕತೆಬೀಳುವುದು. ಜೀವ ಇರುವಾಗಲೇ ಈ ಸ್ಥಿತಿ ಆಗಬಲ್ಲದು ಮತ್ತು ಇಲ್ಲದಿದ್ದರೆ ಅಂತ್ಯವಾಗುವಿರಿ. ಈ ಸೇವೆಯು ನಿಜವಾದ ವಸ್ತುವಾಗಿದೆ. ಇದು ಭಗವಂತನನ್ನೂ ಕೂಡ ಖರೀದಿ ಮಡುವಂತದ್ದಾಗಿದೆ. ಆದ್ದರಿಂದ ಸೇವೆ ಮಾಡಿರಿ, ದ್ರವ್ಯ-ವಸ್ತುಗಳನ್ನು ಬೇರೆಯವರಿಗೆ ಕೊಡಿರಿ ಮತ್ತು ಕೆಲಸ ಕಾರ್ಯ ನೀವೇ ಮಾಡಿರಿ. ನೋಡಿ ಪರಸ್ಪರ ಪ್ರೀತಿ ಉಂಟಾಗುವುದೋ ಇಲ್ಲವೋ. ಪರಿವಾರದಲ್ಲಿ ಜಗಳವೇಕಾಗುತ್ತದೆ? ಕೆಲಸ ಕಾರ್ಯ ನೀನು ಮಾಡು ಮತ್ತು ಒಡವೆ ವಸ್ತು ನಾನು ತೆಗೆದುಕೊಳ್ಳುವೆ ಎನ್ನುವುದರಿಂದ ಜಗಳವಾಗುತ್ತದೆ.</p>
<p class="Text">ಪರಸ್ಪರ ಪ್ರೇಮ ಹೆಚ್ಚಿಸುವ ಎರಡನೇ ಉಪಾಯ, ದೊಡ್ಡವರ ಚರಣಗಳಿಗೆ ನಮಸ್ಕಾರ ಮಾಡಿರಿ. ಇದರಿಂದ ಹುಟ್ಟು-ಸಾವು ಇಲ್ಲದಂತಾಗುತ್ತದೆ. ಅವರ ಆಜ್ಞೆಯ ಪಾಲನೆ ಮಾಡಿರಿ. ಅವರ ಸೇವೆಯನ್ನು ಮಾಡಿರಿ. ಅವರಿಗೆ ಸಂತೋಷ ಉಂಟಾಗುವುದರಿಂದ ಪರಸ್ಪರರಲ್ಲಿ ಪ್ರೇಮ ಬೆಳೆಯುವುದು, ಸ್ನೇಹ ಬೆಳೆಯುವುದು, ಮನೆಯಲ್ಲಿ ಆನಂದವಿರುವುದು. ಧರ್ಮ, ಸಂತ, ಮಹಾತ್ಮ, ಪರಿವಾರ, ಭಗವಂತ ಎಲ್ಲರೂ ಸಂತೋಷಗೊಳ್ಳುವರು. ಆದರೆ ಯದ್ವಾತದ್ವಾ ಮಾಡಿ, ಕೆಟ್ಟ ದಾರಿಯಲ್ಲಿ ನಡೆದರೆ ಅವರಿಂದ ತಂದೆ-ತಾಯಿಗಳೂ ಸಹ ಸಿಟ್ಟಾಗುತ್ತಾರೆ. ಆದ್ದರಿಂದ ಸೇವೆ ಉಪಕಾರ ಮಾಡಿರಿ ಮತ್ತು ಭಗವಂತನ ಸ್ಮರಣೆ ಇರಿಸಿಕೊಳ್ಳಿ. ಈ ಪ್ರಪಂಚ ಸದಾ ಇರುವಂಥಹದ್ದಲ್ಲ, ಇಲ್ಲಿ ಸದಾ ಇರಲಿಕ್ಕಾಗಿ ಬಂದಿಲ್ಲ, ಸ್ವಲ್ಪ ದಿನ ಇರುವುದಿದೆ. ಸ್ವಲ್ಪದಿನಗಳಿಗೋಸ್ಕರ ಗೀತಾಭವನದಲ್ಲಿ ಸತ್ಸಂಗಕ್ಕೆ ಬಂದಿದ್ದೇವೆ. ಪುನಃ ಇಲ್ಲಿಂದ ಹೊರಡುತ್ತೇವೆ. ಇದೇ ರೀತಿ ಈ ಪ್ರಪಂಚದಿಂದ ಇದ್ದಕ್ಕಿದ್ದಂತೆ ಹೊರಡುತ್ತೇವೆ ಯಾವಾಗ ಹೊರಡುತ್ತೇವೆಯೋ ತಿಳಿದಿಲ್ಲ.</p>
<p class="Text">ಭಗವಂತನ ಭಜನೆಯಲ್ಲಿ ತೊಡಗಿರುವವನೇ ಬುದ್ದಿವಂತನಾಗಿದ್ದಾನೆ. ಅವನು ಮನುಷ್ಯ ಜನ್ಮವನ್ನು ಸಫಲ ಮಾಡಿಕೊಂಡಿದ್ದಾನೆಂದು ಭಗವಂತನ ಸನ್ನಿಧಿಯಲ್ಲಿಯೂ ಅವನಿಗೆ ಆದರವಿದೆ. ಅವನು ತನ್ನ ಉದ್ಧಾರ ಮಾಡಿಕೊಳ್ಳಲಿ ಎಂದು ಭಗವಂತನು ಕೃಪೆ ಮಾಡಿ ಮನುಷ್ಯ ಜನ್ಮ ಕೊಟ್ಟಿರುವನು. ಆದರೆ ಮನುಷ್ಯನು ತನ್ನ ಕಲ್ಯಾಣಮಾಡಿಕೊಳ್ಳದೆ ಭಗವಂತನಿಗೇ ಒಂದು ರೀತಿಯಲ್ಲಿ ಮೋಸ ಮಾಡುತ್ತಾನೆ. ಅದಕ್ಕಾಗಿ ಹೀಗೆ ಆಗಬಾರದು. ನಮಗೆ ಮನುಷ್ಯ ಶರೀರ ದೊರಕಿದೆ. ಉತ್ತಮ ಕುಲದೊರಕಿದೆ, ಭಗವಂತನಡೆಗೆ ನಡೆಯುವ ರುಚಿ ದೊರಕಿದೆ, ಸತ್ಸಂಗ ದೊರಕಿದೆ, ಗೀತಾ-ರಾಮಯಾಯಣದಂತಹ ಗ್ರಂಥಗಳು ಮತ್ತು ಭಗವಂತನ ನಾಮವನ್ನು ಕೇಳುವ ಅವಕಾಶ ದೊರಕಿದೆ. ಇನ್ನು ಬಾಕಿ ಏನು ಉಳಿದಿದೆ? ಸ್ವಲ್ಪ ನಾವೂ ಪ್ರಯತ್ನ ಮಾಡಬೇಕು. ಹೇಗಿರುವುದೋ ಹಾಗೆಯೇ ಒಪ್ಪಿಕೊಳ್ಳಿ. ಇಷ್ಟರಲ್ಲೇ ಉದ್ಧಾರವಾಗುವುದು. ಭಗವಂತನ ಕೃಪೆಯೆಂದು ತಿಳಿದು ನಾಮಜಪ ಮಾಡಿರಿ ಮತ್ತು ನಾವಂತೂ ಅನ್ಯಾಯ, ಕಪಟ, ಮೋಸ, ಕೆಟ್ಟ ಕೆಲಸ ಮಾಡುವುದೇ ಇಲ್ಲ, ಯಾರಿಗೂ ದುಃಖ ನೀಡುವುದಿಲ್ಲ ಹಾಗಿರುವಾಗ ನಮಗೆ ದುಃಖ ಏತರದು, ಚಿಂತೆ ಏನು ಎಂದು ಸಂತೋಷವಾಗಿ ಇರಿ. ಮನಸ್ಸಿನಿಂದ ಯಾರ ಕೆಡುಕಿನ ಚಿಂತೆನೆ ಮಾಡುವುದಿಲ್ಲ. ಯಾರಿಗಾದೂ ಕಷ್ಟಕೊಡುವಂತಹ ಮಾತನ್ನು ನಾಲಿಗೆಯಿಂದ ಆಡುವುದಿಲ್ಲ. ಯಾರಿಗಾದರೂ ಕಷ್ಟವಾಗುವಂತಹ ಯಾವುದೇ ಕೆಲಸ ಮಾಡುವುದಿಲ್ಲ, ಎಂಬ ಕೃಪೆ ವಾಡಿರಿ. ಎಲ್ಲರಿಗೂ ಸುಖ ನೀಡಿರಿ, ಸೇವೆ ಮಾಡಿರಿ. ಹೀಗೆ ಸಂಪೂರ್ಣ ಪ್ರಾಣಿಗಳ ಹಿಡಿತದಲ್ಲಿ ತೊಡಗಿರಿ. ಭಗವಂತನ ಅನಂತ ಶಕ್ತಿ, ಅಪಾರ ಶಕ್ತಿ ನಿಮ್ಮ ಜೊತೆಗಿದೆ. ಹೀಗೆ ಮಾಡುತ್ತಲೇ ಮನುಷ್ಯ - ಜೀವನ ಸಫಲವಾಗುವುದು. ಕಲಿಯುಗದ ಮಹಿಮೆಯನ್ನು ತುಂಬಾ ಹಾಡಲಾಗಿದೆ, ಏಕೆಂದರೆ ಇದರಲ್ಲಿ ಬಹಳ ಬೇಗ ಕಲ್ಯಾಣವಾಗುವುದು.</p>
<p class="Shlok">ಕಲಿಯುಗ ಸಮ ಜುಗ ಆನ ನಹಿ<span class="char-style-override-6">ಂ</span> ಜೌ<span class="char-style-override-6">ಂ</span> ನರ ಕರ ಬಿಸ್ವಾಸ ।</p>
<p class="Shlok">ಗಾಈ ರಾಮ ಗುನ ಗನ ಬಿಮಲ ಭವ ತರ ಬಿನಹಿ<span class="char-style-override-6">ಂ</span> ಪ್ರಯಾಸ ॥</p>
<p class="TXT-Right">(ಮಾನಸ 7-103)</p>
<p class="Text">ಪ್ರಯಾಸವಿಲ್ಲದೆ ಈ ಪ್ರಪಂಚವೆಂಬ ಸಾಗರದಿಂದ ಪಾರಾಗುತ್ತೇವೆ. ಇಂತಹ ಸುಂದರ ಅವಕಾಶ ನಮಗೆ ದೊರಕಿದೆ. ಆದಕಾರಣ ನಾವು ಭಗವಂತನ ಚರಣಗಳಲ್ಲಿ ತೊಡಗೋಣ. ಭಗವಂತ ನಮ್ಮವನಾಗಿರುವನು, ಭಗವಂತನಲ್ಲದೇ ಬೇರೆ ಯಾರೂ ನಮ್ಮವರಲ್ಲ, ನಾವು ಯಾರವರೂ ಅಲ್ಲ. ಪ್ರಪಂಚಕ್ಕೆ ಬಂದಿದ್ದೇವೆ ಆದರೆ ಕೇವಲ ಸೇವೆ ಮಾಡುವುದಕ್ಕಾಗಿ ಬಂದಿದ್ದೇವೆ. ಪ್ರಪಂಚದಲ್ಲಿ ಏನು ಸಿಗುವುದು? ನಾನು ನನ್ನ ಸ್ವಾರ್ಥ ಸಿದ್ಧಿಸಿಕೊಳ್ಳುವೆನು, ಎಂದು ಎಲ್ಲರೂ ಯೋಚಿಸುತ್ತಾರೆ. ಆದರೆ ಇದರಿಂದ ಸ್ವಾರ್ಥ ಸಿದ್ಧಿಸುವುದಿಲ್ಲ. ಬೇರೆಯವರ ಸೇವೆ ಮಾಡಿ ಮತ್ತು ನಮ್ಮವನಾದ ಪ್ರಭುವಿನ ನೆನಪು ಇರಿಸಿಕೊಳ್ಳಿ. ಈ ಜೀವನ ಸೇವೆ ಮಾಡುವುದಕ್ಕಾಗಿ ದೊರಕಿದೆ. ಆದಕಾರಣ ನ್ಯಾಯಯುಕ್ತವಾದ, ಶಾಸ್ತ್ರ ಪದ್ಧತಿಯ ಅನುಸಾರವಾಗಿ ಎಲ್ಲರ ಸೇವೆ ಮಾಡಿರಿ.</p>
<p class="Text">ಉದ್ಯೋಗ ಪರ್ವದಲ್ಲಿ ಒಂದು ಕಥೆ ಬರುತ್ತದೆ. ಧೃತರಾಷ್ಟ್ರನು ವಿದುರನನ್ನು ಕರೆಸಿ ನನಗೆ ನಿದ್ರೆಯು ಬರುತ್ತಿಲ್ಲ ಎಂದು ಕೇಳುತ್ತಾನೆ. ಆಗ ವಿದುರನು, ಯಾರು ಒಳ್ಳೆಯ ಮನುಷ್ಯರೊಂದಿಗೆ ವೈರಮಾಡುವರೋ ಮತ್ತು ಅವರಿಗೆ ಕಷ್ಟ ಕೊಡಲು ಬಯಸುವರೋ, ಅವರಿಗೆ ನಿದ್ದೆ ಬರಲಾರದು. ಅವರಿಗೆ ಅಶಾಂತಿಯೇ ಇರುವುದು. ಪಾಂಡವರೊಂದಿಗೆ ಕೆಟ್ಟ ವ್ಯವಹಾರ ಮಾಡಿ, ಶಾಂತಿ ಬಯಸುವೆಯಾ? ಹೃದಯ ಕೆಟ್ಟಿರುವವನಿಗೆ ಶಾಂತಿ ದೊರೆಯಲಾರದು; ಎಂದು ಹೇಳುತ್ತಾನೆ. ಸ್ವಾರ್ಥಕೋಸ್ಕರ ಯಾರಿಂದಲಾದರೂ ನಾನು ಕೆಲಸ ಮಾಡಿಸಿಕೊಳ್ಳುವೆನು ಎಂದು ಯೋಚಿಸಿದರೆ ಆ ಕೆಲಸ ಆಗುವುದಿಲ್ಲ, ಕೆಟ್ಟುಹೋಗುತ್ತದೆ. ಇದರಲ್ಲಿ ಕಾಣುವ ಸ್ವಾರ್ಥವು ಪತನಮಾಡುವಂತಹ ಮಾತಾಗಿದೆ. ಆದಕಾರಣ ಈ ಸ್ವಲ್ಪವೇ ಜೀವನದಲ್ಲಿ ನಮ್ಮಿಂದ ಎಷ್ಟು ಸೇವೆ ಮಾಡಲಾಗುವುದೋ, ಅದನ್ನು ಮಾಡೋಣ. ಈ ಮನುಷ್ಯ ಶರೀರವನ್ನು ಪಡೆದು ತನ್ನ ಕೆಲಸ ಮಾಡಿಕೊಳ್ಳುವವನೇ ಚತುರನಾಗಿದ್ದಾನೆ. ಸೇವೆಯಲ್ಲಿ ತೊಡಗೋಣ, ನಾಮ ಜಪದಲ್ಲಿ ಮಗ್ನರಾಗೋಣ, ಎಲ್ಲರೊಡನೆ ಇರುತ್ತಾ, ಎಲ್ಲರ ಸೇವೆ ಮಾಡುತ್ತಾ, ಇಲ್ಲಿಂದ ಹೊರಟು ಹೋದರೆ ನಮಗೆ ಆನಂದವೇ ಆಗುವುದು, ಸಂತೋಷವಾಗುವುದು. ಆದರೆ ನಾನು ಸುಖ ಪಡೆಯುವೆ ಎಂದು ಅದರಲ್ಲೇ ದೃಷ್ಟಿಯಿಟ್ಟರೆ ಸುಖವಂತೂ ಪಡೆಯಲಾರೆ, ಸಮಯ ಹಾಳು ಮಾಡುವಿರಿ. ಆದಕಾರಣ ಈಗಿನಿಂದಲೇ ಹೃತ್ಪೂರ್ವಕವಾಗಿ ಭಗವಂತನ ಕಡೆಗೆ ತೊಡಗಿಕೊಳ್ಳಿ, ನಾಮ ಜಪ-ಕೀರ್ತನೆ ಮಾಡಿ, ಸೇವೆ ಮಾಡಿ. ಎಷ್ಟು ಆನಂದದ ಮಾತಾಗಿದೆ! ಇಲ್ಲಿ ಸದಾ ಇರಲಾಗುವುದಿಲ್ಲ. ಇಲ್ಲಿಂದ ಹೋಗಬೇಕಾಗುವುದು. ರಾಜ, ಮಹಾರಾಜ, ವ್ಯಾಪಾರಿ, ಧನವಂತ, ಬಡವ, ಸೋದರ, ಸೋದರಿ, ಪಂಡಿತ, ಮೂರ್ಖ, ಯಾರೇ ಆಗಿರಲಿ ಎಲ್ಲರೂ ಇಲ್ಲಿಂದ ಹೋಗಲೇ ಬೇಕಾಗುವುದು.</p>
<p class="Text">ನಿಶ್ಚಿಂತರಾಗಿ ಹೇಗೆ ಕುಳಿತಿದ್ದೀರಿ? ಯಾರ ಭರವಸೆಯಿಂದ ನಿರ್ಭಯವಾಗಿ ಕುಳಿತಿದ್ದೀರಿ? ಭಗವಂತನ ನೆನಪು ಮಾಡಿರಿ. ಭಗವಂತನ ನಾಮ ಜಪವನ್ನು ಮನಸಿಟ್ಟು ಮಾಡುವನು ಸತ್ತು ಹೋದರೂ ಆನಂದ ಮತ್ತು ಬದುಕಿದ್ದರೂ ಆನಂದವೇ. ಸಾಯುವುದಾದರೆ ಭಗವಂತನ ಸ್ಮರಣೆ ಮಾಡುತ್ತಾ ಸಾಯುವುದು. ಬದುಕುವುದಾದರೆ ಭಜನೆಯ ಸಂಗ್ರಹ ಮಾಡುವುದರಿಂದ ನಾವು ಧನ್ಯರಾಗುತ್ತೇವೆ. ಭಜನೆಯು ಜೊತೆಯಲ್ಲಿ ಬರುವಂತಹ ಧನವಾಗಿದೆ. ಕಳ್ಳನು ಇದನ್ನು ತೆಗೆದುಕೊಂಡು ಹೋಗಲಾರನು, ರಾಜನೂ ಇದನ್ನು ತೆಗೆದುಕೊಳ್ಳಲಾರನು. ಅಣ್ಣ-ತಮ್ಮಂದಿರ ಪಾಲಿನಲ್ಲೂ ಇದು ಹೋಗಲಾರದು. ಇದು ಸದಾ ಜೊತೆಗೆ ಇರುವಂತಹ ನಿಜವಾದ ಸಂಪತ್ತಾಗಿದೆ. ಇದು ಭಗವಂತನನ್ನು ಖರೀದಿಸುವಂತಹ ಶ್ರೇಷ್ಠವಾದ ಸಂಪತ್ತಾಗಿದೆ.</p>
<p class="Text">ಒಂದು ಕಥೆಯಿದೆ. ಒಂದು ದೇಶದಲ್ಲಿ ಒಬ್ಬನನ್ನು ರಾಜನಾಗಿ ಮಾಡುತ್ತಿದ್ದರು. ಮೂರು ವರ್ಷ ಅವನು ರಾಜನಾಗಿರುತ್ತಿದ್ದನು. ಎಲ್ಲಾ ಕೆಲಸವೂ ಅವನ ಆಜ್ಞೆಯಂತೆಯೇ ನಡೆಯುತ್ತಿತ್ತು. ಮೂರು ವರ್ಷಗಳಾದ ನಂತರ ವಿಶೇಷ ವ್ಯಕ್ತಿಗಳು ಅವನನ್ನು ನೌಕೆಯಲ್ಲಿ ಕೂರಿಸಿಕೊಂಡು ನದಿ ದಾಟಿಸಿ ಬಿಡುತ್ತಿದ್ದರು ಮತ್ತು ಅವನನ್ನು ಭಯಾನಕವಾದ ಕಾಡಿನಲ್ಲಿ ಬಿಟ್ಟುಬಿಡುತ್ತಿದ್ದರು. ಅಲ್ಲಿ ಅವನನ್ನು ಕಾಡು ಪ್ರಾಣಿಗಳು ತಿಂದುಬಿಡುತ್ತಿದ್ದವು. ಅವನು ರಾಜನಾಗಿರುವ ತನಕ ಸಂತೋಷವಾಗಿರುತ್ತಿದ್ದ. ಆದರೆ ವಿದಾಯ ಹೇಳುವ ದಿನ ಅಳುತ್ತಾ ಹೋಗುತ್ತಿದ್ದ. ಒಂದು ಬಾರಿ ಒಬ್ಬ ಚತುರ ವ್ಯಕ್ತಿಯ ಕೈಯಲ್ಲಿ ರಾಜ್ಯ ಬಂದಿತು. ಆಗ ಅವನು ಚೆನ್ನಾಗಿ ಕೆಲಸ ಮಾಡಿದ. ನದಿಯ ಆಚೆ ದಾರಿಗಳನ್ನು ಮಾಡಿಸಿದ, ಬಾವಿಗಳನ್ನು ತೋಡಿಸಿದ, ಮನೆಗಳನ್ನು ಕಟ್ಟಿಸಿದ, ಎಲ್ಲಾ ಸುಖ-ಅನುಕೂಲಗಳನ್ನು ಮಾಡಿದನು. ಮೂರು ವರ್ಷದ ನಂತರ ಜನರು ನಡೆ ಎಂದರು. ಆಗ ರಾಜನು ಬಹಳ ಸಂತೋಷದಿಂದ ನಡೆಯಿರಿ ಎಂದು ನಗುತ್ತಾ ಹೇಳಿದನು. ಜನರು, ಇವನು ಇಷ್ಟು ಸಂತೋಷದಿಂದಿರುವನಲ್ಲ ಏಕೆ ಎಂದು ಯೋಚಿಸಿ, ನೀನು ಏಕೆ ನಗುತ್ತಿದ್ದೀಯ? ಎಂದು ಕೇಳಿದರು. ಆಗ ಅವನು ನಾನಂತೂ ನಗುತ್ತೇನೆ, ನೀವು ಅಳುವಿರಿ ಎಂದನು. ನಾನು ಎಲ್ಲಾ ಪದಾರ್ಥಗಳನ್ನು ಆ ದಡಕ್ಕೆ ದಾಟಿಸಿದ್ದೇನೆ. ಹಿಂದಿನ ರಾಜರು ಮೂರ್ಖರಾಗಿದ್ದರು. ಅವರ ಕೈಯಲ್ಲಿ ಅಧಿಕಾರ ಬಂದಮೇಲೆ ಅದರ ಉಪಯೋಗ ಮಾಡಲಿಲ್ಲ. ಹೀಗೆ ನೀವೂ ಸಹ ನಮಗೆ ಮೂರು ವರ್ಷಕ್ಕೋಸ್ಕರ ಇಂತಹ ಅವಕಾಶ ದೊರಕಿದರೆ ನಾವೂ ಸಹ ಉತ್ತಮವಾಗಿ ಉಪಯೋಗ ಮಾಡುತ್ತೇವೆ ಎಂದು ಯೋಚಿಸುತ್ತಿರಬಹುದು. ನಮಗೆ ಈ ಶರೀರ ಮೂರು ಅರ್ಥಾತ್ ಕೆಲವು ವರ್ಷದ ಸಲುವಾಗಿ ದೊರಕಿದೆ. ಆದಕಾರಣ ಇದರಲ್ಲಿ ಪರಮಾತ್ಮನ ಧ್ಯಾನ ಮಾಡಿ, ಭಜನೆ ಸ್ಮರಣೆ ಮಾಡಿ, ಪುಣ್ಯ ಮಾಡಿ ಅಥವಾ ಪಾಪ ಮಾಡಿ, ಶುಭ ಅಥವಾ ಅಶುಭ ಮಾಡಿ, ಸ್ವಾತಂತ್ರ್ಯ ದೊರಕಿದೆ. ನೀವು ಒಳ್ಳೆಯ ಕೆಲಸ ಮಾಡದಿದ್ದರೆ, ಅಯ್ಯೋ! ನಾನು ಒಳ್ಳೆಯ ಕೆಲಸ ಮಾಡಲಿಲ್ಲ, ಭಜನೆ ಸ್ಮರಣೆ ಮಾಡಲಿಲ್ಲ ಎಂದು ಅಳುವಿರಿ. ಆದರೆ ವ್ಯಕ್ತಿಯು ಭಜನೆ ಸ್ಮರಣೆ ದಾನಪುಣ್ಯ, ಎಲ್ಲರಿಗೂ ಹಿತ, ಸೇವೆ, ಮಾಡಿದ್ದರೆ ಸಂತೋಷವಾಗಿ ಆನಂದವಾಗಿ ಸಾಯುತ್ತಾನೆ. ಆದ್ದರಿಂದ ಮೋಸ ಹೋಗದಿರಿ, ಎಚ್ಚರಿಕೆಯಿಂದ ಸಾವಧಾನವಾಗಿರಿ. ಇಲ್ಲಿಗೆ ಮೋಸ ಹೋಗಲು ಬಂದಿಲ್ಲ. ಇಲ್ಲೀವರೆಗೆ ಕಳೆದುಹೋದ ಸಮಯ ಕಳೆಯಿತು, ಇನ್ನು ಸಮಯ ವ್ಯರ್ಥಗೊಳಿಸಬೇಡಿ. ಭಜನೆ, ಧ್ಯಾನ, ಸೇವೆ ಮಾಡಿರಿ. ಈ ಶರೀರವನ್ನು ಅಲಂಕರಿಸುವುದು, ಶೃಂಗರಿಸುವುದು, ಎಷ್ಟು ದಿನ ನಡೆಯುತ್ತದೆ? ಬಿಡುವಂತಹದ್ದಲ್ಲ ಎನ್ನುತ್ತಾರೆ. ಬಿಡುವುದಿಲ್ಲವೆ? ವಿಚಾರ ಮಾಡಿ, ಎಲ್ಲವನ್ನೂ ಬಿಟ್ಟು ಹೋಗುವಂತಹ ಕಾಲ ಬರುವುದು. ಯಾವ ದಿನವನ್ನು ನೆನೆದರೆ ಭಯವಾಗುತ್ತದೋ, ಹೆದರಿಕೆಯಾಗುತ್ತದೋ ಆ ದಿನ ಬರುವುದು. ಯಾವಾಗ ಬರುವುದು ಗೊತ್ತಿಲ್ಲ. ಏಕೆಂದರೆ ಸಾವಿಗೆ ಎಂದೂ ರಜವಿರುವುದಿಲ್ಲ. ಸಾವಿಗೋಸ್ಕರ ಎಲ್ಲಾ ಘಂಟೆ ಎಲ್ಲಾ ನಿಮಿಷ ಎಲ್ಲಾ ಸೆಕೆಂಡುಗಳು ತೆರೆದುಕೊಂಡಿವೆ. ಆದರೂ ನಿಶ್ಚಿಂತವಾಗಿ ಕುಳಿತಿದ್ದೀರಲ್ಲ? ಹಾಗಾದರೆ ಏನು ಮಾಡೋಣ? ಭಗವಂತನ ಭಜನೆ ಮಾಡಿ, ಎಲ್ಲಾ ಸಮಯದಲ್ಲೂ ರಾಮ! ರಾಮ! ರಾಮ! ಭಜನೆ ಮಾಡಿ ಮತ್ತು ಸೇವೆ ಮಾಡಿ. ಸಾಕು ಮತ್ತೆ ಉದ್ಧಾರವಾಗಿ ಹೋಗುತ್ತೇವೆ.</p>
<p class="ChapterEnd para-style-override-2">ನಾರಾಯಣ! ನಾರಾಯಣ! ನಾರಾಯಣ!<span></span></p>


<p class="Page-Break"> </p>
<p class="Chapter-Heading" id="toc_marker-13">11. ವ್ಯವಹಾರದಲ್ಲಿ ಪರಮಾರ್ಥ</p>
<p class="Text">ನಮ್ಮ ಸ್ವಾರ್ಥ ಮತ್ತು ಅಭಿಮಾನವನ್ನು ತ್ಯಾಗ ಮಾಡಿ ಎಲ್ಲರಿಗೂ ಹಿತವಾಗುವುದು ಹೇಗೆ? ಎಂಬ ಭಾವನೆಯಿಂದ ವರ್ತಿಸಿರಿ. ಇದು ಸಂಸಾರದಲ್ಲಿ ಇರುವ ಕಲೆಯಾಗಿದೆ. ಪ್ರತಿಯೊಂದು ಕೆಲಸ ಮಾಡಲೂ ಒಂದು ರೀತಿ ಇದೆ, ಒಂದು ವಿದ್ಯೆ, ಒಂದು ಕ್ರಮ ಇರುತ್ತದೆ, ಒಂದು ಚತುರತೆ, ಒಂದು ಕುಶಲತೆ ಇರುತ್ತದೆ. ಇದೇ ರೀತಿ ಪರಿವಾರದಲ್ಲಿ ಬದುಕಲೂ ಒಂದು ವಿದ್ಯೆ ಇರುತ್ತದೆ. ನೀವು ಮಗನಾಗಿದ್ದರೆ ತಾಯಿ-ತಂದೆಗೆ ಅತ್ಯಂತ ಒಳ್ಳೆಯ ಪುತ್ರರಾಗಿರಿ. ಸಹೋದರನಾಗಿದ್ದರೆ ಅತ್ಯಂತ ಶ್ರೇಷ್ಠ ಸಹೋದರರಾಗಿರಿ. ನೀವು ಪತಿಯಾಗಿದ್ದರೆ ಅತ್ಯುತ್ತಮ ಪತಿಯಾಗಿರಿ, ನೀವು ತಂದೆಯಾಗಿದ್ದರೆ ಮಕ್ಕಳಿಗೆ ಅತ್ಯಂತ ಶ್ರೇಷ್ಠ ತಂದೆಯಾಗಿರಿ. ಯಾರೊಂದಿಗೆ ನಿಮಗೆ ಹೇಗೆ ಸಂಬಂಧವಿದೆಯೋ ಅದು ಶ್ರೇಷ್ಠ ಸಂಬಂಧವಾಗಬೇಕು. ಅವರೊಂದಿಗೆ ಅತ್ಯುತ್ತಮವಾಗಿ ವರ್ತಿಸಿದರೆ ಅವರೂ ಸಹ ನಿಮ್ಮೊಂದಿಗೆ ಒಳ್ಳೆಯದಾಗಿ ವರ್ತಿಸುತ್ತಾರೆ. ಆಗ ಪರಿವಾರ ಸರಿಯಾಗಿರುತ್ತದೆ. ಪರಿವಾರದಲ್ಲಿ ಎಲ್ಲರೂ ಈ ರೀತಿ ಯೋಚಿಸಿದರೆ ಸರಿಯಾಗುವುದು, ಒಬ್ಬನು ಏನು ಮಾಡಲು ಸಾಧ್ಯ? ಎಂದು ನೀವು ಹೇಳಬಹುದು, ಮಾತು ಸರಿಯಾಗಿದೆ, ಆದರೆ ನೀವು ಒಳ್ಳೆಯದಾಗಿ ವರ್ತಿಸಲು ಪ್ರಾರಂಭಿಸಿರಿ. ಆ ಒಳ್ಳೆಯ ವರ್ತನೆಯಿಂದ ಪರಿವಾರದವರ ವರ್ತನೆ ಸಹ ಒಳ್ಳೆಯದಾಗುವುದು ಮತ್ತು ಪರಿವಾರದಲ್ಲಿ ಶಾಂತಿ ಉಂಟಾದೀತು.</p>
<p class="Text">ನೀವು ನಿಮ್ಮ ಕಡೆಯಿಂದ ಸರಿಯಾದ ವರ್ತನೆ ಮಾಡುತ್ತಿರಿ. ಪರಿವಾರದವರು ನಿಮ್ಮ ಜೊತೆ ಕೆಟ್ಟದಾಗಿ ವರ್ತಿಸಲಿ, ನಿಮಗೆ ದುಃಖ ನೀಡಲಿ, ನಿಮಗೆ ಅಪಯಶಸ್ಸು, ತಿರಸ್ಕಾರ ಮಾಡಲಿ, ಅಪಮಾನ ಮಾಡಲಿ, ಆದರೂ ಸಹ ನೀವು ಅವರಿಗೆ ನಷ್ಟ ಮಾಡಬೇಡಿರಿ, ಅವರಿಗೆ ದುಃಖ ಕೊಡಬೇಡಿರಿ. ಅವರಿಗೆ ಸುಖ ನೀಡಿರಿ. ಅವರನ್ನು ಆದರಿಸಿರಿ. ಅವರ ಪ್ರಶಂಸೆ ಮಾಡಿರಿ. ಅವರಿಗೆ ಸುಖ ಹೇಗೆ ನೀಡಲಿ, ಈ ಭಾವದಿಂದ ವರ್ತಿಸಿದರೆ ನಿಮ್ಮ ಪರಿವಾರ ದುಃಖದಾಯಕವಾಗಲಾರದು. ಪರಿವಾರದವರೆಲ್ಲರೂ ಪರಸ್ಪರ ಸರಿಯಾಗಿ ವರ್ತಿಸುವರು. ಈ ಕಾಲದಲ್ಲಿ ಈ ಮಾತಿನ ಅವಶ್ಯಕತೆ ಬಹಳವಾಗಿದೆ.</p>
<p class="Shlok">ಕರ್ಮಣ್ಯೇವಾಧಿಕಾರಸ್ತೇ ವಾ ಲೇಷು ಕದಾಚನ ।</p>
<p class="TXT-Right">(ಗೀತೆ 2-47)</p>
<p class="Text">ನೀವು ಪರಿವಾರದವರೊಂದಿಗೆ ನಿಮ್ಮ ಕರ್ತವ್ಯವನ್ನು ಪಾಲನೆ ಮಾಡಿರಿ. ಎರಡು ವಿಷಯಗಳಿವೆ. ಒಂದು ಕರ್ತವ್ಯ, ಇನ್ನೊಂದು ಅಧಿಕಾರ. ಮನುಷ್ಯ ಅಧಿಕಾರವನ್ನೇನೋ ನಡೆಸುತ್ತಾನೆ, ಕರ್ತವ್ಯವನ್ನು ಮಾಡುವುದಿಲ್ಲ. ಇದು ಮುಖ್ಯವಾದ ಕಾಯಿಲೆ ಅಗಿದೆ. ಅದರ ಕಾರಣದಿಂದ ಪ್ರಪಂಚದಲ್ಲಿ ಮತ್ತು ಪರಿವಾರದಲ್ಲಿ ಜಗಳವಾಗುತ್ತಿರುತ್ತದೆ. ಅವರು ತಮ್ಮ ಅಧಿಕಾರ ಇರಿಸಿಕೊಳ್ಳಲು ಬಯಸುತ್ತಾರೆ. ಕರ್ತವ್ಯ ಪಾಲನೆಯಲ್ಲಿ ಸಡಿಲಾಗಿರುತ್ತಾರೆ; ಉಪೇಕ್ಷ ಮಾಡುತ್ತಾರೆ. ಅಥವಾ ಕರ್ತವ್ಯ ಮಾಡುವುದಿಲ್ಲ. ಇದರಿಂದ ಗೊಂದಲವಾಗುತ್ತದೆ. ಆದ್ದರಿಂದ ಅಧಿಕಾರ ಚಲಾಯಿಸಬೇಡಿ ಮತ್ತು ಕರ್ತವ್ಯದಲ್ಲಿ ಕಿಂಚಿತ್ ಮಾತ್ರವೂ ಕಡಿಮೆ ಮಾಡಬೇಡಿ. ಅವರ ಅಧಿಕಾರದ ರಕ್ಷಣೆ ಮಾಡಿರಿ. ನಮ್ಮ ಮೇಲೆ ಇರುವ ಅವರ ಹಕ್ಕನ್ನು ಸರಿಯಾಗಿ ನಿಭಾಯಿಸಿ. ಇವನು ನಮ್ಮ ಹುಡುಗ, ನಾವು ಹೇಳುವುದನ್ನು ಏಕೆ ಕೇಳುವುದಿಲ್ಲ? ನಾನು ಹೇಳಿದ್ದನ್ನು ಪತ್ನೀ ಏಕೆ ಕೇಳುವುದಿಲ್ಲ? ಹೀಗೆ ಅವರ ಮೇಲೆ ಅಧಿಕಾರ ಚಲಾಯಿಸಬೇಡಿ. ಅಂತರಂಗದಲ್ಲಿ ಈ ಅಧಿಕಾರವನ್ನು ಇಟ್ಟುಕೊಳ್ಳಬೇಡಿ. ಹೇಳುವುದಾದರೆ, ಪ್ರೇಮದಿಂದ, ಸ್ನೇಹದಿಂದ ಆದರದಿಂದ ಆತ್ಮೀಯತೆಯಿಂದ ಹೇಳಿರಿ. ಆದರೆ ಅಂತರಂಗದಲ್ಲಿ ಪತ್ನೀ ಪುತ್ರರು ನಾನು ಹೇಳಿದಂತೆ ನಡೆಯಲಿ ಎಂಬ ಆಗ್ರಹವಿಟ್ಟುಕೊಳ್ಳಬೇಡಿ.</p>
<p class="Text">ಪರಿವಾರದವರು ನೀವು ಹೇಳಿದಂತೆ ನಡೆದಷ್ಟೂ ನಿಮಗೆ ಹೆಚ್ಚು ಬಂಧನವಾಗುವುದು. ನೀವು ಹೇಳಿದಂತೆ ಅವರು ಕೇಳದಿದ್ದರೆ ಅಷ್ಟೇ ನಿಮಗೆ ಮುಕ್ತಿಯಾಗುವುದು, ಅಷ್ಟೇ ಸ್ವತಂತ್ರರಾಗುವಿರಿ, ಅಷ್ಟೇ ನಿಮಗೆ ಲಾಭವಾಗುವುದು. ನೀವು ಹೇಳಿದ್ದನ್ನು ಹೆಚ್ಚ ಹೆಚ್ಚಾಗಿ ಕೇಳಿದಷ್ಟು, ನಿಮಗೆ ಬಂಧನವಾಗುತ್ತದೆ. ಇತರರು ನಮಗೆ ಅನುಕೂಲರಾಗಿ ನಡೆಯಲಿ, ನಾನು ಹೇಳಿದಂತೆ ಕೇಳಲಿ, ಹೀಗೆ ಮನುಷ್ಯನಿಗೆ ಒಳ್ಳೆಯದೆನಿಸುತ್ತದೆ. ಆದರೆ ಇದು ಬಂಧನಕಾರಕವಾಗಿದೆ. ವಿಷ ಎಷ್ಟೇ ಸಿಹಿಯಾಗಿರಲಿ, ಆದರೆ ಅದು ಸಾಯಿಸುವಂತದ್ದೇ ಅಗಿರುತ್ತದೆ. ಹೀಗೆಯೇ ಅನುಕೂಲತೆ ನಿಮಗೆ ಎಷ್ಟೇ ಒಳ್ಳೆಯದೆನಿಸಿದರೂ ಅದು ಬಂಧಿಸುವುದಾಗಿದೆ. ಅವರು ಉಚ್ಛ್ರಂಖಲಾರಾಗಿದ್ದರೂ ನೀವು ಅತ್ಯಂತ ಒಳ್ಳೆಯ ವರ್ತನೆ ಮಾಡಿರಿ. ಅವರು ಬೇಕಾದರೆ ಜೀವನವಿಡೀ ಕೆಟ್ಟದ್ದೇ ಮಾಡಲಿ ಆದರೂ ನೀವು ಬೇಸರಿಸಬೇಡಿ. ನಿಮಗೊಸ್ಕರ ಬಹಳ ಒಳ್ಳೆಯ ಅವಕಾಶವಿದೆ. ಅವರು ಕೆಟ್ಟದ್ದನ್ನು ಮಾಡಿದರೂ ನೀವು ನಿಮ್ಮ ವರ್ತನೆ ಅತ್ಯಂತ ಒಳ್ಳೆಯದಾಗಿ ಮಾಡಿರಿ.</p>
<p class="Text">ಒಬ್ಬ ಸಜ್ಜನರಿದ್ದರು. ಅವರು ನೀವು ಏನೇ ಮಾಡಿರಿ ನನಗೆ ಸಿಟ್ಟು ಬರುವುದಿಲ್ಲ ನೀವು ಪರೀಕ್ಷೆಮಾಡಿ ನೋಡಿರಿ ಎಂದು ಹೇಳಿದರು. ಅದಕ್ಕೆ ಬೇರೆಯವರು ಹೇಳಿದರು-ಸಿಟ್ಟು ಬರುವುದಿಲ್ಲ ಬಹಳ ಒಳ್ಳೆಯ ಮಾತು. ನಿಮಗೆ ಸಿಟ್ಟು ಬರಿಸುವ ಸಲುವಾಗಿ ನಾನು ನನ್ನ ಸ್ವಾಭವ ಏಕೆ ಕೆಡಿಸಿಕೊಳ್ಳಲಿ? ನಾವು ನಮ್ಮ ಸ್ವಭಾವವನ್ನು ಒಳ್ಳೆಯದಾಗಿಯೇ ಇರಿಸಿಕೊಳ್ಳೋಣ. ದೇವರದಯದಿಂದ ಇದೇ ಭಾವವಿರಲಿ.</p>
<p class="Shlok">ಸ್ವೇ ಸ್ವೇ ಕರ್ಮಣ್ಯಭಿರತಃ ಸಂಸಿದ್ಧಿಂ ಲಭತೇ ನರಃ ।</p>
<p class="TXT-Right">(ಗೀತೆ 18-45)</p>
<p class="Text">ನಿಮ್ಮ ಕರ್ತವ್ಯವನ್ನು ಸರಿಯಾಗಿ ಪಾಲನೆ ಮಾಡಿರಿ. ಅದರ ಪರಿಣಾಮ ನಮಗೂ ಸಹ ಒಳ್ಳೆಯದೇ ಆಗುವುದು. ಪರಿವಾರದೊಂದಿಗೆ ಹೀಗೆ ವರ್ತನೆ ಮಾಡಿದರೆ ಲೋಕ ಮತ್ತು ಪರಲೋಕ ಎರಡು ಸುಧಾರಿಸುವುದು. ಇಲ್ಲಿಯೂ ನಿಮಗೆ ಒಳ್ಳೆಯದಾಗುತ್ತದೆ ಮತ್ತು ಅಲ್ಲಿಯೂ ಒಳ್ಳೆಯದಾಗುತ್ತದೆ. ಗೀತೆಯಲ್ಲಿ ಹೇಳಲಾಗಿದೆ. <span class="char-style-override-3">‘‘ನಾಯಂ ಲೋಕೋಽಸ್ತ್ಯಯಜ್ಞಸ್ಯ ಕುತೋಽನ್ಯಃ’’ </span>(ಗೀತೆ 4-31) ಯಜ್ಞವನ್ನು ಮಾಡದವರಿಗೆ ಈ ಲೋಕದಲ್ಲೇ ಸುಖ ಸಿಗುವುದಿಲ್ಲವಾದರೆ ಪರಲೋಕದಲ್ಲಿ ಹೇಗೆ ಸಿಗುತ್ತದೆ? ಇಲ್ಲಿ ‘ಯಜ್ಞ’ದ ಅರ್ಥ ಕರ್ತವ್ಯ ಪಾಲನೆಯಾಗಿದೆ. ತನ್ನ ಕರ್ತವ್ಯ ಪಾಲನೆಯನ್ನು ಸರಿಯಾಗಿ ಮಾಡದಿದ್ದರೆ ಈ ಲೋಕದಲ್ಲಿಯೂ ಸುಖ ಪಡೆಯಲಾರ ಮತ್ತು ಪರಲೋಕದಲ್ಲಿಯೂ ಸುಖ ಪಡೆಯಲಾರ. ತನ್ನ ಸ್ವಾರ್ಥ ಸಿದ್ಧಿಸಿಕೊಳ್ಳಲು ಬಯಸುವವನಿಗೆ, ತನ್ನದೇ ಸುಖ ಬಯಸುವವನಿಗೆ, ಪ್ರಪಂಚದಲ್ಲಿಯೂ ಆದರ ಸಿಗುವುದಿಲ್ಲ ಮತ್ತು ಪಾರಮಾರ್ಥಿಕ ಉನ್ನತಿಯೂ ಸಹ ಆಗಲಾರದು. ತನ್ನ ಸ್ವಾರ್ಥ ಮತ್ತು ಅಭಿಮಾನದ ತ್ಯಾಗಮಾಡಿ ಬೇರೆಯವರ ಹಿತಕ್ಕಾಗಿ ಮಾಡುವವನು, ಪ್ರಪಂಚದಲ್ಲಿಯೂ ಒಳ್ಳೆಯವನೆನಿಸುತ್ತಾನೆ. ಅವನ ಪರವಾರ್ಥವೂ ಶುದ್ಧವಾಗುವುದು. ಅವನು ಲೋಕ ಮತ್ತು ಪರಲೋಕ ಎರಡೂ ಕಡೆಗಳಲ್ಲಿ ಸುಖ ಪಡೆಯುವನು.</p>
<p class="Text">ನಾವು ಅಧ್ಯಾತ್ಮಿಕ ಉನ್ನತಿ ಮಾಡಿದರೆ ವ್ಯವಹಾರ ಸರಿಯಾಗಲಾರದು ಮತ್ತು ಪ್ರಪಂಚದ ವ್ಯವಹಾರ ಸರಿಯಾಗಿ ಮಾಡಿದರೆ ಪರಮಾರ್ಥ ಸಿದ್ಧಿಸಲಾರದು ಎಂಬ ಭಾವನೆ ಕೆಲವರಲ್ಲಿದೆ. ಈ ಭಾವನೆ ಸರಿಯಾದುದಲ್ಲ. ಗೀತೆಯಲ್ಲಿ ಈ ಎರಡರ ಸಮನ್ವಯವಿದೆ, ಒಳ್ಳೆಯ ವರ್ತನೆ ಮಾಡಿದರೆ ತನ್ನ ಲೋಕ ಮತ್ತು ಪರಲೋಕ ಎರಡೂ ಸುಧಾರಿಸುವುದು. ವ್ಯವಹಾರವೂ ಒಳ್ಳೆಯದಾಗುತ್ತದೆ ಮತ್ತು ಪರಮಾರ್ಥವೂ ಒಳ್ಳೆಯದಾಗುತ್ತದೆ. ವ್ಯವಹಾರದಲ್ಲಿಯೂ ಪರಮಾರ್ಥದ ಕಲೆ ಕಲಿಯಿರಿ. ಒಂದು ಉದಾಹರಣೆ ಹೇಳುತ್ತೇನೆ. ಯಾರೋ ದಯಾವಂತನಾದ ನ್ಯಾಯಾಧೀಶನಾದರೆ ಅವನು ನ್ಯಾಯ ನೀಡಲಾರನು ಮತ್ತು ನ್ಯಾಯವನ್ನು ಅತ್ಯಂತ ಸರಿಯಾಗಿ ಮಾಡಿದರೆ ದಯೆ ತೋರಲಾರನು. ದಯೆ ತೋರಿದರೆ ರಿಯಾಯಿತಿ ಮಾಡಬೇಕಾಗುವುದು, ಆದರೆ ನ್ಯಾಯಮಾಡಲಾರನು ಮತ್ತು ನ್ಯಾಯವನ್ನು ಸರಿಯಾಗಿ ಮಾಡಿದ್ದೇ ಆದರೆ ದಯೆ ಹೇಗಾಗುತ್ತದೆ? ಆದರೆ ಭಗವಂತನು ದಯಾಳುವೂ ಆಗಿದ್ದಾನೆ ಮತ್ತು ನ್ಯಾಯಿಯೂ ಆಗಿದ್ದಾನೆ. ಈ ಎರಡರಲ್ಲೂ ತೊಂದರೆ ಆಗುವುದಿಲ್ಲ; ಏಕೆಂದರೆ ಭಗವಂತನ ಕಾನೂನಿನಲ್ಲಿ ದಯೆಯನ್ನು ತುಂಬಿದ ಕಾನೂನನ್ನೇ ರಚಿಸಿರುವನು. ಭಗವಂತನು ಹೇಳುತ್ತಾನೆ - ಅಂತ್ಯಕಾಲದಲ್ಲಿ ಮನುಷ್ಯನು ಯಾವುದರ ಸ್ಮರಣೆ ಮಾಡುತ್ತಾನೋ ಅದಕ್ಕನುಸಾರವಾಗಿ ಮುಕ್ತಿ ಸಿಗುತ್ತದೆ.</p>
<p class="Shlok">ಯಂ ಯಂ ವಾಪಿ ಸ್ಮರನ್ಭಾವಂ ತ್ಯಜ್ಯತ್ಯಂತೇ ಕಲೇವರಮ್ ।</p>
<p class="Shlok">ತಂ ತಮೇವೈತಿ ಕೌಂತೇಯ ಸದಾ ತದ್ಭಾವಭಾವಿತಃ ॥</p>
<p class="TXT-Right">(ಗೀತೆ 8-6)</p>
<p class="Text">ಮನುಷ್ಯನು ಮರಣ ಕಾದಲ್ಲಿ ಯಾವ ಭಾವನೆಯಿಂದ ಮರಣ ಹೊಂದುತ್ತಾನೋ ಅದೇ ಭಾವನೆಯುಳ್ಳವನಾದ್ದರಿಂದ ಮುಂದೆ ಅದೇ ಜನ್ಮವನ್ನು ಪಡೆಯುವನು, ಇದು ಕಾನೂನು. ಅಂತ್ಯ ಕಾಲದ ಚಿಂತನೆಯ ಅನುಸಾರವಾಗಿ ಗತಿ ಪ್ರಾಪ್ತವಾಗುತ್ತದೆ. <span class="char-style-override-3">‘‘ಅಂತ ಮತಿ ಸೋ ಗತಿ’’ </span>ಇದು ಭಗವಂತನ ಕಾನೂನು ಅಗಿದೆ. ಅಂತ್ಯಕಾದಲ್ಲಿ ನನ್ನನ್ನು ಸ್ಮರಿಸಿದರೆ ನನ್ನ ಪ್ರಾಪ್ತಿಯಾಗುವುದೆಂದು ಭಗವಂತನು ಹೇಳುತ್ತಾನೆ. ಪರಮಾತ್ಮನ ಪ್ರಾಪ್ತಿಗಾಗಿ ಅಂತ್ಯಕಾಲದಲ್ಲಿ ಪರಮಾತ್ಮನ ಚಿಂತನೆ ಮಾಡಿದರೆ ಪರಮಾತ್ಮನ ಪ್ರಾಪ್ತಿಯಾಗುವುದು. ಯಾವ ಮೌಲ್ಯದಲ್ಲಿ ನಾಯಿಯ ಯೋನಿ ದೊರಕಿತೋ ಅದೇ ಮೌಲ್ಯದಲ್ಲಿ ಭಗವಂತನ ಪ್ರಾಪ್ತಿಯಾಗುತ್ತದೆ. ಖರ್ಚು ಏನಾಯಿತು ಹೇಳಿ? ನಾಯಿಯನ್ನು ನೆನೆಯುತ್ತಾ ಸತ್ತರೆ ನಾಯಿಯಾಗುವೆ ಮತ್ತು ಪರಮಾತ್ಮನನ್ನು ನೆನೆಯುತ್ತಾ ಸತ್ತರೆ ಪರಮಾತ್ಮನ ಪ್ರಾಪ್ತಿಯಾಗುವುದು ಇದರಲ್ಲಿ ನಮಗೆ ಭಗವಂತನು ಯಾವ ರಿಯಾಯಿತಿಯನ್ನೂ ತೋರಿಸಲಿಲ್ಲ. ಇದು ಕಾನೂನು ಆಗಿದೆ. ಇದನ್ನು ಯಾರು ಬೇಕಾದರೂ ಪಾಲಿಸಿರಿ ಮತ್ತು ಈ ಕಾನೂನಿನಲ್ಲಿಯೂ ಎಷ್ಟು ದಯೆ ತುಂಬಿದ್ದಾನೆ. ಯಾವ ಚಿಂತನೆಯಿಂದ ಎಂಭತ್ತನಾಲ್ಕು ಲಕ್ಷ ಯೋನಿ ಸಿಗುವುದೋ, ಅದೇ ಚಿಂತನೆಯಿಂದ ಭಗವಂತನ ಪ್ರಾಪ್ತಿಯಾಗುವುದು. ಶಾಶ್ವತವಾಗಿ ಜನನ ಮರಣ ನಾಶವಾಗುವುದು. ಇದು ಕಾನೂನೂ ಆಗಿದೆ. ದಯೆಯೂ ಆಗಿದೆ. ಇದೇ ರೀತಿ ವ್ಯವಹಾರ ಸರಿಯಾಗಿ ಮಾಡುವುದರಿಂದ ಪರಮಾರ್ಥವೂ ಸುಧಾರಿಸುವುದು. ವ್ಯವಹಾರದ ಕೆಲಸ ಸರಿಯಾಗಿ ಮಾಡುವುದರಿಂದ ಪರಮಾರ್ಥ ಹಾಳಾಗುವುದಿಲ್ಲ. ಸುಳ್ಳು ಕಪಟ, ಅನ್ಯಾಯ ಮೋಸ ಮಾಡಿದರೆ ಅದರಿಂದ ಪರಮಾರ್ಥ ಹಾಳಾಗುವುದು. ಜನರಿಗೆ ಇದರಿಂದ ಲಾಭ ಕಾಣಿಸುತ್ತದೆ. ಆದರೆ ಲಾಭವಿಲ್ಲ.</p>
<p class="Text">ಯಾರ ಜೊತೆಗಾದರೂ ದ್ವೇಷ, ಚತುರತೆ ಕಪಟತನ ಮಾಡಿದರೆ ಹೇಳುತ್ತಾರೆ - <span class="char-style-override-3">‘‘ಹಾಂಡೀ ಕಾಠಕೀ ಚಢೆ ನ ದೂಜೀ ಬಾರ’</span>’ ಕಟ್ಟಿಗೆಯ ಪಾತ್ರೆಯನ್ನು ಒಂದು ಬಾರಿ ಒಲೆಯ ಮೇಲಿಟ್ಟರೆ, ಎರಡನೇ ಬಾರಿಗೆ ಇಡಲಾದೀತೇ? ಹೀಗೆಯೇ ಒಂದು ಬಾರಿ ಮೋಸ ಮಾಡಿದರೆ ನಂತರ ಅದರ ಜೊತೆಗೆ ಜಂಜಾಟ ಉಂಟಾದೀತು. ವ್ಯವಹಾರವೂ ಸರಿಯಾಗುವುದಿಲ್ಲ. ಆದಕಾರಣ ನಮ್ಮ ಸ್ವಾರ್ಥದ ತ್ಯಾಗ ಮತ್ತು ಬೇರೆಯವರ ಹಿತದ ಭಾವನೆಯಿಂದ ವ್ಯವಹಾರ ಸರಿಯಾಗುವುದು ಮತ್ತು ವ್ಯವಹಾರ ಸರಿಯಾದರೆ ಪರಮಾರ್ಥವೂ ಸರಿಯಾಗುವುದು. ಸ್ವಾರ್ಥ ಮತ್ತು ಅಹಂಕಾರದ ತ್ಯಾಗ ಮಾಡುವುದರಿಂದ ಕೆಲಸ ಸರಿಯಾಗುವುದು, ಇದು ಬಹಳ ಲಾಭದ ಮಾತಾಗಿದೆ.</p>
<p class="Text">ಭಗವದ್ಗೀತೆ ವ್ಯವಹಾರದಲ್ಲಿ ಪರಮಾರ್ಥ ಕಲಿಸುತ್ತದೆ. ಗೀತೆಯನ್ನು ಓದಿರಿ, ಗೀತೆಯ ಅಧ್ಯಯನ ಮಾಡಿರಿ. ಅದರ ಬಗ್ಗೆ ವಿಚಾರ ಮಾಡಿರಿ ಮತ್ತು ಅದಕ್ಕೆ ಅನುಸಾರವಾಗಿ ನಿಮ್ಮ ಜೀವನ ರೂಪಿಸಿಕೊಳ್ಳಿ. ನೋಡಿ ಎಷ್ಟು ಆನಂದವಾಗುತ್ತದೆ! ಸ್ವಾಭಾವಿಕವಾಗಿಯೇ ಬಹಳ ಆನಂದವಾಗುತ್ತದೆ. ವ್ಯವಹಾರ ಸರಿಯಾಗಿ ಮಾಡಿದರೆ ಪರಮಾರ್ಥವು ತಾನಾಗಿ ಸಿದ್ಧವಾಗುತ್ತದೆ ಎಂದು ಗೀತೆಯು ಹೇಳುತ್ತದೆ.</p>
<p class="Text">ಪರಮಾರ್ಥವು ಸ್ವತಃ ಸಿದ್ಧವಾಗಿದೆ ಎಂಬುದು ಸಿದ್ಧಾಂತವಾಗಿದೆ. ಹಾಳಾದರೆ ವ್ಯವಹಾರ ಹಾಳಾಗುತ್ತದೆ ಮತ್ತೇನೂ ಹಾಳಾಗುವುದಿಲ್ಲ. ಜೀವಾತ್ಮ ಹಾಳಾಗಲಿಲ್ಲ ಪರಮಾತ್ಮ ಹಾಳಾಗಲಿಲ್ಲ, ಶ್ರೇಯಸ್ಸು ಹಾಳಾಗಲಿಲ್ಲ. ಹಾಳಾಗಿದ್ದು ಕೇವಲ ವ್ಯವಹಾರ ಮಾತ್ರ. ವ್ಯವಹಾರ ಶುದ್ಧ ಮಾಡಿಕೊಳ್ಳಿ ಎಲ್ಲಾ ಕೆಲಸವು ಸಿದ್ಧಿಯಾಗುವುದು.</p>
<p class="ChapterEnd para-style-override-2">ನಾರಾಯಣ! ನಾರಾಯಣ! ನಾರಾಯಣ!<span></span></p>


<p class="Page-Break"> </p>
<p class="Chapter-Heading" id="toc_marker-14">12. ಕ್ರೋಧದ ಮೇಲೆ ವಿಜಯ ಸಾಧಿಸುವುದು ಹೇಗೆ?</p>
<p class="Text">ನೀವು ಗಣಿತ ಕಲಿಯುತ್ತಿದ್ದರೆ ಆ ಗಣಿತದ ಪ್ರಮೇಯ ಕಲಿತುಕೊಂಡರೆ ಆ ಲೆಕ್ಕ ಸುಲಭವಾಗುತ್ತದೆ. ಹಾಗೆಯೇ ಪ್ರತಿ ಪ್ರಶ್ನೆಗೂ ಒಂದು ಯುಕ್ತಿ ಇರುತ್ತದೆ. ಅದನ್ನು ನೀವೆಲ್ಲರೂ ಕಲಿತರೆ ಪ್ರಶ್ನೆಗೆ ಉತ್ತರ ಸ್ವತಃ ಬರಬಹುದು.</p>
<p class="Text">ನಾವು ಕ್ರೋಧದ ಮೇಲೆ ವಿಜಯ ಸಾಧಿಸುವುದು ಹೇಗೆ? ಯಾವುದರಿಂದ ಕ್ರೋಧ ಹುಟ್ಟುತ್ತದೆ? ಎಂಬ ಪ್ರಶ್ನೆ ಬಂದಿದೆ. <span class="char-style-override-3">‘‘ಕಾಮನೆಯಿಂದಲೇ ಆಸೆ ಹುಟ್ಟುತ್ತದೆ.’’</span> ಎಂದು ಗೀತೆ ಹೇಳುತ್ತದೆ - <span class="char-style-override-3">‘‘ಕಾಮಾತ್ಕ್ರೋಧೋಽಭಿಜಾಯತೇ’’</span> (2-62) ಆ ಕಾಮನೆ ಏನು? ಧನ, ಸಂಪತ್ತು, ವೈಭವ ಮುಂತಾದವುಗಳು ಕಾಮನೆಗಳೆಂದು ಮನುಷ್ಯ ತಿಳಿದುಕೊಂಡಿದ್ದಾನೆ. ಇವುಗಳೂ ಕಾಮನೆಗಳೇ, ಆದರೆ ನಿಜವಾದ ಕಾಮನೆ ಏನು? ಹೀಗೆ ಆಗಬೇಕು ಮತ್ತು ಹೀಗೆ ಆಗಬಾರದು ಎಂಬ ಅಂತರಂಗದ ಭಾವನೆಗಳ ಹೆಸರೇ ಕಾಮನೆ ಆಗಿದೆ. ‘ಹೀಗೆ ಆಗಬೇಕು’ ಎಂದು ಮೊದಲು ನೀವು ಹಿಡಿದುಕೊಳ್ಳುತ್ತೀರಿ ಮತ್ತು ಅದು ಆಗದಿದ್ದರೆ ಕೋಪ ಬರುವುದು. ಯಾರಾದರೂ ಹಾಗೆ ಮಾಡದಿದ್ದರೆ ಕೋಪ ಬರವುದು. ಹೀಗೆ ಆಗದು ಎಂದು ಹೇಳಿ ವಿರುದ್ಧವಾಗಿ ಮಾಡಿದರೆ ಸಿಟ್ಟು ಬರುವುದು. ಹೀಗೆ ಆಗಬೇಕು ಮತ್ತು ಹೀಗೆ ಆಗಬಾರದು ಇದೇ ಕ್ರೋಧದ ನಿಜವಾದ ಕಾರಣವಾಗಿದೆ.</p>
<p class="Text">ಹೀಗೆ ಆಗಬೇಕು ಮತ್ತು ಹೀಗೆ ಆಗಬಾರದು ಈ ಕಾಮನೆಯಲ್ಲಿ ಯಾವುದೇ ಲಾಭವಿಲ್ಲ; ಏಕೆಂದರೆ ಪ್ರಪಂಚವು ನಮ್ಮನ್ನು ಕೇಳಿಯೇ ಮಾಡುತ್ತದೆಯೇ? ನಮ್ಮ ಮನಸ್ಸಿಗೆ ಅನುಸಾರವೇ ಮಾಡುವುದೇನು? ನೀವು ನಿಮ್ಮ ಪತ್ನೀ, ನಿಮ್ಮ ಪುತ್ರ, ನಿಮ್ಮ ನೌಕರರು ಮುಂತಾದರು, ನಾನು ಹೇಳಿದ್ದೇ ಮಾಡಬೇಕು ಎಂದು ಬಯಸುವಿರಿ; ಆದರೆ ಅವರಿಗೆ ಮನಸ್ಸಿಲ್ಲವೇನು? ಅವರಿಗೆ ಯಾವುದೇ ಭಾವನೆಗಳಿಲ್ಲವೇನು? ಅವರಿಗೆ ಯಾವುದೇ ಆಸೆ, ಬಯಕೆಗಳಿಲ್ಲವೇನು? ಹೀಗೆ ಮಾಡಲೇ ಅಥವಾ ಬೇಡವೇ - ಹೀಗೆ ಅವರ ಮನಸ್ಸಿನಲ್ಲಿ ಇಲ್ಲವೇನು? ಒಂದುವೇಳೆ ಅವರ ಮನಸ್ಸಿನಲ್ಲಿ ಇದು ಇಲ್ಲದಿದ್ದರೆ ಆಗ ಅವರು ನೀವು ಹೇಳಿದಂತೆ ಮಾಡುತ್ತಾರೆ, ಆದರೆ ಅವರ ಮನಸ್ಸುವಲ್ಲೂ ‘ಹೀಗೆ ಮಾಡಲೇ, ಮಾಡದಿರಲೇ’ ಇಂತಹ ಎರಡು ಮಾತುಗಳು ಇರುತ್ತವೆ, ಹಾಗಾದರೆ ಅವರು ನಿಮ್ಮದನ್ನೇ ಹೇಗೆ ಒಪ್ಪಿಕೊಳ್ಳುತ್ತಾರೆ? ನಿಮ್ಮದನ್ನು ಅವರು ಒಪ್ಪಿಕೊಳ್ಳಬೇಕಾದರೆ ನೀವೂ ಅವರು ಹೇಳಿದ್ದನ್ನು ಒಪ್ಪಿಕೊಳ್ಳಿ. ಅವರು ಹೇಳಿದ್ದನ್ನು ಕೇಳಲು ನೀವು ಸಿದ್ಧವಿಲ್ಲದಿದ್ದರೆ, ನಿಮ್ಮ ಮಾತನ್ನು ಅವರಿಗೆ ಮನದಟ್ಟು ಮಾಡಿಸಲು ತಿಳಿಸಿಹೇಳಲು ನಿಮಗೆ ಅಧಿಕಾರವೇನಿದೆ? ಆದ್ದರಿಂದ ‘ಹೀಗೆ ಆಗಬೇಕು ಮತ್ತು ಹೀಗೆ ಆಗಬಾರದು’ ಈ ಭಾವ ಮನಸ್ಸಿನಲ್ಲಿ ಬಂದರೆ ‘ಇವರು ಹೀಗೆಯೇ ಮಾಡಲಿ’ ಎಂಬ ನಿಮ್ಮ ಈ ಆಗ್ರಹವನ್ನು ಬಿಟ್ಟುಬಿಡಿ. ಈ ಆಗ್ರಹದಲ್ಲಿ ನಿಮ್ಮ ಅಭಿಮಾನಿ, ಅರ್ಥಾತ್ ನಾನು ದೊಡ್ಡವನು ಇವರು ನನ್ನ ಮಾತನ್ನು ಒಪ್ಪಿಕೊಳ್ಳಲೇಬೇಕು ಎಂಬ ದೊಡ್ಡಸ್ತಿಕೆಯ ಅಹಂಕಾರವೇ ನಿಜವಾದ ಕಾರಣವಾಗಿದೆ ಮತ್ತು ಹಾಗೆ ಮಾಡದಿರುವುದರಿಂದ ಅಭಿಮಾನವೇ ಕ್ರೋಧರೂಪತಾಳುತ್ತದೆ.</p>
<p class="Text">ನೀವು ಶಾಂತಿ ಬಯಸುವಿರಾದರೆ ಅಭಿಮಾನವನ್ನು ನಾಶಗೊಳಿಸಿ; ಏಕೆಂದರೆ ಅಹಂಕಾರವು ಸಂಪೂರ್ಣವಾಗಿ ಅಸುರೀ ಸಂಪತ್ತಿನ ಮೂಲವಾಗಿದೆ. ಅಹಂಕಾರ ರೂಪದ ದೊಡ್ಡಸ್ತಿಕೆಯ ನೆರಳಿನಲ್ಲಿ ಆಸುರಿ ಸಂಪತ್ತಿನರೂಪದ ಕಲಿಯುಗ ಇರುತ್ತದೆ. ಆಸುರಿ ಸಂಪತ್ತುಗಳಾದ ಕ್ರೋಧ, ಲೋಭ, ಮೋಹ, ಮದ, ಮತ್ಸರ, ದಂಭಾಚಾರ, ಪಾಖಂಡತನ ಮುಂತಾದ ಎಲ್ಲ ಅವಗುಣಗಳು ಅಹಂಕಾರದ ಆಶ್ರಯದಲ್ಲಿರುತ್ತವೆ. ಏಕೆಂದರೆ ಅಭಿಮಾನ ಅವುಗಳಿಗೆ ರಾಜನಾಗಿದೆ. ಅದನ್ನು ನೀವು ಬಿಡದಿದ್ದರೆ ಕ್ರೋಧ ಹೇಗೆ ದೂರವಾಗುವುದು? ಆದ್ದರಿಂದ ಆ ಅಭಿಮಾನವನ್ನು ಬಿಡಿ.</p>
<p class="Text">ಬಿಡುವ ಉಪಾಯವೇನು? ಯಾರು ನೀವು ಹೇಳಿದ್ದನ್ನು ಮಾಡುವುದಿಲ್ಲವೋ ಅವರು ನಿಮ್ಮ ಅಭಿಮಾನವನ್ನು ದೂರವಾಡುತ್ತಾರೆ ಹಾಗೂ ಯಾರು ನೀವು ಹೇಳಿದ್ದನ್ನು ಮಾಡುತ್ತಾರೋ, ಅವರು ನಿಮ್ಮ ಅಭಿಮಾನವನ್ನು ಪುಷ್ಟಿವಾಡುತ್ತಾರೆ. ಈ ಮಾತು ನಿಮಗೆ ಒಪ್ಪಿಗೆಯೇ ಇಲ್ಲವೇ? ನೀವು ಹೇಳಿದ್ದನ್ನು ಮಾಡದವರು, ನಿಮಗೆ ಎಷ್ಟು ಉಪಕಾರ ಮಾಡುತ್ತಾರೋ ಎಷ್ಟು ಹಿತವನ್ನು ಮಾಡುತ್ತಾರೋ, ಹೇಳಿದ್ದನ್ನು ಮಾಡುವವರು ಅಷ್ಟು ಉಪಕಾರ, ಹಿತ ಮಾಡುವುದಿಲ್ಲ. ನೀವು ನಿಮ್ಮ ಹಿತವನ್ನು ಬಯಸುವಿರಾದರೆ ನಿಮ್ಮ ಅಭಿಮಾನಕ್ಕೆ ಎಷ್ಟು ಹೊಡೆತ ಬೀಳುವುದೋ, ಅಷ್ಟೇ ಒಳ್ಳೆಯದು ಅರ್ಥಾತ್ ಅವರು ಹೇಳಿದ್ದನ್ನು ಮಾಡದಿದ್ದರೆ, ಅಷ್ಟೇ ಒಳ್ಳೆಯದು. ಹೇಳಿದ್ದನ್ನು ಮಾಡದಿರುವುದರಲ್ಲಿ ನಿಮಗೆ ಲಾಭವೇ ಇದೆ. ಹಾನಿ ಇಲ್ಲ. ಹೇಳಿದ್ದನ್ನು ಮಾಡುವವರು ನಿಮ್ಮ ಅಭಿಮಾನವನ್ನು ಪುಷ್ಟಿಗೊಳಿಸಲು ಉತ್ತಮರು. ಆದರೆ ನೀವು ಹೇಳಿದ್ದನ್ನು ಮಾಡದವರು ನಿಮ್ಮ ಅಭಿಮಾನವನ್ನು ದೂರ ಮಾಡಲು ಉತ್ತಮರು. ಅದಕ್ಕಾಗಿ ನೀವು ಅವರ ಉಪಕಾರವನ್ನು ಒಪ್ಪಿಕೊಳ್ಳಬೇಕು. ವಾಸ್ತವದಲ್ಲಿ ನಮ್ಮ ಹಿತ ಈ ಮಾತಿನಲ್ಲಿದೆ.</p>
<p class="Text">ಅವರು ತಿಳಿದೂ ತಿಳಿದು ಹಿತವನ್ನು ಮಾಡದಿದ್ದರೆ, ಸಹೋದರನೇ! ನಿನ್ನ ಅಭಿಮಾನ ದೂರವಾಗಲಿ ಎಂದೇ ನಾವು ನೀವು ಹೇಳಿದ್ದನ್ನು ಮಾಡುವುದಿಲ್ಲ; ಆದರೂ ನಿಮಗಂತೂ ಲಾಭವೇ ಆಗುತ್ತಿದೆ. ಅವರು ನಿಮ್ಮ ಅಹಂಕಾರವನ್ನು ದೃಢಗೊಳಿಸುತ್ತಿಲ್ಲ. ಅರ್ಥಾತ್ ನಿಮ್ಮ ಅಭಿಮಾನವನ್ನು ದೃಢವಾಗಿಸುತ್ತಿಲ್ಲ. ನೀವು ನಿಮ್ಮ ಹಿತ ಬಯಸುವಿರೋ ಅಹಿತ ಬಯಸುವಿರೋ? ನೀವು ನಿಮ್ಮ ಶ್ರೇಯಸ್ಸನ್ನು ಬಯಸುವಿರಾದರೆ, ಶ್ರೇಯಸ್ಸು ನೀವು ನಿರಭಿಮಾನಿಗಳಾಗುವುದರಲ್ಲಿದೆ ಮತ್ತು ಯಾರೂ ನಿಮ್ಮ ಮಾತನ್ನು ಕೇಳದಿದ್ದಾಗ ನೀವು ನಿರಭಿಮಾನಿಗಳಾಗುತ್ತೀರಿ. ನೀವು ಹೇಳಿದ್ದನ್ನು ಕೇಳುತ್ತಿದ್ದರೆ ನೀವು ಹೇಳುವುದು ಎಲ್ಲಾ ಕಡೆಯೂ ಸ್ಥಿರವಾಗುತ್ತದೆ. ಇದೇ ಅಭಿಮಾನವಾಗಿದೆ. ಇದೇ ಅಸುರಿ ಸಂಪತ್ತಾಗಿದೆ. <span class="char-style-override-3">‘‘ದಂಭೋ ದರ್ಪೋಽಭಿಮಾನಶ್ಚ ಕ್ರೋಧಃ’’ </span>(ಗೀತೆ 16-4). ನೀವು ಹೇಳುವುದನ್ನು ಒಪ್ಪದವರು ನಿಮ್ಮ ಮೇಲೆ ಬಹಳ ದೊಡ್ಡ ಕೃಪೆ ಮಾಡುತ್ತಿದ್ದಾರೆ. ನಿಮ್ಮ ಅಸುರೀ ಸಂಪತ್ತನ್ನು ಓಡಿಸಿ. ನಿಮ್ಮಲ್ಲಿ ದೈವೀ ಸಂಪತ್ತನ್ನು ತರುತ್ತಿದ್ದಾರೆ.</p>
<p class="Text">ಹೇಳಿದ್ದನ್ನು ಕೇಳದಿರುವುದರಿಂದ ಬಾಲಕರು ಉದ್ಧಟನಾಗುವನೇ? ಎಂಬ ಪ್ರಶ್ನೆ ಬರುತ್ತದೆ. ನೀವು ಹೇಳಿದ್ದನ್ನು ಕೇಳುವುದರಿಂದ ನೀವು ಅಭಿಮಾನಿಗಳಾಗುವಿರಿ ಮತ್ತು ನೀವು ಹೇಳಿದ್ದನ್ನು ಕೇಳದಿದ್ದರೆ ಅವರು ಉದ್ಧಟರಾಗಬಹುದು. ಈ ಎರಡರ ಬಗ್ಗೆ ಆಳವಾಗಿ ವಿಚಾರಮಾಡಿ. ನೀವು ಇರದಿದ್ದರೂ ಮನಬಂದಂತೆ ಮಾಡಿ ಉದ್ಧಟನಾಗಬಹುದು, ಆದರೆ ನಿಮ್ಮ ಅಭಿಮಾನವು ಹೇಗೆ ದೂರವಾಗುತ್ತದೆ? ನೀವು ಇಲ್ಲದಿದ್ದರೂ ಉದ್ಧಟನಾಗಬಹುದು ಆದರೆ ನಿಮ್ಮ ಅಭಿಮಾನವು ದೂರವಾಗಲಾರದು. ಆದ್ದರಿಂದ ನಿಮ್ಮ ಅಭಿಮಾನವನ್ನಂತೂ ಮೊದಲು ದೂರ ಮಾಡಲೇಬೇಕು.</p>
<p class="Text">ಇನ್ನೊಂದು ಮಾತು, ಅವರ ಮೇಲೆ ನಿಮ್ಮ ಪ್ರಭಾವ ಸ್ಥಾಪಿಸದಿದ್ದರೆ ನಿಮ್ಮ ಸಾತ್ವಿಕತೆ ಮತ್ತು ನಿರಂಹಕಾರದ ಅವಸ್ಥೆಯ ಪರಿಣಾಮ ಅವರ ಮೇಲೆ ಬೀರುವುದು, ಅದರಿಂದ ಅವರು ಉದ್ಧಟರಾಗದೆ ಸರಿಯಾಗಬಹುದು. ಸಹೋದರ! ಇಂತಹ ಕೆಲಸ ಮಾಡಬಾರದು ಎಂದು ನೀವು ಹೇಳಬೇಕು, ಆದರೂ ಅವರು ಅದನ್ನೇ ಮಾಡುತ್ತಿದ್ದರೆ ನೀವು ಶಾಂತಿಯಿಂದ ಸುಮ್ಮನಿದ್ದುಬಿಡಿ. ಅವರು ಉದ್ಧಟತನ ಮಾಡುತ್ತಿದ್ದರೆ ಅವರಿಗೆ ಅದರ ಫಲ ಸಿಗುವುದು. ಆಗ ಅವರು ಎಚ್ಚೆತ್ತುಕೊಳ್ಳುವರು, ಅದರಿಂದ ಅವರ ಉದ್ಧಟತನ ತಾನಾಗಿ ನಾಶವಾಗುವುದು. ಅವರು ಎಚ್ಚೆತ್ತುಕೊಂಡ ಮೇಲೆ ಯಾವ ಉದ್ಧಟತನ ನಾಶವಾಗುವುದೋ ಅದು ನೀವು ಹೇಳುವುದರಿಂದ ನಾಶವಾಗುವುದಿಲ್ಲ. ಏಕೆಂದರೆ ಅವರ ಮನಸ್ಸಿನಲ್ಲಿ ಅವರ ಮಾತು ತುಂಬಿಕೊಂಡಿರುತ್ತದೆ. ನಿಮ್ಮ ಮಾತು ಮೇಲಿನ ಕಲಾಯಿಯಂತೆ ಇರುವುದು, ಆ ಕಲಾಯಿ ಹೊರಟು ಹೋದರೆ, ಇದರಿಂದ ಉದ್ಧಟತನ ಹೇಗೆ ನಾಶವಾಗುವುದು? ಅವರ ಉದ್ಧಟತನ ಅಳಿಸಲು ನೀವು ನಿಮ್ಮ ಅಭಿಮಾನವನ್ನು ದೂರಮಾಡುವುದೇ ಸರಿಯಾದ ಉಪಾಯವಾಗಿದೆ.</p>
<p class="Text">ಮನುಷ್ಯನು ಕುಟುಂಬದಲ್ಲಿ ಇರುವುದಾದರೆ ಕುಟುಂಬದಲ್ಲಿ ಇರುವುದನ್ನು ಕಲಿಯಬೇಕು. ಕುಟುಂಬದಲ್ಲಿ ಅವರು ಹೇಳಿದ್ದನ್ನು ಮಾಡಿ, ಅವರ ಮನಸ್ಸಿಗೆ ಅನುಸಾರವಾಗಿ ನಡೆದುಕೊಳ್ಳಿ, ಇದು ಪರಿವಾರದಲ್ಲಿ ಇರುವ ಕಲೆಯಾಗಿದೆ. ತಮ್ಮ ಕರ್ತವ್ಯವನ್ನು ಪಾಲನೆ ಮಾಡಿ ಮತ್ತು ಅವರ ಪ್ರಸನ್ನತೆ ಪಡೆದುಕೊಳ್ಳಿ.</p>
<p class="Text">ಪರಿವಾರದಲ್ಲಿರುವುದೆಂದರೇನು? ನಿಮ್ಮ ಕರ್ತವ್ಯದ ಹೊಣೆ ನಿಮ್ಮ ಮೇಲಿದೆ. ನಿಮ್ಮ ಕರ್ತವ್ಯವೇನು? ಪತ್ನೀ ಒಪ್ಪಲಿ ಬಿಡಲಿ, ಪುತ್ರ ಒಪ್ಪಲಿ ಬಿಡಲಿ, ಸಹೋದರನು ಒಪ್ಪಲಿ ಬಿಡಲಿ, ತಾಯಿ-ತಂದೆ ಒಪ್ಪಲಿ ಬಿಡಲಿ, ಅಣ್ಣನ ಹೆಂಡತಿ ಮತ್ತು ಅವರ ಮಗ ಒಪ್ಪಲಿ ಬಿಡಲಿ, ತಾವು ತಮ್ಮ ಕರ್ತವ್ಯಪಾಲನೆ ಸರಿಯಾಗಿ ಮಾಡಿರಿ. ಅವರು ತಮ್ಮ ಕರ್ತವ್ಯ ಪಾಲನೆ ಮಾಡುತ್ತಾರೋ ಅಥವಾ ಇಲ್ಲವೋ, ಆ ಕಡೆ ನೀವು ನೋಡಲೇ ಬೇಡಿ. ಏಕೆಂದರೆ ‘ಇವರು ಉದ್ಧಟರಾಗದಿರಲಿ’ ಎಂದು ನೀವು ಅವರ ಕರ್ಥವ್ಯವನ್ನು ನೋಡುವಿರೋ ಆಗ ತಾವು ತಮ್ಮ ಕರ್ತವ್ಯದಿಂದ ಚ್ಯುತರಾಗುವಿರಿ; ಏಕೆಂದರೆ ನಿಮಗೆ ಬೇರೆಯವರ ಅವಗುಣಗಳನ್ನು ನೋಡುವ ಕರ್ತವ್ಯ ಎಲ್ಲಿ ಹೇಳಲಾಗಿದೆ? ನೀನು ಬೇರೆಯವರ ಅವಗುಣಗಳನ್ನು ನೋಡುತ್ತಿರು ಎಂದು ಶಾಸ್ತ್ರಗಳಲ್ಲಿ ಎಲ್ಲಿಯೂ ಹೇಳಿಲ್ಲ. ಪ್ರತಿಯಾಗಿ ಈ ಪ್ರಪಂಚವು ಗುಣ-ದೋಷಮಯವಾಗಿದೆ ಎಂದು ಹೇಳಲಾಗಿದೆ.</p>
<p class="Text">ಬೇರೆಯವರಲ್ಲಿರುವ ಒಳ್ಳೆಯ ಗುಣಗಳನ್ನೇ ನೋಡಿರಿ, ಅದರೆ ಅವಗುಣಗಳನ್ನು ನೋಡಬೇಡಿ. ಅವಗುಣಗಳನ್ನು ನೋಡಿದರೆ ಆ ಅವಗುಣಗಳು ನಿಮ್ಮಲ್ಲಿ ಬರುತ್ತವೆ. ಅವುಗಳನ್ನು ನೋಡಿ ಅವರನ್ನು ಉದ್ಧಟತನದಿಂದ ಉಳಿಸುವುದಕ್ಕೋಸ್ಕರ ಕ್ರೋಧ ಮಾಡಿದರೆ ಕ್ರೋಧದಿಂದ ನೀವು ಬದುಕಿ ಉಳಿಯಲಾರಿರಿ. ಆದಕಾರಣ ನೀವು ನಿಮ್ಮ ಕರ್ತವ್ಯ ಪಾಲನೆ ಮಾಡಿ. ಬೇರೆಯವರ ಕರ್ತವ್ಯವನ್ನು ನೋಡುವುದಲ್ಲ ಮತ್ತು ಅವಗುಣ ನೋಡುವುದಲ್ಲ. ಹಾಂ, ಹುಡುಗನಾದ್ದರೆ ಒಳ್ಳೆಯ ಶಿಕ್ಷಣ ಕೊಡುವುದು ನಿಮ್ಮ ಕರ್ತವ್ಯವಾಗಿದೆ, ಆದರೆ ಅವನು ಹಾಗೆಯೇ ಮಾಡಲಿ ಇದು ನಿಮ್ಮ ಕರ್ತವ್ಯವಲ್ಲ. ಅದಾದರೆ ಅವನ ಕರ್ತವ್ಯವಾಗಿದೆ, ಅವನಿಗೆ ಕರ್ತವ್ಯದ ಬಗ್ಗೆ ಹೇಳುವುದು ನಿಮ್ಮ ಕರ್ತವ್ಯವಲ್ಲ. ತಮ್ಮಾ! ಹೀಗೆ ಮಾಡುವುದು ಸರಿ, ಹೀಗೆ ಮಾಡುವುದು ಸರಿಯಲ್ಲ, ಇಷ್ಟು ಮಾತ್ರ ಹೇಳುವುದು ನಿಮ್ಮದಾಗಿದೆ. ಅವನು ಇಲ್ಲ ಅಪ್ಪ ಹೀಗೆ ಮಾಡುವೆ ಎಂದರೆ ಒಳ್ಳೆಯದು ಹಾಗೇ ಮಾಡು ಎಂದು ಹೇಳಿರಿ. ಇದು ಬಹಳ ಉತ್ತಮವಾದ ಔಷಧವಾಗಿದೆ. ಹೇಳಲು ಯೋಗ್ಯವಲ್ಲದ ಮಾತೊಂದನ್ನು ಹೇಳುತ್ತಿದ್ದೇನೆ ಈ ಔಷಧಿಯನ್ನು ನಾನು ಸೇವಿಸುತ್ತಿದ್ದೇನೆ. ನಿಮಗೆ ಹೇಳಿದ ಔಷಧವು ಬಹಳ ಉತ್ತಮವಾಗಿದೆ ‘ಹೀಗೆ ಮಾಡು’ ಎಂದು ನೀವು ಹೇಳಿದಾಗ ಅವನು ನಾನಂತೂ ಹೀಗೆ ಮಾಡುವೆ ಎಂದು ಹೇಳದಿದ್ದರೆ, ಒಳ್ಳೆಯದು, ಸರಿಯಾಗಿದೆ ಅದನ್ನೇ ಮಾಡು ಎಂದು ಹೇಳಿರಿ.</p>
<p class="Text">ಅನ್ಯಾಯವಾದರೂ, ಪಾಪವಾದರೂ ಅದನ್ನು ನೀವು ಸ್ವೀಕಾರ ಮಾಡುವುದಿಲ್ಲ. ನೀವು ಶಾಸ್ತ್ರದ ಅನುಸಾರ ಹೇಳಿದಿರಿ ಮತ್ತು ಅವರು ಒಪ್ಪಿಕೊಳ್ಳದಿದ್ದರೆ ಶಾಸ್ತ್ರ ಏನು ಹೇಳಬಲ್ಲದು? ಅವರ ಜೊತೆ ಜಗಳವಾಡು ಅಥವಾ ಅವರ ಮೇಲೆ ಅಧಿಕಾರ ಚಲಾಯಿಸುವುದೇ? ನಿಮಗೆ ಹೇಳುವ ಅಧಿಕಾರ ವಾತ್ರವಿದೆ. <span class="char-style-override-3">‘‘ಕರ್ಮಣ್ಯೇವಾಧಿಕಾರಸ್ತೇ’’</span> (2-47) ಅವರು ಹಾಗೆಯೇ ತಿಳಿದುಕೊಳ್ಳಲಿ ಇದು ಫಲವಾಗಿದೆ, ನಿಮ್ಮ ಅಧಿಕಾರವಿಲ್ಲ. <span class="char-style-override-3">‘‘ಮಾ ಲೇಷು ಕದಾಚನ’’</span> (2-47) ನೀವು ನಿಮ್ಮ ಕೆಲಸ ಮಾಡಿದಿರಿ, ಅಷ್ಟೆ ಸಾಕು; ಹೇಳುವುದು ನಿಮ್ಮ ಕರ್ತವ್ಯವಾಗಿತ್ತು. ಅವರಿಂದ ಹಾಗೆ ಮಾಡಿಸುವುದರಲ್ಲಿ ನಿಮ್ಮ ಕರ್ತವ್ಯವಿಲ್ಲ. ಹಾಗೆ ಮಾಡುವುದು, ಅದು ಅವರ ಕರ್ತವ್ಯವಾಗಿದೆ. ನೀವಾದರೋ ಕರ್ತವ್ಯವನ್ನು ತಿಳಿಸಿ ಹೇಳಿಬಿಟ್ಟಿದ್ದೀರಿ. ಅವನು ಕರ್ತವ್ಯ ಪಾಲನೆ ಮಾಡಿದರೆ ನಿಮ್ಮ ಶ್ರೇಯಸ್ಸಿನಲ್ಲಿ ಯಾವುದೇ ತೊಂದರೆಯಿಲ್ಲ ಮತ್ತು ಅವನು ಮಾಡದಿದ್ದರೆ ಅವನಿಗೇ ನಷ್ಟ; ಏಕೆಂದರೆ ನಿಮಗಂತೂ ನಷ್ಟವೇ ಇಲ್ಲ, ಏಕೆಂದರೆ ನೀವು ಹಿತದ ಮಾತು ಹೇಳಿದಿರಿ. ಇದು ಬಹಳ ಅಮೂಲ್ಯವಾದ ಮಾತಾಗಿದೆ.</p>
<p class="ChapterEnd para-style-override-2">ನಾರಾಯಣ! ನಾರಾಯಣ! ನಾರಾಯಣ!<span></span></p>


<p class="Page-Break"> </p>
<p class="Chapter-Heading" id="toc_marker-15">13. ಮಮತೆಯ ತ್ಯಾಗದಿಂದ ನಿತ್ಯ ಸುಖ</p>
<p class="Text">ಮೂಲದಲ್ಲಿ ಮಮತೆಯನ್ನು ಬಿಡಲು ಇಚ್ಛಿಸುವುದಿಲ್ಲ. ಇಲ್ಲೇ ತಪ್ಪು ಆಗುವುದು. ಮಮತೆಯನ್ನು ಬಿಡಲಾಗುವುದಿಲ್ಲ ಎಂಬ ಮಾತು ಇಲ್ಲ; ನೀವು ಬಿಡಲು ಬಯಸುವುದಿಲ್ಲ. ಈಗ ಬಿಡುವ ಬಯಕೆಯು ಹುಟ್ಟುವುದು ಹೇಗೆ? ಇದು ಮುಖ್ಯ ಪ್ರಶ್ನೆಯಾಗಿದೆ. ಇದನ್ನು ನೀವು ಗಮನವಿಟ್ಟು ಕೇಳಿ ಮತ್ತು ಚೆನ್ನಾಗಿ ಶಾಂತವಾದ ಹೃದಯದಿಂದ ಯಾವುದರೊಂದಿಗೆ ನಿಮಗೆ ಮಮತೆಯಿದೆ ಎಂದು ವಿಚಾರ ಮಾಡಿ. ಎಲ್ಲಕ್ಕಿಂತ ಹೆಚ್ಚಾಗಿ ಶರೀರದ ಜೊತೆಗೆ, ಆ ನಂತರ ಕುಟುಂಬದವರು ಧನ - ಸಂಪತ್ತು ಮುಂತಾದವುಗಳ ಜೊತೆ ಮಮತೆಯಿದೆ. ಈ ಮಮತೆಯ ವಸ್ತುಗಳು ಸದಾ ನಿಮ್ಮ ಜೊತೆಗೆ ಇರುತ್ತವೆಯೇನು? ನೀವು ಮೊದಲು ಯಾವ ಶರೀರದಲ್ಲಿದ್ದಿರೋ ಆಗ ಆ ಶರೀರ, ಕುಟುಂಬದವರು ಮುಂತಾದವು ತಮ್ಮದೆಂದು ಕಾಣಿಸುತಿತ್ತು, ಆದರೆ ಈಗ ಅದರ ನೆನಪೂ ಸಹ ಇಲ್ಲ. ಯಾವುದರಲ್ಲಿ ನೀವು ಮಮತೆ ಇಟ್ಟುಕೊಂಡಿದ್ದೀರೋ, ಈ ವಸ್ತುಗಳು ಮರಣದ ನಂತರ ನೆನಪು ಸಹ ಇರುವುದಿಲ್ಲ; ಏಕೆಂದರೆ ಈ ವಸ್ತುಗಳು ಬಿಟ್ಟುಹೋಗುವವು. ವಸ್ತುಗಳು ದೂರವಾದರೂ ಅದರಲ್ಲಿ ನಿಮಗೆ ಇರುವ ಪೀತಿಯು, ಮಮತೆಯು ಸತ್ತ ಬಳಿಕವೂ ನಿಮ್ಮ ಜೊತೆಗೆ ಇರುವುದು. ಆದ್ದರಿಂದ ಈ ಮಮತೆಯು ಜನನ-ಮರಣವಲ್ಲದೆ ದುಃಖ ಕೊಡುವುದಲ್ಲದೆ ಯಾವುದೇ ಲಾಭ ಕೊಡುವಂತಹುದಲ್ಲ.</p>
<p class="Text">ಪದಾರ್ಥಗಳು ಬಿಟ್ಟುಹೋಗುವುವು, ಮಮತೆಯ ವಸ್ತುಗಳು ಬಿಟ್ಟುಹೋಗಬಹುದು, ಆದರೆ ಮಮತೆ ಅಂತರಂಗದಲ್ಲಿ ಕೂಡಿಕೊಂಡು ಇರುತ್ತದೆ. ಮುಂದೆ ನಡೆದು ಅದೇ ಮಮತೆಯು ಆಸಕ್ತಿ ಮತ್ತು ಕಾಮನೆ ಹುಟ್ಟಿಸಿ ಗಾಢವಾದ ಬಂಧನದಲ್ಲಿ ಹಾಕುವುದು. ಇದಲ್ಲದೆ ಮತ್ತೇನೂ ಇಲ್ಲ. ಬಿಟ್ಟುಹೋಗುವ ವಸ್ತುಗಳಿಂದ ಮಮತೆಯನ್ನು ಬಿಡುವುದಾದರೆ ಇದರಲ್ಲಿ ಒತ್ತಡ ಏನಿದೆ? ದೂರವಾಗುವಂತಹ ವಸ್ತುಗಳಲ್ಲಿ ಮಮತೆಯನ್ನು ಬಿಡುವುದರಿಂದ ಖಂಡಿತವಾಗಿ ನಿರಾಳವಾಗುವಿರಿ, ಮುಕ್ತರಾಗುವಿರಿ. ಮಮತೆ ಇರುವಾಗಲೆ ಸಾವು ಬಂದರೂ ವಸ್ತುಗಳಿಂದ ಸಂಬಂಧ ವಿಚ್ಚೇದವಾಗುತ್ತದೆ ಮತ್ತು ತ್ಯಾಗ ಮಾಡುವುದರಿಂದಲೂ ವಸ್ತುಗಳಿಂದ ಸಂಬಂಧ-ವಿಚ್ಚೇದವಾಗುತ್ತದೆ. ಆದರೆ ಸಾವಿನಲ್ಲಿ ಪರಾಧೀನತೆಯಿದೆ ಮತ್ತು ತ್ಯಾಗದಲ್ಲಿ ಸ್ವಾಧೀನತೆಯಿದೆ. ಸಾವಿನಲ್ಲಿ ಅಶಾಂತಿಯಿದೆ ಮತ್ತು ತ್ಯಾಗದಲ್ಲಿ ಶಾಂತಿಯಿದೆ. ಸಾವಿನಿಂದ ಹೋರಗಿನ ಸಂಬಂಧ ಬಿಟ್ಟುಹೋಗುತ್ತದೆ, ಆದರೆ ಅಂತರಂಗದಲ್ಲಿ ಮಮತೆ-ಆಸಕ್ತಿ ಇರುವುದರಿಂದ ಬಹಳ ದುಃಖವಾಗುತ್ತದೆ ಮತ್ತು ತ್ಯಾಗದಿಂದ ಅಂತರಂಗದಿಂದ ಸಂಬಂಧ ಬಿಟ್ಟು ಹೋಗುತ್ತದೆ. ಹಾಗಾದರೆ ಹೊರಗಿನಿಂದ ಸಂಬಂಧ ಬಿಟ್ಟುಹೋದ ನಂತರವೂ ಹಾನಿಯಾಗುವುದಿಲ್ಲ, ಬದಲಿಗೆ ಮಹಾ ಆನಂದವೇ ಆಗುತ್ತದೆ.</p>
<p class="Text">ನೀವು ಈ ಮಾತುಗಳ ಮೇಲೆ ತರ್ಕ ಮಾಡಿರಿ, ಕೇಳಿರಿ ಮತ್ತು ವಿಚಾರ ಮಾಡಿರಿ, ಎಂಬುದೊಂದೇ ಪ್ರಾರ್ಥನೆ ನಮ್ಮದು. ಮಮತೆ ಇಟ್ಟುಕೊಳ್ಳುವುದರಿಂದ ಹಾನಿಯಾಗುತ್ತದೆ ಮತ್ತು ಮಮತೆ ಬಿಟ್ಟು ಬಿಡುವುದರಿಂದ ನಿಮಗೆ ಯಾವುದೇ ರೀತಿಯ ಹಾನಿಯಾಗದು, ದುಃಖವಾಗದು ಮತ್ತು ಸುಖದಲ್ಲಿ ಕಡಿಮೆ ಆಗುವುದಿಲ್ಲ. ಈ ಮನೆಯನ್ನು ನೀವೆಲ್ಲಾ ಸಹೋದರರು ನಮ್ಮದೆಂದು ತಿಳಿಯದಿದ್ದರೆ ಇದರಲ್ಲಿ ಕುಳಿತುಕೂಳ್ಳುವ ಸುಖ ನಿಮಗೆ ದೂರಕುವುದಿಲ್ಲವೇನು? ಇಲ್ಲಿಯ ಪ್ರಕಾಶದ ಸುಖ ನಮಗೆ ದೊರೆಯುವುದಿಲ್ಲವೇನು? ಈ ಫ್ಯಾನು ತಿರುಗುತ್ತಿದೆ, ಇದರಿಂದ ನಮಗೆ ಸುಖ ದೊರೆಯುವುದಿಲ್ಲವೆ? ಇಲ್ಲಿ ಮೈಕಿನಲ್ಲಿ ಮಾತನಾಡುತ್ತೇವೆ, ಕೇಳುತ್ತೇವೆ ಹಾಗಾದರೆ ಇದರಿಂದ ನಮಗೆ ಸುಖ ದೊರೆಯುವುದಿಲ್ಲವೆ? ತಾತ್ಪರ್ಯ ನಮ್ಮತನ ಬಿಟ್ಟುಹೋದರೂ ಸುಖ ಸಿಗುವುದು, ಬಿಟ್ಟು ಹೋಗಲಿಲ್ಲ! ಎಂದಾಯಿತು. ಈ ವಸ್ತುಗಳು ನಮ್ಮವಲ್ಲ ಮತ್ತು ಸುಖ ಪಡುತ್ತಿದ್ದೇವೆ, ಆದರೂ ನಾವು ನಿರ್ಲಿಪ್ತರಾಗಿದ್ದೇವೆ. ಅರ್ಥಾತ್ ಇಲ್ಲಿಂದ ಹೋದಮೇಲೆ ಫ್ಯಾನು ಮುರಿದರೂ, ಕರೆಂಟು ಹೋದರೂ, ನಮಗೆ ಯಾವುದೇ ಚಿಂತೆಯಿರುವುದಿಲ್ಲ, ವ್ಯತ್ಯಾಸವೇನಾಯಿತು? ಮಮತೆ ಇಲ್ಲ. ಯಾವುದರ ಮಮತೆ ಇರುವುದೋ ಅದರ ಚಿಂತೆ ಹತ್ತಿಕೊಳ್ಳುವುದು, ಗೊಂದಲ ಉಂಟಾಗುವುದು. ಗೊಂದಲ ಉಂಟುಮಾಡುವುದು ಮತ್ತು ಮುಂದೆ ಜನ್ಮ ಪಡೆಯುವುದಲ್ಲದೆ ಮಮತೆಯಿಂದ ಯಾವುದೂ ಲಾಭವಿಲ್ಲ. ಈ ವೈಶ್ಯ ಜಾತಿಯವರು ಬಹಳ ಸ್ವಾರ್ಥಿಗಳಾಗಿರುತ್ತಾರೆ. ಇವರು ನಷ್ಟದ ಹತ್ತಿರ ಹೋಗುವುದಿಲ್ಲ ಮತ್ತು ಲಾಭ ಇವರಿಗೆ ಒಳ್ಳೆಯದೆನಿಸುತ್ತದೆ. ಮಮತೆಯನ್ನು ಬಿಡುವುದರಿಂದ ನಷ್ಟವೇನೂ ಇಲ್ಲ, ಇಟ್ಟುಕೊಳ್ಳುವುದರಿಂದ ನಷ್ಟವೇ ಇದೆ, ಲಾಭ ಯಾವುದೂ ಇಲ್ಲ. ಏಕೆಂದರೆ ಮೊದಲು ಈ ವಸ್ತುಗಳು ಇರಲಿಲ್ಲ ಮತ್ತು ಮುಂದೆ ಇವು ಇರುವುದಿಲ್ಲ. ಇವುಗಳಲ್ಲಿ ಪೊಳ್ಳು ಮಮತೆ ಇಟ್ಟರೆ ಬಾರಿ ಬಾರಿಗೂ ದುಃಖವನ್ನು ಪಡೆಯ ಬೇಕಾಗುವುದು. ಈ ಮಾತುಗಳನ್ನು ನೀವು ತಿಳಿಯಿರಿ ಮತ್ತು ಶಂಕೆಯಿದ್ದರೆ ಈಗಲೇ ಕೇಳಿರಿ.</p>
<p class="Text">ನೀವು ಯಾವುದನ್ನು ನಮ್ಮದೆಂದು ತಿಳಿಯುತ್ತೀರಿ? ಕುಟುಂಬವನ್ನು, ಧನವನ್ನು, ಮನೆಯನ್ನು, ಶರೀರವನ್ನು ನನ್ನದೆಂದು ತಿಳಿದು ಒಪ್ಪುತ್ತೀರಿ. ಹಾಗಾದರೆ ಇದು ಮೊದಲು ನಮ್ಮದಾಗಿತ್ತೇ? ಮತ್ತೆ ನಮ್ಮದಾಗಿರುವುದೇ? ನಮ್ಮದಾಗಿ ಇರಲೇ ಇಲ್ಲ ಮತ್ತು ನಮ್ಮದಾಗಿರುವುದಿಲ್ಲ. ಇನ್ನೊಂದು ಮಾತು, ನೀವು ಯಾವುದರಲ್ಲಿ ಮಮತೆ ಇಟ್ಟಿರುವಿರೋ, ಅವುಗಳನ್ನು ಬದಲಾಯಿಸಬಲ್ಲಿರಾ? <span class="char-style-override-3">‘ಹುಡುಗ ನನ್ನವನು’ </span>ಹಾಗಾದರೆ ಅವನನ್ನು ನಮ್ಮ ಆಜ್ಞೆಯ ಅನುಸಾರವಾಗಿ ನಡೆಸಬಲ್ಲಿರಾ? ನಮ್ಮ ಶರೀರವನ್ನು ಸಹ ಹೇಗೆ ಬೇಕಾದರೂ ಸ್ವಸ್ಥವಾಗಿರಸಬಲ್ಲಿರಾ? ಕನಿಷ್ಠಪಕ್ಷ ಅದನ್ನು ಮರಣವಾಗದಂತೆ ತಡೆಯಲೂ ಆಗುವುದಿಲ್ಲ? ಹಣ ನಿಮ್ಮ ಬಳಿಯಿದೆ, ಅದನ್ನು ಇಟ್ಟುಕೊಳ್ಳಬಲ್ಲಿರಾ? ಇದು ಕೈಯೊಳಗಿನ ಮಾತಾಗಿದೆಯೇ? ಶರೀರವು ಖಾಯಿಲೆ ಬೀಳುವುದು ಮತ್ತು ಸತ್ತು ಹೋಗುವುದು. ಹುಡುಗನೂ ಹೇಳಿದ್ದು ಕೇಳುವುದಿಲ್ಲ, ಹಣವೂ ಹೊರಟುಹೋಗುವುದು. ಮಮತೆಯ ವಸ್ತುಗಳನ್ನು ಇಟ್ಟುಕೊಳ್ಳುವ ಶಕ್ತಿ ಯಾರಿಗಾದರೂ ಇದ್ದರೆ ಹೇಳಿ! ತಾತ್ಪರ್ಯ ಇದು ಮೊದಲು ಇರಲಿಲ್ಲ, ಮುಂದೆ ಇರಲಾರದು ಮತ್ತು ಈಗಲೂ ನಿಮ್ಮ ಆಧಿಪತ್ಯ ನಡೆಯುವುದಿಲ್ಲ. ಅದನ್ನು ಪರಿವರ್ತನೆ ಮಾಡುವುದರಲ್ಲಿ ನೀವು ಸಮರ್ಥರಲ್ಲ. ಅನುಕೂಲ ಮಾಡಿಕೊಳ್ಳುವುದರಲ್ಲಿ ಸಮರ್ಥರಲ್ಲ, ಇಟ್ಟುಕೊಳ್ಳುವುದರಲ್ಲಿಯೂ ಸಮರ್ಥರಲ್ಲ. ಮೊದಲೂ ಸಹ ನಮ್ಮದಾಗಿರಲಿಲ್ಲ ಮತ್ತು ಖಂಡಿತವಾಗಿ ಬಿಟ್ಟು ಹೋಗುವುದು ಇದು ನಿಶ್ಚಿತವಾದ ಮಾತು.</p>
<p class="Text">ಪ್ರತಿಯೊಂದು ಮಾತಿನಲ್ಲಿ ಸಂದೇಹ ಇರುತ್ತದೆ. ನೀವು ಹೀಗೆ ಮಾಡಿ. ಹಾಗೆಯೇ ಆಗುವುದು ಅಥವಾ ಆಗದಿರುವುದು, ಇಂತಹ ಸ್ಥಳಕ್ಕೆ ಹೋಗಬೇಕಿದೆ, ಇಂತಹವರನ್ನು ಭೇಟಿಯಾಗಬೇಕಿದೆ. ಭೇಟಿಯಾಗುವಿರಾ? ಭೇಟಿಯಾಗಲೂಬಹುದು ಅಥವಾ ಇಲ್ಲದಿರಬಹುದು. ಮಗನಿಗೆ ವಿವಾಹ ಮಾಡಿದರೆ ಮೊಮ್ಮಗ ಹುಟ್ಟುವನೋ ಇಲ್ಲವೋ ತಿಳಿದಿಲ್ಲ! ಹುಟ್ಟಬಹುದು ಮತ್ತು ಹುಟ್ಟದಿರಲೂಬಹುದು. ಈ ಪ್ರಕಾರವಾಗಿ ಪ್ರತಿಯೊಂದು ಕೆಲಸದಲ್ಲಿ ಆಗಬಹುದು ಮತ್ತು ಆಗದಿರಬಹುದು, ಹೀಗೇ ಇರುತ್ತದೆ, ಆದರೆ ಒಂದು ದಿನ ಸಾಯಬಹುದು, ಸಾಯದಿರಬಹುದು ಎಂಬ ವಿಕಲ್ಪವಿಲ್ಲ. ಸಾಯುವುದು ಅವಶ್ಯವಾದರೆ, ಸತ್ತನಂತರ ಮಮತೆಯ ಎಲ್ಲಾ ವಸ್ತುಗಳು ಬಿಟ್ಟುಹೋಗುವುದಾದರೆ ತನ್ನತನವನ್ನು (ಮಮತೆಯನ್ನು) ಮೊದಲೇ ಬಿಡಿ. ಹಾಗಾದರೆ ನಿರಾಳವಾಗುವಿರಿ. ಅಂತ್ಯದಲ್ಲಿ ಬಿಟ್ಟುಹೋಗುವಂತಹುದು ಸತ್ಯ. ಮಹಾಜನಗಳೇ ಮರ್ಯಾದೆಯನ್ನು ಏಕೆ ಬಿಡುತ್ತೀರಿ. ಅವಮಾನವಲ್ಲದೆ ಬೇರೇನು ಸಿಗುವುದು?</p>
<p class="Text">ಮಮತೆಯಿಲ್ಲದೆ ಕುಟುಂಬದ ಪಾಲನೆ ಹೇಗೆ ಆಗುವುದು? ಎಂದು ನೀವು ಕೇಳಬಹುದು. ಮಮತೆಯಿಲ್ಲದೆ ಪಾಲನೆಯು ಹೆಚ್ಚಾಗಿ ಅಗುತ್ತದೆ ಮತ್ತು ಉತ್ತಮವಾಗಿ ಆಗುತ್ತದೆ. ಒಂದು ಮಾತು ನೆನಪಿಗೆ ಬಂತು. ಅವನು ಬೇಕಾದರೆ ಸಾಧುವಾಗಲಿ, ಬ್ರಾಹ್ಮಣನಾಗಲಿ, ನಿಮ್ಮ ಹಿತವನ್ನು ಮಮತೆ ಇಟ್ಟುಕೊಂಡವನು ಹೆಚ್ಚಾಗಿ ಮಾಡಬಲ್ಲನೋ? ಅಥವಾ ಮಮತೆ ಇಟ್ಟುಕೊಳ್ಳದವನು ಹೆಚ್ಚಾಗಿ ಮಾಡಬಲ್ಲನೋ? ಶಾಂತವಾದ ಹೃದಯದಿಂದ ಯೋಚಿಸಿರಿ. ಒಬ್ಬನು ಇವನು ನನ್ನ ಶಿಷ್ಯನೆಂದು ನಿಮ್ಮನ್ನು ಶಿಷ್ಯನನ್ನಾಗಿಸಿಕೊಂಡನು. ಇನ್ನೊಬ್ಬನು ಶಿಷ್ಯನನ್ನಾಗಿಸದೆ ನಿಮಗೆ ಮಾತನ್ನು ಹೇಳಿದರೆ, ಮಮತೆಯುಳ್ಳವನು ಹೆಚ್ಚು ಲಾಭ ಕೊಡುವನೋ ಅಥವಾ ಮಮತೆಯಿಲ್ಲದವನೋ ಎಂದು ನೀವು ಯೋಚಿಸಿರಿ, ನಿಮ್ಮ ಬುದ್ಧಿಗೆ ತಿಳಿಯುವುದು.</p>
<p class="Text">ಸ್ವಾರ್ಥವುಳ್ಳವನು ನಿಜವಾದ ಮಾತು ಹೇಳುತ್ತಾನೋ ಅಥವಾ ಸ್ವಾರ್ಥವಿಲ್ಲದವನೋ? ಮತ್ತು ಸುಧಾರಣೆ ಯಾವ ಮಾತಿನಿಂದ ಆಗುವುದು? ನಿಮ್ಮ ಹಿತ ಸಂಬಂಧ ಜೋಡಿಸುವುದರಲ್ಲಿದೆಯೋ, ಮುರಿಯುವುದರಲ್ಲಿದೆಯೋ ಎಂದು ನೀವೂ ತಿಳಿಯುತ್ತೀರಿ. ಮಮತೆ ಇಟ್ಟುಕೊಳ್ಳುವುದರಲ್ಲಿ ಹಾನಿಯಲ್ಲದೇ ಮತ್ತೇನೂ ಇಲ್ಲ ಮತ್ತು ಬಿಡುವುದರಲ್ಲಿ ಲಾಭವಲ್ಲದೆ ಮತ್ತೇನೂ ಇಲ್ಲ ಈ ಮಾತುಗಳ ಮೇಲೆ ವಿಚಾರಮಾಡಿರಿ.</p>
<p class="ChapterEnd para-style-override-2">ನಾರಾಯಣ! ನಾರಾಯಣ! ನಾರಾಯಣ!<span></span></p>


<p class="Page-Break"> </p>
<p class="Chapter-Heading" id="toc_marker-16">14. ಭಯ ಮತ್ತು ಆಸೆಯ ತ್ಯಾಗ</p>
<p class="Text"><span class="char-style-override-3">ಪ್ರಶ್ನೆ -</span> ಸಾಧನೆ, ಭಜನೆ, ಸತ್ಸಂಗ ಮಾಡುತ್ತೇವೆ. ಆದರೂ ಸಹ ಪ್ರಪಂಚದ ಪ್ರಭಾವ ಏಕೆ ಬೀಳುತ್ತದೆ?</p>
<p class="Text"><span class="char-style-override-3">ಉತ್ತರ - </span>ತಮ್ಮಾ! ನೋಡು ನಾನು ಒಂದು ಮಾತು ಹೆಳುತ್ತೇನೆ, ಅದರ ಕಡೆ ಗಮನ ಕೊಡು. ಪ್ರಪಂಚದ ಪ್ರಭಾವ ಯಾವುದರ ಮೇಲೆ ಬೀಳುತ್ತದೆ? ಆಳವಾಗಿ ವಿಚಾರಮಾಡು. ಪ್ರಪಂಚದ ಪ್ರಭಾವ ಪ್ರಪಂಚದ ಮೇಲೆಯೇ ಬೀಳುತ್ತದೆ. ಸ್ವಸ್ವರೂಪದ ಮೇಲೆ ಪ್ರಭಾವ ಬೀಳುವುದಿಲ್ಲ. ಮೊದಲು ಪ್ರಭಾವ ಬಿತ್ತು ಈಗ ಇಲ್ಲ. ಇದು ಜ್ಞಾನ ಹೌದೋ ಅಲ್ಲವೋ? ಇದಕ್ಕೆ ಉತ್ತರ ಕೊಡು.</p>
<p class="Text"><span class="char-style-override-3">ಪ್ರಶ್ನೆ : </span>ಸತ್ಸಂಗದಲ್ಲಿ ಅರಿತದ್ದು ನಂತರ ಉಳಿಯುವುದಿಲ್ಲ ಏಕೆ? ಎಂದು ಮನದಲ್ಲಿ ಒಂದು ಮಾತು ಬರುತ್ತದೆ.</p>
<p class="Text"><span class="char-style-override-3">ಉತ್ತರ : </span>ಹಿಂಜರಿಯಬೇಡ. ಸತ್ಸಂಗದಲ್ಲಿ ಅರಿತುಕೊಂಡೆಯಲ್ಲ. ಮತ್ತೆಯೂ ಉಳಿಯುವಂತೆ ನೀನು ನೋಡಲು ಬಯಸುತ್ತೀಯ, ಇದೇ ಬಹಳ ದೊಡ್ಡ ತಪ್ಪಾಗಿದೆ. ಅದನ್ನು ಈಗಲೇ ಸುಧಾರಿಸಿಕೋ. ಇದು ವ್ಯವಹಾರದಲ್ಲಿ ಇರುವುದಿಲ್ಲ ಅರ್ಥಾತ್ ಅಂತಃಕರಣದಲ್ಲಿ ಇರುವುದಿಲ್ಲ ಮತ್ತು ಅಂತಃಕರಣದಲ್ಲಿ ವೃತ್ತಿಗಳಾದರೆ ವ್ಯವಹಾರಕ್ಕನುಸಾರವಾಗಿ ಆಗುತ್ತವೆ ಯೆಂಬುದು ಸುಧಾರಣೆಯಾಗಿದೆ. ಅಂತಹ ವೃತ್ತಿಗಳು ಇಲ್ಲದಿದ್ದರೆ ವ್ಯವಹಾರ ಹೇಗೆ ಆಗುತ್ತದೆ? ಭೋಜನ ಹೇಗೆ ಆಗುತ್ತದೆ? ಮಾತನಾಡುವುದು ಹೇಗೆ ಆಗುವುದು? ನಡೆಯುವುದೂ ಕೂಡ ಹೇಗೆ ಆಗುತ್ತದೆ? ಏನನ್ನೂ ಮಾತನಾಡದಿದ್ದರೆ ಹೇಗಾಗುವುದು? ವ್ಯವಹಾರ ಹೇಗಾಗುತ್ತದೋ ಹಾಗೆ ವೃತ್ತಿಗಳು ಆಗುತ್ತವೆ. ಆದರೆ ವ್ಯವಹಾರ ಮತ್ತು ಏಕಾಂತ ಎರಡರ ಜ್ಞಾನ ಯಾರಿಗಾದರೂ ಆಗುತ್ತದೋ ಇಲ್ಲವೋ? ಎರಡರ ಜ್ಞಾನ ಆದವರ ಜ್ಞಾನದಲ್ಲಿ ವ್ಯವಹಾರ ಮತ್ತು ಏಕಾಂತವಿರುತ್ತದೆ. ಈ ಮಾತನ್ನು ತಿಳಿದದ್ದೇ ಆದರೆ ಈಗಲೇ ಉದ್ಧಾರವಾಗುವೆ.</p>
<p class="Text">ವ್ಯವಹಾರ ಮತ್ತು ವ್ಯವಹಾರ ರಹಿತವಾದ ಅಕ್ರಿಯ ಅವಸ್ಥೆಯನ್ನು ತಿಳಿದುಕೋ. ಅಕ್ರಿಯ ಮತ್ತು ಸಕ್ರಿಯ ಎಂಬ ಎರಡೂ ಅವಸ್ಥೆಗಳಾಗಿವೆ. ಎರಡೂ ಪ್ರವೃತ್ತಿಗಳಾಗಿವೆ. ಅಕ್ರಿಯೆಯೂ ಪ್ರವೃತ್ತಿಯೆ ಮತ್ತು ಸಕ್ರಿಯೆಯೂ ಪ್ರವೃತ್ತಿಯೇ ಆಗಿದೆ. ಸಕ್ರಿಯ ಪ್ರವೃತ್ತಿಯಾಗಿದೆ, ಅಕ್ರಿಯೆ ಪ್ರವೃತ್ತಿಯಲ್ಲವೆಂದು ನೀನು ಕೇಳಿರಬಹುದು, ಆದರೆ ಅಕ್ರಿಯೆಯೂ ಪ್ರವೃತ್ತಿಯೇ ಅಗಿದೆ ಮತ್ತು ಸಕ್ರಿಯೆಯೂ ಪ್ರವೃತ್ತಿಯೇ ಆಗಿದೆ. ಅಕ್ರಿಯೆ ಮತ್ತು ಸಕ್ರಿಯೆ ಯಾವ ಪ್ರಕಾಶದಲ್ಲಿ ಪ್ರಕಾಶಿತವಾಗುತ್ತದೋ, ಆ ಪ್ರಕಾಶದಲ್ಲಿ ಪ್ರವೃತ್ತಿ ಇಲ್ಲವಾಗಿದೆ. ಆ ಪ್ರಕಾಶವು ಏಕಾಂತದಲ್ಲಿ ಕುಳಿತಿದ್ದಾಗ ಸ್ಪಷ್ಟವಾಗಿ ಕಾಣಿಸುತ್ತದೆ. ವ್ಯವಹಾರ ಮಾಡುತ್ತಿದ್ದಾಗ ಕಾಣಿಸುವುದಿಲ್ಲ. ಕಾಣಿಸದಿದ್ದರೂ ವ್ಯವಹಾರದಲ್ಲಿ ಪ್ರವೃತ್ತಿಯ ಜ್ಞಾನ ಯಾರಿಗೆ ಆಗುತ್ತಿರುವುದು? ಪ್ರವತ್ತಿಯಂತೂ ಅರಿಯುವುದರಿಂದ ಬರುತ್ತದೆ, ಬರುತ್ತದೆ ತಾನೆ? ಹಾಗಾದರೆ ಅರಿಯುವುದು ಇರುತ್ತದೋ ಇಲ್ಲವೋ? ಕೇವಲ ಅರಿಯುವುದಾಗಿದೆ, ಅದರಲ್ಲಿ ಪ್ರವೃತ್ತಿ ಮತ್ತು ನಿವೃತ್ತಿ ಎರಡೂ ಇಲ್ಲ. ಬಹಳ ನೇರವಾದ, ಸರಳವಾದ ಮಾತೇನೆಂದರೆ, ಪ್ರವೃತ್ತಿ ಮತ್ತು ನಿವೃತ್ತಿ ಎರಡೂ ಯಾವುದರಿಂದ ಪ್ರಕಾಶಿತವಾಗುತ್ತವೆಯೋ, ಅದರಲ್ಲಿ ಪ್ರವೃತ್ತಿ-ನಿವೃತ್ತಿ ಏನೂ ಇಲ್ಲ. ಪ್ರವೃತ್ತಿಯೂ ಇಲ್ಲ ನಿವೃತ್ತಿಯೂ ಇಲ್ಲ. ಅರಿವಿಗೆ ಬಂದಿದೆ ತಾನೆ? ಹಾಗಾದರೆ ಇದರಲ್ಲಿ ನೀನು ಸ್ಥಿರವಾಗಿರು. ವೃತ್ತಿಗಳನ್ನು ಒಂದೇ ರೂಪದಿಂದ ನೋಡುವುದನ್ನು ಇಂದಿನಿಂದ ಬಿಟ್ಟುಬಿಡು. ವೃತ್ತಿಗಳು ಒಂದೇ ರೂಪದಿಂದ ಇರಲಿ, ಎಂಬುದನ್ನು ಇಂದು ನನ್ನ ಹೇಳಿಕೆಯಿಂದ ಬಿಡು. ಇದನ್ನು ನೀನು ಹಿಡಿದಿರುವತನಕ ನಿನಗೆ ಸಂತೋಷವಾಗುವುದಿಲ್ಲ ಮತ್ತು ಇದನ್ನು ಇಂದೇ ಬಿಟ್ಟುಬಿಡು. ಈಗಲೇ ಬಿಡು. ವ್ಯವಹಾರದಲ್ಲಿ ಹೇಗಾದರೂ ಇರು. ಏಕೆಂದರೆ ವಾಸ್ತವವಾಗಿ ನಿತ್ಯ ಇರುವಂತಹ ವಸ್ತು ಪ್ರವೃತ್ತಿ ಮತ್ತು ನಿವೃತ್ತಿ ಎರಡರ ಪ್ರಕಾಶಕವಾಗಿದೆ. ಹಾಗಾದರೆ ನಿವೃತ್ತಿಗೆ ಇಷ್ಟು ಮಹತ್ವ ಏಕೆ ಕೊಡುತ್ತೀಯಾ? ವಾಸ್ತವಿಕವಾದರೋ ಪ್ರಕಾಶಕವಾಗಿದೆ. ಪ್ರವೃತ್ತಿ ಮತ್ತು ನಿವೃತ್ತಿ ಎರಡೂ ಯಾವ ಪ್ರಕಾಶದಿಂದ ಪ್ರಕಾಶಿತಗೊಳ್ಳುತ್ತವೆಯೋ, ಆ ಪ್ರಕಾಶ ವಾಸ್ತವಿಕವಾಗಿದೆ. ಪ್ರವೃತ್ತಿ ಮತ್ತು ನಿವೃತ್ತಿ ಎರಡೂ ಅವಾಸ್ತವಿಕವಾಗಿದೆ. ಪ್ರವೃತ್ತಿ ಮತ್ತು ನಿವೃತ್ತಿ ಎರಡೂ ಸಾಪೇಕ್ಷವಾಗಿವೆ, ಪ್ರವೃತ್ತಿಯ ದೃಷ್ಟಿಯಿಂದ ನಿವೃತ್ತಿಯಿದೆ ಮತ್ತು ನಿವೃತ್ತಿಯ ದೃಷ್ಟಿಯಿಂದ ಪ್ರವೃತ್ತಿಯಿದೆ. ವಾಸ್ತವದಲ್ಲಿರುವ ಪ್ರಕಾಶದಲ್ಲಿ ನಿವೃತ್ತಿಯೂ ಇಲ್ಲ ಪ್ರವೃತ್ತಿಯೂ ಇಲ್ಲ. ಇದು ಸರಿಯಾಗಿದೆ ತಾನೆ? ಹಾಗಾದರೆ ಇದರಲ್ಲಿ ನಿನ್ನ ಸ್ಥಿತಿಯಿದೆ. ನನ್ನ ಮಾತನ್ನು ಒಪ್ಪಿಕೊಳ್ಳಿ ಮತ್ತು ಭ್ರಮೆಯನ್ನು ಬಿಡಿ. ಪ್ರವೃತ್ತಿಯಿರುವವರೆಗೆ ಮತ್ತು ಮಧ್ಯದಲ್ಲಿ ಯಾವುದೋ ಪ್ರಭಾವ ಬೀಳುವವರೆಗೆ ನಾವು ಸರಿಯಾಗುವುದಿಲ್ಲವೆಂಬ, ಈ ಭ್ರಮೆಯನ್ನು ಬಿಟ್ಟುಬಿಡಿ.</p>
<p class="Text">ಈ ಮಾತಿನ ಮೇಲೆ ಗಮನಕೊಡಿ. ಯಾವುದರಿಂದ ಬಿಟ್ಟು ಹೋಗುತ್ತದೆ? ನಿವೃತ್ತಿ ಬಂತು, ಪ್ರವೃತ್ತಿ ಹೋಯಿತು. ನಿವೃತ್ತಿ ಹೋಯಿತು. ಪ್ರವೃತ್ತಿ ಬಂತು. ಎಲ್ಲಿಗೆ ಬಂತು, ಎಲ್ಲಿಗೆ ಹೋಯಿತು ಹೇಳಿ? ಪ್ರವೃತ್ತಿ ನಿವೃತ್ತಿಯ ಅಭಾವವಾಯಿತೋ ಅಥವಾ ಇಲ್ಲವೋ? ಇವುಗಳ ಅಭಾವವಾಯಿತೆಂದರೆ ‘ಮೂಲಕ’ ದ ಅವಶ್ಯಕತೆಯೇನು? ಇಂಥಹ ಒಂದು ಆಗ್ರಹವನ್ನು ಬಿಡಿ. ಯಾರ ಮೂಲಕವೆಂದರೆ ಸ್ವಯಂ ನಿನ್ನ ಮೂಲಕವೆ. ‘ಇಂಥಹ ವೃತ್ತಿ ನಿರಂತರವಿರಲಿ’ ಈ ಆಗ್ರಹವನ್ನು ಬಿಡಿ. ಇದರಲ್ಲಿ ಹಾನಿಯಾಗುವುದಿಲ್ಲ. ಇದರಲ್ಲಿ ಸಂದೇಹವಿಲ್ಲ. ಬಹಳ ಸ್ಪಷ್ಟವಾಗಿದೆ. ಪ್ರವೃತ್ತಿ ಮತ್ತು ನಿವೃತ್ತಿ ಎರಡೂ ಸ್ವತಃ ಪ್ರಕಾಶಿತಗೊಳ್ಳುತ್ತವೆ ಮತ್ತು ಇದು ಆಗುತ್ತಲೇ ಇರುತ್ತವೆ. ನಮಗೆ ಯಾವುದೇ ಸಂಬಂಧವಿಲ್ಲ ಪ್ರಪಂಚ ಮಾತ್ರದಲ್ಲಿ ಪ್ರವೃತ್ತಿ ಮತ್ತು ನಿವೃತ್ತಿ ಆಗುವುದೋ ಅಥವಾ ಇಲ್ಲವೋ? ಜಾಗ್ರತದಲ್ಲಿ ಕೆಲಸ ಮಾಡುತ್ತೇವೆ. ನಿದ್ದೆಯಲ್ಲಿ ಕೆಲಸ ಮಾಡುವುದಿಲ್ಲ. ಕಾಣಿಸುತ್ತದೆ ತಾನೇ! ಅದರಿಂದ ನಿನ್ನಲ್ಲಿ ವ್ಯತ್ಯಾಸವೇನಾಗುತ್ತದೆ? ಪ್ರಪಂಚದಲ್ಲಿ ಆಗುವ ಪ್ರವೃತ್ತಿಯಿಂದ ನಿನ್ನಲ್ಲಿ ವ್ಯತ್ಯಾಸವಾಗುತ್ತದೆಯೇನು? ನಿನ್ನ ಪ್ರಕಾಶದಲ್ಲಿರುವ ಸ್ವಯಂ ಪ್ರಕಾಶರೂಪದಲ್ಲಿ ವ್ಯತ್ಯಾಸವಾಗುವುದಿಲ್ಲ ತಾನೇ. ಹಾಗಾದರೆ ಇದರ ಚಿಂತೆ ಏಕೆ ಮಾಡುತ್ತೀಯಾ? ಪ್ರಪಂಚದ ಈ ಪ್ರವೃತ್ತಿ - ನಿವೃತ್ತಿಗಳೇ ನಿನ್ನ ಶರೀರದ ಪ್ರವೃತ್ತಿ ನಿವೃತ್ತಿಗಳಾಗಿವೆ. ಎರಡೂ ನಿಜವಾಗಿ ಒಂದೇ ಧಾತುವಿನದಾಗಿದೆ.</p>
<p class="Text"><span class="char-style-override-3">ಪ್ರಶ್ನೆ - </span>ಪ್ರಪಂಚದ ಪ್ರವಾಹದಲ್ಲಿ ಹರಿದುಹೋಗುತ್ತೇವೆ, ಅದರಿಂದ ಸಂತೋಷವಾಗುವುದಿಲ್ಲವಲ್ಲ?</p>
<p class="Text"><span class="char-style-override-3">ಉತ್ತರ - </span>ಇಲ್ಲೇ ತಪ್ಪು ಮಾಡುತ್ತೀರ. ಸಂತೋಷ ಏಕೆ ಆಗುವುದಿಲ್ಲ? ಅಂತಃಕರಣ ನಿರ್ವಿಕಾರವಾಗಿರಲಿ ಎಂದು ನೀವು ತಿಳಿದುಕೊಂಡಿರುವುದೇ ಇದಕ್ಕೆ ಕಾರಣವಾಗಿದೆ. ಅಂತಃಕರಣ ನಿರ್ವಿಕಾರವಾಗಲಾರದು, ಎಂದು ಅಂಟಿಕೊಂಡಿರುವುದನ್ನು ಬಿಟ್ಟುಬಿಡಿ. ಅಂತಃಕರಣ ನಿರ್ವಿಕಾರವಾಗಿರಬೇಕು ಎಂಬುದನ್ನೂ ಬಿಟ್ಟುಬಿಡಿ. ಇದು ಪ್ರಕೃತಿಯ ಕಾರ್ಯವಾಗಿರುವಾಗ, ಇದು ನಿರ್ವಿಕಾರವಾಗಿರಲು ಹೇಗೆ ಸಾಧ್ಯ? ಇದರಲ್ಲಿ ವಿಕಾರವೇ ಆಗುತ್ತದೆ.</p>
<p class="Text"><span class="char-style-override-3">ಪ್ರಶ್ನೆ - </span>ಮಹಾತ್ಮರೇ! ಒಂದು ಮಾತು ಕೇಳಲೇ? ಇದನ್ನು ಬಿಟ್ಟುಬಿಡಿ ಎಂದು ನೀವು ಹೇಳುವಿರಿ. ಆದರೆ ಒಂದು ರೀತಿಯ ಭಯವಾಗುತ್ತದೆ. ಬಿಡುವುದರಿಂದ ಎಲ್ಲಾದರೂ ನನ್ನ ಪತನವಾಗಲಾರದಲ್ಲ ಎಂಬ ಯೋಚನೆ ಬರುತ್ತದೆ.</p>
<p class="Text"><span class="char-style-override-3">ಉತ್ತರ - </span>ಅದಕ್ಕೋಸ್ಕರವೇ ನನ್ನ ಹೇಳಿಕೆಯಂತೆ ಬಿಟ್ಟುಬಿಡು ಎಂದು ನಾನು ಪದೇ ಪದೇ ಹೇಳಿದ್ದೇನೆ. ಹೀಗೆ ಹೇಳಿದ್ದು ಏಕೆ? ಏಕೆಂದರೆ ನಿನ್ನಲ್ಲಿ ಭಯವಿದೆ. ನಿನ್ನ ಭಯದ ಪ್ರಭಾವ ನನ್ನ ಮೇಲಾಗಿದೆ. ನೀನು ಭಯಭೀತನಾಗುತ್ತಾ ಇರುವೆ. ಅದಕ್ಕಾಗಿ ನೀನು ಭಯಪಡಬೇಡವೆಂದು ಹೇಳುತ್ತಿದ್ದೇನೆ. ಈ ಹಿಡಿತ ಇರುವವರೆಗೆ ವಾಸ್ತವಿಕ ಸ್ಥಿತಿ ಆಗಲಾರದು. ವಾಸ್ತವಿಕ ಸ್ಥಿತಿಯಲ್ಲಿ ಈ ಹಿಡಿತವೇ ಬಾಧಕವಾಗಿದೆಯಲ್ಲದೆ, ಮತ್ತೇನೂ ಬಾಧಕವಿಲ್ಲ. ಪ್ರಕಾಶದಲ್ಲಿ ಪತನವಾಗುವುದೇ ಇಲ್ಲ. ಪ್ರವೃತ್ತಿ - ನಿವೃತ್ತಿ ಎರಡರಲ್ಲಿಯೂ ಪ್ರಕಾಶ ಒಂದೇ ರೀತಿ ಇರುತ್ತದೆ. ಅದರಲ್ಲಿ ವ್ಯತ್ಯಾಸ ಆಗುತ್ತಿದೆಯೇನು? ಇದನ್ನು ಹೇಳು. ಅದರಲ್ಲಿ ವ್ಯತ್ಯಾಸವಾಗದಿದ್ದರೆ, ಅದರ ಪತನ ಹೇಗೆ ಆಗುತ್ತದೆ? ಅಂತಃಕರಣದಲ್ಲಿ ನಿರ್ವಿಕಾರತೆ ಬರಲಿ ಎಂದು ನೀನು ತಿಳಿಯುವೆ. ಒಂದು ವೇಳೆ ಬಂದರೆ -</p>
<p class="Shlok">ಪ್ರಕಾಶಂ ಚ ಪ್ರವೃತ್ತಿಂ ಚ ಮೋಹಮೇವ ಚ ಪಾಂಡವ ।</p>
<p class="Shlok">ನ ದ್ವೇಷ್ಟಿ ಸಂಪ್ರವೃತ್ತಾನಿ ನ ನಿವೃತ್ತಾನಿ ಕಾಂಕ್ಷತಿ ॥</p>
<p class="TXT-Right">(ಗೀತೆ 14/22)</p>
<p class="Text">ಹೀಗೆ ಹೇಗೆ ಹೇಳಲಾಗುತ್ತದೆ? ಪ್ರಕಾಶ ಪ್ರವೃತ್ತಿ ಹಾಗೂ ಮೋಹ ಇವೆಲ್ಲಾ ಆಗುವುದಾದರೆ <span class="char-style-override-3">‘‘ನ ದ್ವೇಷ್ಟಿ ಸಂಪ್ರವೃತ್ತಾನಿ ನ ನಿವೃತ್ತಾನಿ ಕಾಂಕ್ಷತಿ’’ </span>ಎಂದು ಹೇಗೆ ಹೇಳುತ್ತಿದ್ದನು?</p>
<p class="Text"><span class="char-style-override-3">ಪ್ರಶ್ನೆ - </span>ಮಹಾತ್ಮರೇ! ಇದು ಸಕ್ಷಾತ್ಕಾರವಾಗಿರುವ ಆ ಮಹಾಪುರುಷರ ಮಾತಾಗಿದೆ.</p>
<p class="Text"><span class="char-style-override-3">ಉತ್ತರ - </span>ಆ ಮಹಾಪುರುಷರು ನಾವೇ ಆಗಿದ್ದೇವೆ ಆ ಮಹಾಪುರುಷರು ಬೇರಾರು ಇಲ್ಲ. ನಾವೇ ಮಹಾಪುರುಷರಾಗಿದ್ದೇವೆ. ಪ್ರಕಾಶದ ಹೆಸರೇ ಮಹಾಪುರುಷವಾಗಿದೆ. ಹೆದರಬೇಡ ಇದರಲ್ಲಿ ಸುತರಾಂ ಹೆದರಿಕೆಯಿಲ್ಲ. ಈ ಸಾಮಾನ್ಯ ಪ್ರಕಾಶದ ಸ್ಥಿತಿಯಲ್ಲಿದ್ದವರನ್ನೇ ಮಹಾಪುರುಷರು ಎನ್ನುತ್ತಾರೆ. ಮಹಾಪುರುಷರನ್ನು ಬೇಕಾದರೆ ಬ್ರಹ್ಮಾ ಎನ್ನಿರಿ. ಆ ಸಾಮಾನ್ಯ ಪ್ರಕಾಶದಲ್ಲಿ ಏನು ವ್ಯತ್ಯಾಸವಾಗುತ್ತದೆ? ಆ ಸಾಮಾನ್ಯ ಪ್ರಕಾಶವೇ ಬ್ರಹ್ಮವಾಗಿದೆ. ಅದು ಒಂದೇ ಅಗಿದೆ. ಒಂದು ಭಯವನ್ನು ಬಿಡಿ ಮತ್ತು ಇನ್ನೊಂದು ಮುಂದೆ ಏನೋ ವಿಲಕ್ಷಣವಾದೀತು, ಎಂಬ ಈ ಆಸೆಯನ್ನು ಬಿಡಿ. ಈ ಎರಡನ್ನೂ ಬಿಡಿ, ಈ ಎರಡೇ ನಿಜವಾದ ಬಾಧಕಗಳಾಗಿವೆ.</p>
<p class="Text">ನಿಷಿದ್ಧ ಆಚರಣೆಗಳ ಇಚ್ಛೆಯಾಗುತ್ತದೆ. ಹಾಗಾದರೆ ನಿಷಿದ್ಧ ಆಚರಣೆ ಬಿಟ್ಟು ಹೋಗುವುದು, ಇದನ್ನು ಕೇಳಿ ಭಯವಾಗುತ್ತದೆ ತಾನೇ. ಅಂದರೆ ಬಿಡಲು ಭಯವಾಗುತ್ತದೆ. ಇದರಿಂದ ನೀವು ನಿಷಿದ್ಧ ಆಚರಣೆಗೆ ಮಹತ್ವ ಕೊಟ್ಟಿದ್ದೀರೆಂದು ಸಿದ್ಧವಾಗುತ್ತದೆ. ಮಹತ್ವ ಕೊಟ್ಟು ಬಿಡುವುದಾದರೆ ಹೇಗೆ ದೂರಾಗುವುದು, ಅದರ ಆದರ ನೀವು ಮಾಡಿದಿರಿ. ಉಪೇಕ್ಷೆ ಮಾಡಿರಿ. ಒಂದು ಮಾಡುವುದು ಒಂದು ಮಾಡದೇ ಇರುವುದು ಎರಡು ವಸ್ತುಗಳಾಯಿತು ಮತ್ತು ಇನ್ನೊಂದು ಉಪೇಕ್ಷೆ ಮೂರನೆಯದಾಯಿತು. ಕ್ರಿಯೆ ಮಾಡುವಲ್ಲಿಯೂ ವಿಧಿ ಮಾಡಬೇಕಾಗಿದೆ, ನಿಷಿದ್ಧ ಮಾಡಬೇಕಾಗಿಲ್ಲ. ಅದರೆ ಅಂತರಂಗದಲ್ಲಿ ವಿಧಿ ಮತ್ತು ನಿಷೇಧ ಎರಡರಲ್ಲೂ ಉದಾಸೀನರಾಗಿರಿ; ಏಕೆಂದರೆ ವಿಧಿ ಮತ್ತು ಪ್ರಕಾಶ ಎರಡೂ ಯಾವುದೋ ಪ್ರಕಾಶದಲ್ಲಿ ಕಾಣಿಸುತ್ತವೆ. ಆ ಪ್ರಕಾಶದ ಸಂಬಂಧ ವಿಧಿಯ ಜೊತೆಗೂ ಇಲ್ಲ ಮತ್ತು ನಿಷೇಧದ ಜೊತೆಗೂ ಇಲ್ಲ. ವಿಧಿಯ ಸಂಬಂಧ ನಿಷೇಧದ ಜೊತೆಗಿದೆ. ನಿಷೇಧವನ್ನು ನಿವೃತ್ತಿ ಮಾಡುವುದಕ್ಕೋಸ್ಕರ ವಿಧಿಯಿದೆ. ವಿಧಿ ಇಟ್ಟುಕೊಳ್ಳುವುದಕ್ಕೋಸ್ಕರ ವಿಧಿಯಿಲ್ಲ. ಅದಕ್ಕಾಗಿ ವಿಧಿ - ನಿಷೇಧ, ಭಯ ಮತ್ತು ಆಸೆ ಈ ಎರಡನ್ನೂ ಬಿಡಿ. ಮಾತು ಅರಿವಿಗೆ ಬಂತೋ ಅಥವಾ ಇಲ್ಲವೋ? ನನ್ನ ಮಾತು ತಿಳಿಯಿತೋ ಇಲ್ಲವೋ? ವಿಧಿ ಮತ್ತು ನಿಷೇಧದಲ್ಲಿ ವಿಧಿಯ ಲೋಭವಿದೆ ಮತ್ತು ನಿಷೇಧದ ಭಯವಿದೆ. ಈ ಭಯ ಮತ್ತು ಲೋಭ ಇರುವವರೆಗೆ ನಿಮ್ಮ ಸ್ವರೂಪದಲ್ಲಿ ಸ್ಥಿತಿ ಉಂಟಾಗುವುದಿಲ್ಲ. ಆದ್ದರಿಂದ ಭಯ ಮತ್ತು ಲೋಭ ಇವುಗಳನ್ನು ಉದಾಸೀನ ಮಾಡಿ. ಇವು ದೂರವಾಗುವುವು. ಉದಾಸೀನ ಮಾಡಿ ಕೇವಲ ಉದಾಸೀನ. ಭಯ ಬಂದಿತೆಂದರೆ ಬಂದಿತು. ಲೋಭ ಉಂಟಾಯಿತೆಂದರೆ ಉಂಟಾಯಿತು. ನಿಮ್ಮ ಅವಸ್ಥೆಯಲ್ಲಿ ಹೇಳುತ್ತೇನೆ. ಪ್ರತಿಯೊಬ್ಬರಿಗಾಗಿ ನಾನು ಹೇಳುತ್ತಿಲ್ಲ. ಪ್ರತಿಯೊಬ್ಬರೂ ಈ ಮಾತನ್ನು ಅರಿಯಲಾರರು, ವಿಪರೀತ ಪ್ರಭಾವ ಬೀರುವುದು ಮತ್ತು ನಿಮ್ಮಲ್ಲಿ ವಿಪರೀತ ಪ್ರಭಾವ ಉಂಟಾಗಲಾರದು. ಏಕೆಂದರೆ ವಿಧಿ ಮತ್ತು ನಿಷೇಧ ಇದನ್ನು ಮಾಡಬೇಕು ಮತ್ತು ಇದನ್ನು ಮಾಡಬಾರದು, ಇವೆರಡೂ ಆಗುತ್ತವೆ ಮತ್ತು ಅಳಿಯುತ್ತವೆ, ಬರುತ್ತವೆ ಮತ್ತು ಹೋಗುತ್ತವೆ ಬಂದು ಹೋಗುವುದರ ಕುರಿತು ಇರುವವನ ಮೇಲೆ ಯಾವ ಜವಾಬ್ದಾರಿ ಇಲ್ಲ, ಇರುವವನ ಮೇಲೆ ಯಾವುದೇ ಪ್ರಭಾವವಿಲ್ಲ, ಇರುವವನಲ್ಲಿ ಯಾವುದೂ ಆಗುವುದು - ಆಗದಿರುವುದು ಇಲ್ಲ, ನಿಷೇಧದಿಂದಲೂ ಆಗುವುದಿಲ್ಲ, ವಿಧಿಯಿಂದಲೂ ಆಗುವುದಿಲ್ಲ ಮತ್ತು ವಿಧಿಯಿಂದಲೂ ಹಾಳಾಗುವುದಿಲ್ಲ ಮತ್ತು ನಿಷೇಧದಿಂದಲೂ ಹಾಳಾಗುವುದಿಲ್ಲ. ಅವನದು ಆಗುವುದು - ಆಗದಿರುವುದು, ಇಲ್ಲವೇ ಇಲ್ಲ. ಈ ಎಲ್ಲವೂ ಅರಿವಿಗೆ ಬಂದರೆ ನಿಮ್ಮ ಮೇಲೆ ಹೇಗೆ ಪ್ರಭಾವ ಬೀರುವುದು?</p>
<p class="Shlok">ಉದಾಸೀನವದಾಸೀನೋ ಗುಣೈರ್ಯೋ ನ ವಿಚಾಲ್ಯತೇ ।</p>
<p class="Shlok">ಗುಣಾ ವರ್ತಂತ ಇತ್ಯೇವ ಯೋಽವತಿಷ್ಠತಿ ನೇಂಗತೇ ॥</p>
<p class="TXT-Right">(ಗೀತೆ 14/23)</p>
<p class="Text">ಅವನು ವಿಚಲಿತನಾಗುವುದೇ ಇಲ್ಲ. ಹೇಗಿದ್ದನೋ ಹಾಗೆಯೇ ಇರುತ್ತಾನೆಂದು ತಿಳಿಯಿರಿ ಎಂಬುದು ಇದರ ಅರ್ಥವಾಗಿದೆ. ಭಯ ಮತ್ತು ಆಸೆ ಈ ಎರಡನ್ನೂ ಬಿಡಿರಿ. ಭಯ ಮತ್ತು ಆಸೆಯಿಂದ ಪ್ರಪಂಚವೆಲ್ಲ ಬಂಧಿತವಾಗಿದೆ. ಯಾವುದೇ ಪ್ರಕಾರದ ಭಯಬೇಡ ಯಾವುದೇ ಪ್ರಕಾರದ ಆಸೆ ಬೇಡ. ಸಾಧ್ಯವಾದಷ್ಟೂ ಮೌನದಿಂದಿರಿ ಮತ್ತು ಹೇ ಪ್ರಭು! ನನ್ನಿಂದ ಬಿಡಲಾಗುತ್ತಿಲ್ಲವೆಂದು ಹೇಳುತ್ತಾ ಇರಿ. ಹೇಳಲಾಗುವುದೋ ಇಲ್ಲವೋ? ಎಷ್ಟು ನಿಮಿಷ ಮೌನವಾಗಿರಬಲ್ಲಿರೋ ಮೌನವಾಗಿದ್ದುಬಿಡಿ. ಈ ಶರಣಾಗತಿಯಲ್ಲಿ ಮತ್ತು ಮೌನವಾಗಿರುವುದರಲ್ಲಿ ಬಹಳ ದೊಡ್ಡ ಶಕ್ತಿ ಇದೆ. ನಿರ್ಬಲರಾದ ನಿಮಗೆ ಬಲ ಬರುವುದು ಮತ್ತು ಆ ಕೆಲಸ ಆಗುವುದು. ನಿಮ್ಮಲ್ಲಿ ಬಲವೂ ಬರುವುದು ಮತ್ತು ಕೆಲಸವೂ ಸಿದ್ಧಿಸುವುದು. ನಿರ್ವಿಕಾರವಾಗಿರುವುದರಿಂದ ನಿಮ್ಮಲ್ಲಿ ಬಲ ಬರುವುದು ಮತ್ತು ಶರಣಾಗುವುದರಿಂದ ಸಿದ್ಧಿಸುವುದು. ಮೌನವಾಗಿರುವುದರಿಂದ ಶಕ್ತಿ ಬರುವುದು.</p>
<p class="Text">ಮಾತನಾಡುತ್ತಾ ಆಡುತ್ತಾ ಮಾತು ನಿಂತು ಹೋಗುವುದು ಈ ಮಾತು ಅನುಭವ ಸಿದ್ಧವಾಗಿದೆ. ಸುಮ್ಮನಿದ್ದುಬಿಡಿ, ಮಾತನಾಡುವ ಶಕ್ತಿ ಬಂದೀತು. ನಿಷ್ಕ್ರಿಯನಾಗುವುದರಿಂದ ಶಕ್ತಿಯು ತಾನಾಗಿ ಬರುತ್ತದೆ ಮತ್ತು ಸಕ್ರಿಯನಾಗುವುದರಿಂದ ಶಕ್ತಿ ನಷ್ಟವಾಗುತ್ತದೆ. ಭೋಗ ಸಂಗ್ರಹಕ್ಕಾಗಿ ಎಷ್ಟು ಕೆಲಸ ಮಾಡುತ್ತೀರೋ ಅಷ್ಟು ಅದರಲ್ಲಿ ದಣಿವಾಗುತ್ತದೆ. ನಿದ್ದೆ ಮಾಡುವುದರಿಂದ ದಣಿವು ದೂರಾಗುತ್ತದೆ ಮತ್ತು ಶಕ್ತಿ ಬರುತ್ತದೆ. ನಿಷ್ಕ್ರಿಯನಾಗುವುದರಿಂದ ಕೆಲಸ ಮಾಡುವ ಶಕ್ತಿ ಬರುತ್ತದೆ. ಇದು ಅನುಭವ ತಾನೇ? ಆದ್ದರಿಂದ ನಿಷ್ಕ್ರಿಯನಾಗುವುದರಿಂದ ಶಕ್ತಿ ಬರುವುದು. ಹೇ ಪ್ರಭು! ಎನ್ನುವುದರಿಂದ ಕೆಲಸ ಸಿದ್ಧಿಸುವುದು. ಇದು ರಾಮಬಾಣ ಉಪಾಯವಾಗಿದೆ. ಇದರಲ್ಲಿ ಸಂದೇಹವಿದ್ದರೆ ಹೇಳಿ. ಹಾಗಾದರೆ ಶರಣಾಗತನಾಗಿ ನಿಸ್ಸಂದೇಹಿಗಳಾಗಿರಿ. ಇದು ನಿಮ್ಮ ನಿಜವಾದ ಚಿಕಿತ್ಸೆ ಆಗಿದೆ. ಈ ಅವಸ್ಥೆಯಲ್ಲಿ ಮೌನವಾಗಿರಲು ಪರಿಶ್ರಮ ವಾಡಬೇಕಾಗಿಲ್ಲ. ಯಾವುದಾದರೂ ಕ್ರಿಯೆ ಆದರೆ ಆಗಲಿ, ಆಗದಿದ್ದರೆ ಇಲ್ಲ, ಅದು ನಿಮಗೆ ಸಂಬಂಧವಿಲ್ಲ. ನಿಮ್ಮ ಕಡೆಯಿಂದ ಯಾವುದೇ ಕೆಲಸ ಮಾಡಬೇಡಿರಿ ಮತ್ತು ಮಾಡುವುದಿಲ್ಲ ಎಂದು ಹೇಳಬೇಡಿ. ಎರಡರಿಂದಲೂ ಉದಾಸೀನರಾಗಿರಿ. ಕ್ರಿಯೆಗಳು ಆಗುತ್ತಿದ್ದರೆ ಆಗುತ್ತಿರಲಿ. ಈ ರೀತಿಯ ತತ್ವಜ್ಞಾನಿ ಜೀವನ್ಮುಕ್ತ ಮಹಾಪುರುಷರೆಂದು ಯಾರನ್ನು ಕರೆಯುತ್ತಾರೆಂದು ಈಗ ತಾನೇ ಸಿದ್ಧವಾಯಿತು.</p>
<p class="ChapterEnd para-style-override-2">ನಾರಾಯಣ! ನಾರಾಯಣ! ನಾರಾಯಣ!<span class="char-style-override-5"></span></p>


<p class="Page-Break"> </p>
<p class="First-End-Page-text" id="toc_marker-17" xml:lang="en-GB">ಕೊನೆಯ ಪುಟ</p>

