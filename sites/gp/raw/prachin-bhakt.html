
<p class="First-End-Page-text para-style-override-1" id="toc_marker-1" xml:lang="en-GB">ಮೊದಲ ಪುಟ</p>
<p class="Titel-Page---Shri-Hari">॥ ಶ್ರೀಹರಿಃ ॥</p>
<p class="Title-Page---Book-Name">ಪ್ರಾಚೀನ ಭಕ್ತರು</p>
<p class="Title-Page---Hindi-Name">प्राचीन भक्त - कन्नड़</p>
<p class="Title-Page---Tavmewa-Mata" xml:lang="kn-IN"> </p>
<p class="Title-Page---Tavmewa-Mata" xml:lang="kn-IN">ತ್ವಮೇವ ಮಾತಾ ಚ ಪಿತಾ ತ್ವಮೇವ</p>
<p class="Title-Page---Tavmewa-Mata" xml:lang="kn-IN">ತ್ವಮೇವ ಬಂಧುಶ್ಚ ಸಖಾ ತ್ವಮೇವ ।</p>
<p class="Title-Page---Tavmewa-Mata" xml:lang="kn-IN">ತ್ವಮೇವ ವಿದ್ಯಾ ದ್ರವಿಣಂ ತ್ವಮೇವ</p>
<p class="Title-Page---Tavmewa-Mata" xml:lang="kn-IN">ತ್ವಮೇವ ಸರ್ವಂ ಮಮ ದೇವದೇವ ॥</p>
<p class="Title-Page---Tavmewa-Mata" xml:lang="kn-IN"> </p>
<p class="Title-Page---Tikkakar" xml:lang="kn-IN">ಶ್ರದ್ಧೇಯ ಹನುಮಾನ್ ಪ್ರಸಾದಜೀ ಪೊದ್ದಾರ್</p>
<p class="Title-Page---Gita-Seva-Trust para-style-override-2">ಗೀತಾ ಸೇವಾ ಟ್ರಸ್ಟ್<span></span></p>


<p class="Page-Break">॥ಶ್ರೀ ಹರಿಃ॥</p>
<p class="Chapter-Heading" id="toc_marker-2">ನಮ್ರ ನಿವೇದನೆ</p>
<p class="Text">ಈ ಪ್ರಾಚೀನ ಭಕ್ತರು ಎಂಬ ಪುಸ್ತಕದಲ್ಲಿ ಪುರಾಣಗಳಲ್ಲಿ ಬರುವ ಕೆಲವು ಆದರ್ಶ ಭಕ್ತರ ಚರಿತ್ರೆಗಳನ್ನು ಸಂಗ್ರಹಿಸಲಾಗಿದೆ. ಇದರಲ್ಲಿ ಭಕ್ತರ ಚರಿತ್ರೆಗಳೊಂದಿಗೆ ತತ್ತ್ವಜ್ಞಾನದ ಗಹನ ವಿಷಯಗಳನ್ನೂ ಪೋಣಿಸಲಾಗಿದೆ. ಭಕ್ತಿ, ಜ್ಞಾನ, ವೈರಾಗ್ಯ, ವೇದಾಂತ, ಭಗವಂತನ ನಾಮ-ಗುಣಗಳ ಮಹಾತ್ಮ್ಯ ಹೀಗೆ ಅನೇಕ ವಿಷಯಗಳ ಕುರಿತು ಈ ಪುಸ್ತಕವು ಬೆಳಕು ಚೆಲ್ಲಿದೆ. ಜೀವನದ ಸಾರ್ಥಕತೆಗಾಗಿ ಅಗತ್ಯವಾದ ಯಥಾರ್ಥ ಮಾರ್ಗದರ್ಶನ ಭಕ್ತರ ಚರಿತ್ರೆಗಳ ಮೂಲಕ ನಿರೂಪಿಸಲಾಗಿದೆ. ಆಧ್ಯಾತ್ಮ ಸಾಧಕರಿಗೆ ಇದೊಂದು ದಾರೀದೀಪವಾಗುವುದರಲ್ಲಿ ಯಾವುದೇ ಸಂಶಯ ಇಲ್ಲ. ಈ ಹದಿನೈದು ಕಥೆಗಳು ಸಂಕ್ಷಿಪ್ತವಾಗಿದ್ದರೂ ಬಹಳ ರೋಚಕ, ಉಪದೇಶಪ್ರದ ಮತ್ತು ಭಕ್ತಿಯನ್ನು ವೃದ್ಧಿಗೊಳಿಸುವಂತಹುದಾಗಿವೆ.</p>
<p class="Text para-style-override-2">ಇದರಲ್ಲಿ ಮೊದಲನೆಯ ಮತ್ತು ಮೂರನೆಯ ಕಥೆಗಳು ಬ್ರಹ್ಮಪುರಾಣದಿಂದ, ಎರಡನೆಯ ಮತ್ತು ಹನ್ನೆರಡನೆ ಕಥೆಗಳು ಸ್ಕಂದಪುರಾಣದಿಂದ, ನಾಲ್ಕನೆಯ ಮತ್ತು ಎಂಟನೆಯದು ಬೃಹನ್ನಾರದೀಯ ಪುರಾಣದಿಂದ; ಐದನೆಯ, ಆರನೆಯ, ಏಳನೆಯ, ಒಂಭತ್ತನೆಯ, ಹತ್ತನೆಯ, ಹನ್ನೊಂದನೆಯ ಮತ್ತು ಹದಿನೈದನೆಯ ಕಥೆಗಳನ್ನು ಪದ್ಮಪುರಾಣದಿಂದ, ಹದಿಮೂರನೆಯ ಹಾಗೂ ಹದಿನಾಲ್ಕನೆಯ ಕಥೆಗಳನ್ನು ಶ್ರೀಮದ್ಭಾಗವತ ಮತ್ತು ಮಹಾಭಾರತದಿಂದ ಆರಿಸಿಕೊಳ್ಳಲಾಗಿದೆ.<span></span></p>


<p class="Page-Break">॥ಶ್ರೀ ಹರಿಃ ॥<span class="char-style-override-1"></span></p>
<p class="Chapter-Heading" id="toc_marker-3">1. ಭಕ್ತ ಮಾರ್ಕಂಡೇಯ ಮಹಾಮುನಿ</p>
<p class="Text">ಮಹಾಪ್ರಳಯದ ಸಮಯ, ಪ್ರಳಯ ಸೂರ್ಯನ ಉದಯವಾಯಿತು, ಮೇಘಗರ್ಜನೆ ಪ್ರಾರಂಭವಾಯಿತು, ಸಿಡಿಲು ಬಡಿಯಿತು, ನಕ್ಷತ್ರಗಳು ಉದುರತೊಡಗಿದವು. ನದೀ-ನದಗಳು ಒಣಗಿದವು. ಎಲ್ಲೆಡೆ ಬೆಂಕಿಯೇ ಆವರಿಸಿತು. ಪ್ರಚಂಡ ಪವನದ ಸಹಾಯದಿಂದ ಈ ಸಂವರ್ತಕ ಅಗ್ನಿಯು ಎಲ್ಲವನ್ನು ಭಸ್ಮ ಮಾಡಿಬಿಟ್ಟಿತು. ಇಂತಹ ಮಹಾಘೋರ ಪ್ರಳಯ ಸಂಕಟದಲ್ಲಿ ಏಕಮಾತ್ರ ಮಹರ್ಷಿ ಮಾರ್ಕಂಡೇಯರು ಧ್ಯಾನನಿಷ್ಠರಾಗಿದ್ದರು; ಆದರೆ ಸ್ವಲ್ಪ ಸಮಯದಲ್ಲೇ ಪ್ರಳಯಾಗ್ನಿಯು ಅವರನ್ನು ವ್ಯಾಕುಲಗೊಳಿಸಿತು. ಅವರು ದಿಕ್ಕು ತೋಚದೆ ಎಚ್ಚರವಿಲ್ಲದವರಂತೆ ರಕ್ಷಣೆಗಾಗಿ ಓಡತೊಡಗಿದರು. ಎಲ್ಲಿಯೂ ವಿಶ್ರಾಂತಿಯ ಸ್ಥಳ ಅವರಿಗೆ ಕಂಡು ಬರಲಿಲ್ಲ. ಆಗಸವನ್ನು ಮುಟ್ಟುವ ಬೆಂಕಿಯ ಜ್ವಾಲೆಗಳಲ್ಲದೆ ಬೇರೆನೂ ಕಂಡು ಬರುತ್ತಿರಲಿಲ್ಲ. ಅವರು ಭಗವಂತನನ್ನು ನೆನೆದರು. ಅಷ್ಟರಲ್ಲಿ ಅವರಿಗೆ ಒಂದು ವಟವೃಕ್ಷವು ಕಂಡಿತು. ಮಾರ್ಕಂಡೇಯರಿಗೆ ಆ ವಟವೃಕ್ಷದ ಕೆಳಗೆ ಆಸರೆ ದೊರೆಯಿತು. ನೋಡಿದರು - ಅಲ್ಲಿ ಅಗ್ನಿ ಇರಲಿಲ್ಲ, ಕೆಂಡಗಳು ಮಳೆಗರೆಯುತ್ತಿರಲಿಲ್ಲ, ಸಿಡಿಲು ಇರಲಿಲ್ಲ, ಮುನಿಗಳು ಧ್ಯಾನಸ್ಥರಾದರು.</p>
<p class="Text">ಕೆಲವೇ ಸಮಯದಲ್ಲಿ ಆಕಾಶವು ಕರಿಮೋಡಗಳಿಂದ ತುಂಬಿ ಹೋಯಿತು. ಪ್ರಳಯದ ಮಳೆ ಸುರಿಯಿತು. ಭೀಷಣ ಪ್ರಳಯಾಗ್ನಿಯು ಆರಿ ಹೋಯಿತು. ಈಗ ಭೂಮಿ ಜಲಮಯವಾಯಿತು. ಎಲ್ಲೆಡೆ ಕೇವಲ ನೀರೇ ತುಂಬಿ ಹೋಯಿತು. ದೇವ - ದಾನವ - ಮಾನವ ಇವರಾರೂ ಉಳಿಯಲಿಲ್ಲ. ಮಾರ್ಕಂಡೇಯರು ಕಣ್ಣು ಬಿಟ್ಟು ನೋಡಿದಾಗ ಬರೇ ನೀರೇ-ನೀರು ಕಂಡಿತು. ಆ ವಟವೃಕ್ಷವಿಲ್ಲ, ಚಂದ್ರ, ಸೂರ್ಯ, ಅಗ್ನಿ, ಪವನ ಯಾವುದೂ ಇರಲಿಲ್ಲ. ಎಲ್ಲೆಡೆ ಗಾಢಾಂಧಕಾರ ಆವರಿಸಿತು. ಮುನಿಗಳು ಆ ಪ್ರಳಯಜಲದಲ್ಲಿ ಮುಳುಗತೊಡಗಿದರು, ಈಜಲು ಪ್ರಯತ್ನಿಸಿದರು, ಆದರೆ ಸಫಲರಾಗಲಿಲ್ಲ. ಕೊನೆಗೆ ಪ್ರಬಲ ಸೆಳೆತದಿಂದ ಹರಿದುಕೊಂಡು ಹೋದರು. ಭಗವಂತನನ್ನು ಧ್ಯಾನಿಸಿದರು, ಮನಸ್ಸಿನಲ್ಲೇ ಅವನಿಗೆ ಶರಣಾದರು. ಆಗ ಭಗವಂತನ ವಾಣಿಯು ಕೇಳಿಸಿತು. ಮತ್ತೆ ಅದೇ ಮಹಾವಟವೃಕ್ಷ ನೀರಿನಲ್ಲಿ ತೇಲುತ್ತಿರುವುದನ್ನು ನೋಡಿದರು. ಅದರ ಒಂದು ವಿಶಾಲ ರೆಂಬೆಯ ಮೇಲೆ ದಿವ್ಯ ತೊಟ್ಟಿಲೊಂದು ಇತ್ತು. ಅದು ದಿವ್ಯ ರತ್ನಗಳಿಂದ ಅಲಂಕೃತವಾಗಿತ್ತು. ಅನೇಕ ಪ್ರಕಾರದ ಮೃದು ವಸ್ತ್ರಗಳು ಹಾಸಲಾಗಿತ್ತು. ಆ ತೊಟ್ಟಿಲು ಐಶ್ವರ್ಯದ ಭಂಡಾರವಾಗಿದ್ದು, ಪ್ರಭಾಮಂಡಲದಿಂದ ಹೊಳೆಯುತ್ತಿತ್ತು. ಕೋಟಿ ಸೂರ್ಯರ ಶೀತಲ ಸುಧಾವರ್ಷದಿಂದ ಪ್ರಕಾಶಮಾನವಾಗಿತ್ತು. ಆ ತೊಟ್ಟಿಲಲ್ಲಿ ಬಾಲರೂಪೀ ಭಗವಾನ್ ಕೃಷ್ಣನು ವಿರಾಜಿಸುತ್ತಿದ್ದನು. ಅವನ ಶರೀರದ ಕಾಂತಿಯು ಕೋಟಿ ಸೂರ್ಯರನ್ನು ನಾಚಿಸುತ್ತಿತ್ತು. ಒಂದೊಂದು ಅಂಗವೂ ಕೋಟಿ ಕಂದರ್ಪರ ದರ್ಪವನ್ನು ನೀವಾಳಿಸುತ್ತಿದ್ದವು. ಭಗವಂತನು ಕಮಲದಳ ಲೋಚನನಾಗಿದ್ದು, ವಕ್ಷಃಸ್ಥಳದಲ್ಲಿ ಶ್ರೀವತ್ಸ ಹಾಗೂ ದಿವ್ಯ ವನಮಾಲೆ ಸುಶೋಭಿತವಾಗಿತ್ತು. ಕಿವಿಗಳಲ್ಲಿ ದಿವ್ಯ ಕುಂಡಲ, ಕೊರಳಲ್ಲಿ ದಿವ್ಯ ರತ್ನಹಾರ, ನಾನಾವಿಧ ರತ್ನಮಯ ಭೂಷಣಗಳಿದ್ದು, ನಾಲ್ಕು ಕೈಗಳಲ್ಲಿಯೂ ಶಂಖ, ಚಕ್ರ, ಗದೆ, ಪದ್ಮಗಳನ್ನು ಧರಿಸಿದ್ದನು. ದೇವದೇವ ಭಗವಾನ್ ಶ್ರೀಕೃಷ್ಣನ ಈ ಮುನಿ-ಮನಮೋಹಕ ಬಾಲರೂಪವನ್ನು ನೋಡಿ ಮುನಿವರ ಮಾರ್ಕಂಡೇಯರು ಮೋಹಿತರಾಗಿ, ವಿಚಾರ ಮಾಡತೊಡಗಿದರು - ಈ ಪ್ರಳಯಜಲದಲ್ಲಿ ಚರಾಚರವೆಲ್ಲವೂ ನಾಶವಾಗಿ ಹೋಗಿದೆ, ಈ ನಿರ್ಭಯ, ಪ್ರಸನ್ನವದನ ತೇಜೋಮಯ ಅದ್ಭುತ ಬಾಲಕನು ಯಾರು? ಮುನಿಯು ಎಲ್ಲವನ್ನೂ ಅರಿತಿದ್ದರೂ ಆಗ ಈಶ್ವರೀಯ ಮಾಯೆಯಿಂದ ಮೋಹಿತರಾಗಿ ಏನನ್ನೂ ಅರಿಯದಾದರು.</p>
<p class="Shlok">ಭೂತಂ ಭವ್ಯಂ ಭವಿಷ್ಯಂ ಚ ಜಾನನ್ನಪಿ ಮಹಾಮುನಿಃ ।</p>
<p class="Shlok">ನ ಬುಬೋಧ ತದಾ ದೈವಂ ಮಾಯಯಾ ತಸ್ಯ ಮೋಹಿತಃ ॥</p>
<p class="TXT-Right">(ಬ್ರಹ್ಮಪುರಾಣ 53/36)</p>
<p class="Text">ಮುನಿಯು ಮೊದಲು ಎಂದೂ ಕಾಣದ ಈ ವಿಚಿತ್ರ ಬಾಲಕನ ತತ್ತ್ವವನ್ನು ತಿಳಿಯದೆ ಬಹಳ ದುಃಖಿತರಾದರು. ತನ್ನ ತಪೋಬಲ, ಜ್ಞಾನ, ಕರ್ಮ, ದೀರ್ಘಜೀವನ ಹಾಗೂ ಮನುಷ್ಯತ್ವವನ್ನೂ ವ್ಯರ್ಥವೆಂದೇ ತಿಳಿದರು. ಅನಂತರ ಎಚ್ಚರ ತಪ್ಪಿದವರಂತಾಗಿ ಆ ಮಹಾಸಮುದ್ರದ ನೀರಿನಲ್ಲಿ ತೇಲ ತೊಡಗಿದರು. ರಕ್ಷಣೆಗಾಗಿ ವ್ಯಾಕುಲರಾದ ಮುನಿಗಳು ತನ್ನ ಮಹಿಮೆಯಲ್ಲಿ ಅಧಿಷ್ಠಿತವಾದ, ಸರ್ವ ತೇಜೋಮಯ ಬಾಲಕನ ಕಡೆಗೆ ನೋಡಲಾಗಲಿಲ್ಲ. ಮುನಿಯು ಹೀಗೆ ವಿಪತ್ತಿನಲ್ಲಿ ಬಿದ್ದಿರುವುದನ್ನು ಕಂಡ ಲೀಲಾಮಯ ಬಾಲಕನು ಮುಗುಳ್ನಗುತ್ತಾ ಹೇಳಿದನು - ‘ವತ್ಸ! ನೀನು ಈಗ ಬಹಳ ಬಳಲಿರುವೆ, ಈ ವಿಪತ್ತಿನಿಂದ ಪಾರಾಗಲು ನನಗೆ ಶರಣು ಬಂದಿರುವೆ; ಬಾ! ಬೇಗ ಬಂದು ನನ್ನ ಶರೀರದಲ್ಲಿ ಪ್ರವೇಶಿಸು’. ಮುನಿಯು ಏನನ್ನೂ ಉತ್ತರಿಸದೆ, ವಿವಶನಾಗಿ ಆ ಬಾಲಕನ ತೆರೆದ ಬಾಯೊಳಗೆ ಪ್ರವೇಶಿಸಿದರು.</p>
<p class="Text">ಮುನಿಯು ಬಾಲಕನ ಉದರಲ್ಲಿ ಹೋಗಿ ಅಸಂಖ್ಯ ವಿಚಿತ್ರ ವಿಶ್ವ, ನಾನಾ ಲೋಕಗಳು, ಅನೇಕ ವಿಚಿತ್ರ ಸಮುದ್ರ, ಅನೇಕ ದ್ವೀಪ, ವಿಚಿತ್ರ ಪೃಧ್ವಿ, ರತ್ನ, ಬೆಟ್ಟ - ಪರ್ವತ, ವೃಕ್ಷ, ಜೀವ, ಪಶು, ಪಕ್ಷಿ, ದೇವತೆಗಳು, ಸಿದ್ಧರು, ಋಷಿ-ಮುನಿಗಳು, ಚಾರಣರು, ಅಪ್ಸರೆಯರು, ಸ್ವರ್ಗ, ಪಾತಾಳ, ಧರೆ, ತೀರ್ಥ, ಕ್ಷೇತ್ರ ಮುಂತಾದವುಗಳನ್ನು ನೋಡಿದರು. ಅಲ್ಲಿ ಮುನಿಗಳು ಎಲ್ಲಿಯೂ ತಡೆಯಿಲ್ಲದೆ ಎಲ್ಲೆಡೆ ಸುತ್ತಾಡಿದರು. ಭಗವಂತನ ಕೃಪೆಯಿಂದ ಅವರಿಗೆ ಹಿಂದಿನ ಸ್ಮೃತಿ ಹಾಗೆಯೇ ಇತ್ತು. ಹೀಗೆ ಅವರು ಅನಂತ ವಿಶ್ವದಲ್ಲಿ ಅಲೆದರೂ ಎಲ್ಲಿಯೂ ಭಗವಂತನ ಶರೀರದ ತುದಿ ಮುಟ್ಟಲಾಗಲಿಲ್ಲ. ಕೊನೆಯಿಲ್ಲದ ಆ ಭಗವಂತನ ದೇಹದಲ್ಲಿ ನಾನಾ ಲೋಕಗಳಲ್ಲಿ ಸುತ್ತಾಡುತ್ತಾ, ಅನೇಕ ರೀತಿಯ ವಿಚಿತ್ರ ಜಗತ್ತನ್ನು ನೋಡುತ್ತಾ-ನೋಡುತ್ತಾ ಮುನಿಗಳು ಗಾಬರಿಗೊಂಡರು; ಕೊನೆಗೆ ಆ ದೇವದೇವನಿಗೆ ಶರಣಾದರು. ಬಾಲಕನು ಬಾಯಿ ತೆರೆದಾಗ ಕೂಡಲೇ ಮುನಿಶ್ರೇಷ್ಠ ಮಾರ್ಕಂಡೇಯರು ಹೊರಗೆ ಬಂದರು.</p>
<p class="Text">ಹೊರಗೆ ಬಂದು ನೋಡುತ್ತಾರೆ - ಅದೇ ವಟವೃಕ್ಷ, ಅದೇ ಟೊಂಗೆಯ ಮೇಲೆ ಇರುವ ತೊಟ್ಟಿಲು, ಆ ವಿಚಿತ್ರ ಬಾಲಕನು ವಿಚಿತ್ರವಾಗಿ ಕುಳಿತು ತನ್ನ ಮಾಯೆಯನ್ನು ತೋರಿಸುತ್ತಿದ್ದಾನೆ. ಆಶ್ಚರ್ಯ ಚಕಿತರಾದ ಮುನಿಯನ್ನು ನೋಡಿ ಬಾಲರೂಪೀ ಭಗವಂತನು ನಗುತ್ತಾ ಹೇಳಿದನು - ವತ್ಸ! ನಿನಗೆ ನನ್ನ ಉದರದಲ್ಲಿ ಶಾಂತಿಯು ದೊರಕಿದ್ದರೆ ನೀನು ಅಲ್ಲಿ ಯಾವ ಆಶ್ಚರ್ಯವನ್ನು ನೋಡಿದೆ? ಎಲೈ ಮುನಿವರ್ಯನೇ! ನೀನು ನನ್ನ ಭಕ್ತನಾಗಿರುವೆ, ನಾನು ನಿನ್ನ ಕಲ್ಯಾಣಕ್ಕಾಗಿ ಹೇಳುತ್ತೇನೆ ‘ಈಗ ನೀನು ನನ್ನ ಕಡೆ ನೋಡು’. ಮುನಿಯು ಧೈರ್ಯ ತಂದುಕೊಂಡು ಹರ್ಷಪುಳಕಿತನಾಗಿ ಭಗವಂತನೆಡೆಗೆ ನೋಡಿದನು. ನೋಡುತ್ತಲೇ ಮಾಯೆಯ ತೆರೆ ಸರಿಯಿತು. ಅವರಿಗೆ ಹೊಸ ದೃಷ್ಟಿ ದೊರೆಯಿತು. ಮಾರ್ಕಂಡೇಯ ಮುನಿಗಳು ಭಗವಂತನ ಸುರಮುನಿಸೇವಿತ ಅರುಣ ಚರಣಗಳಲ್ಲಿ ಪ್ರಣಾಮ ಮಾಡಿ ಕೈ ಜೋಡಿಸಿಕೊಂಡು ಪದೇ-ಪದೇ ಅಚ್ಚರಿಗೊಳ್ಳುತ್ತಾ ಹರ್ಷಗದ್ಗದಿತನಾಗಿ ಸ್ತುತಿಸತೊಡಗಿದರು. ಮುನಿಯ ಸ್ತುತಿಯಿಂದ ಪ್ರಸನ್ನನಾಗಿ ಭಗವಂತನು ಹೇಳಿದನು - ‘ಮುನಿವರನೇ! ನೀನು ಏನನ್ನು ಬಯಸುವೆ? ಹೇಳು ನಿನ್ನ ಮನೋಕಾಮನೆಗಳೆಲ್ಲವನ್ನು ನಾನು ಪೂರ್ಣ ಗೊಳಿಸುವೆನು’. ಭಗವಂತನ ದಿವ್ಯವಾಣಿಯನ್ನು ಕೇಳಿ ಮುನಿಗಳೆಂದರು - ‘ಭಗವಂತನೇ! ನಾನು ನಿನ್ನ ಸ್ವರೂಪವನ್ನು ಅರಿಯಲು ಬಯಸುವೆನು. ನಾನು ನಿನ್ನ ಉದರದಲ್ಲಿ ಎಷ್ಟು ಅಲೆದೆನೋ ತಿಳಿಯದು, ಆದರೆ ಎಲ್ಲಿಯೂ ನಿನ್ನ ತುದಿ-ಬುಡ ಸಿಕ್ಕಲಿಲ್ಲ. ಹೇ ಪುಂಡರೀಕಾಕ್ಷನೇ! ನೀನು ಯಾರು? ತಿಳಿಸು. ಇಡೀ ಜಗತ್ತನ್ನು ಕುಡಿದು ಇಲ್ಲಿ ಶಿಶುರೂಪದಿಂದ ಏಕೆ ಆಡುತ್ತಿರುವೆ? ಇಡೀ ವಿಶ್ವವು ನಿನ್ನ ಉದರದೊಳಗೆ ಏಕಿದೆ? ನೀನು ಎಂದಿನವರೆಗೆ ಇಲ್ಲಿ ಇರುವೆ? ಕಮಲಾಕ್ಷನೇ! ನಾನು ನೋಡಿದುದೆಲ್ಲವೂ ಬುದ್ಧಿಗೆ ಅತೀತ ಹಾಗೂ ಸರ್ವಥಾ ಚಿಂತನೆಗೆ ಮೀರಿದುದು. ಈ ಅಚಿಂತ್ಯ ಲೀಲೆಯನ್ನು - ಉದರವನ್ನು ಧರಿಸಿದ ಅಚಿಂತ್ಯದ ಆಧಾರ ನೀನು ಯಾರು?</p>
<p class="Text">ಭಕ್ತ ಮಾರ್ಕಂಡೇಯರ ಮಾತನ್ನು ಕೇಳಿ ಮಹಾತೇಜಸ್ವೀ ಮಹಾವಕ್ತಾ, ದೇವದೇವ ಭಗವಂತನು ಮುನಿಯನ್ನು ಸಂತೈಸುತ್ತಾ ಇಂತೆಂದನು -</p>
<p class="Text">‘ಎಲೈ ಮುನಿಯೇ! ಮನುಷ್ಯರೇನು, ದೇವತೆಗಳೂ ನನ್ನನ್ನು ಚೆನ್ನಾಗಿ ತಿಳಿಯಲಾರರು. ನಿನ್ನ ಭಕ್ತಿಯಿಂದ ಪ್ರಸನ್ನನಾದ ನಾನು ನನ್ನ ಕೊಂಚ ರಹಸ್ಯವನ್ನು ನಿನಗೆ ತಿಳಿಸುತ್ತೇನೆ; ಕೇಳು. ವಿಪ್ರರ್ಷಿಯೇ! ನೀನು ಪಿತೃಭಕ್ತನಾಗಿರುವೆ, ನನಗೆ ಶರಣಾಗತನಾಗಿರುವೆ. ನೀನು ಅಸಾಧಾರಣ ಬ್ರಹ್ಮಚರ್ಯವನ್ನು ಪಾಲಿಸಿರುವೆ, ಇದನ್ನು ನಾನು ಬಲ್ಲೆನು. ಇದರಿಂದಲೇ ನಾನು ನಿನ್ನ ಮೇಲೆ ಪ್ರಸನ್ನನಾಗಿರುವೆನು. ಹಿಂದೆ ನಾನು ನೀರಿಗೆ ‘ನಾರ’ ಎಂಬ ಹೆಸರಿಟ್ಟಿದ್ದೆ, ಇದರಿಂದ ನನ್ನ ಹೆಸರು ‘ನಾರಾಯಣ’ ಎಂದಾಯಿತು. ಈ ನಾರವು ಸದಾ ನನ್ನ ಅಯನವಾಗಿದೆ. ನಾನು ನಾರಾಯಣ ಹೆಸರಿನಿಂದ ಎಲ್ಲರ ಪ್ರಭವ (ಸೃಷ್ಟಿಕರ್ತಾ) ಆಗಿದ್ದೇನೆ. ನಾನು ಅವಿನಾಶೀ, ನಿತ್ಯ, ಸರ್ವಭೂತಗಳ ವಿಧಾತಾ ಹಾಗೂ ಸೃಷ್ಟಿಕರ್ತನಾಗಿರುವೆನು. ನಾನೇ ವಿಷ್ಣು, ಬ್ರಹ್ಮಾ, ಶಿವ, ಇಂದ್ರ, ಸೂರ್ಯ, ಚಂದ್ರ, ಯಮ, ಪ್ರಜಾಪತಿ, ಧಾತಾ, ವಿಧಾತಾ ಮತ್ತು ಯಜ್ಞನಾಗಿರುವೆನು. ಅಗ್ನಿಯು ನನ್ನ ಬಾಯಿಯು, ಪೃಥ್ವಿ ನನ್ನ ಚರಣಗಳು, ಸೂರ್ಯ-ಚಂದ್ರರೇ ನೇತ್ರಗಳು, ಅಂತರಿಕ್ಷವೇ ನನ್ನ ಮಸ್ತಕ, ಆಕಾಶ ಮತ್ತು ದಿಕ್ಕುಗಳು ಕಿವಿಗಳು, ಸಮುದ್ರವು ಬೆವರಾಗಿದೆ, ದಿಕ್ಕು ಹಾಗೂ ನಭೋಮಂಡಲವು ಶರೀರ, ವಾಯು ಮನಸ್ಸಾಗಿದೆ. ಯಜ್ಞಗಳಿಂದ ನಾನೇ ಪೂಜಿತನಾಗುತ್ತೇನೆ. ವೇದವಿತ್ತರು ನನ್ನನ್ನೇ ಅರ್ಚಿಸುತ್ತಾರೆ. ಕ್ಷತ್ರಿಯರು, ವೈಶ್ಯರು, ಶೂದ್ರರು ತಮ್ಮ-ತಮ್ಮ ಕರ್ಮಗಳಿಂದ ನನ್ನನ್ನೇ ಪೂಜಿಸುವರು. ಸುಮೇರು, ಮಂದರಾಚಲದಿಂದ ವಿಭೂಷಿತ, ಸಮುದ್ರಗಳಿಂದ ಆವರಿಸಿದ ವಿಸ್ತೃತ ವಸುಂಧರೆಯನ್ನು ನಾನೇ ಆದಿಶೇಷನಾಗಿ ಧರಿಸಿರುವೆನು. ಹಿಂದೆ ನೀರಿನಲ್ಲಿ ಮುಳುಗಿದ ಪೃಥ್ವಿಯನ್ನು ವರಾಹರೂಪದಿಂದ ಉದ್ಧರಿಸಿದವನೂ ನಾನೇ. ನಾನೇ ಜಲರಾಶಿಯನ್ನು ಕುಡಿದು ಬಿಡುವೆ, ಮತ್ತೆ ನಾನೇ ಅದರಲ್ಲಿ ಸೇರಿಕೊಂಡು ಎಲ್ಲವನ್ನು ಸೃಷ್ಟಿಸುವೆನು. ನಾಲ್ಕು ವರ್ಣಗಳು, ನಾಲ್ಕು ವೇದಗಳು ನನ್ನಿಂದಲೇ ಪ್ರಾದುರ್ಭವಿಸಿವೆ ಹಾಗೂ ಕೊನೆಯಲ್ಲಿ ಇದೆಲ್ಲವೂ ನನ್ನಲ್ಲೇ ಸೇರಿಕೊಳ್ಳುವುದು.</p>
<p class="Text"> </p>
<p class="Text">ಸಮತಾಯುಕ್ತನೂ, ಮನ-ಇಂದ್ರಿಯಗಳನ್ನು ಗೆದ್ದಿರುವವನೂ, ತತ್ತ್ವ ಜಿಜ್ಞಾಸುವೂ, ಕಾಮ-ಕ್ರೋಧ-ದ್ವೇಷರಹಿತನೂ, ಅನಾಸಕ್ತನೂ, ಪುಣ್ಯಾತ್ಮನೂ, ಸತ್ತ್ವಗುಣಿಯೂ, ನಿರಹಂಕಾರಿಯೂ, ಆತ್ಮದರ್ಶಿಯೂ ಆದವರೇ ನನ್ನನ್ನು ತನ್ಮಯತೆಯಿಂದ ಉಪಾಸಿಸುತ್ತಾರೆ. ನಾನೇ ಸಂವರ್ತಕ ಎಂಬ ಜ್ಯೋತಿ, ಅನಲ, ಸೂರ್ಯ ಹಾಗೂ ಅನಿಲನಾಗಿರುವೆನು. ನಭೋ ಮಂಡಲದಲ್ಲಿ ಕಂಡು ಬರುವ ನಕ್ಷತ್ರಗಳೆಲ್ಲ ನನ್ನ ರೋಮಕೂಪವು, ದಿಕ್ಕುಗಳು ಮತ್ತು ಸಾಗರಗಳೆಲ್ಲವೂ ನಾನೇ. ಒಳ್ಳೆಯ-ಕೆಟ್ಟ ಭಾವಗಳೆಲ್ಲ ನನ್ನಿಂದಲೇ ಇವೆ. ಸತ್ಯ, ದಾನ, ತಪಸ್ಸು, ಸರ್ವಭೂತಮಯ ಅಹಿಂಸೆ ಇವುಗಳಿಂದ ಮನುಷ್ಯನು ಪಡೆಯುವ ಶ್ರೇಯಸ್ಸಿನ ಮೂಲವೂ ನಾನೇ ಆಗಿದ್ದೇನೆ. ದೇಹಧಾರಿಗಳೆಲ್ಲ ನನ್ನ ವಿಧಾನದಿಂದಲೇ ವಿಹಿತರಾಗಿ, ನನ್ನ ಆಜ್ಞೆಯಿಂದಲೇ ಸಂಚಾಲಿತರಾಗುತ್ತಾರೆ. ಚೆನ್ನಾಗಿ ನನ್ನ ಪೂಜೆ-ಅರ್ಚನೆ ಮಾಡುವ ಶಾಂತಚಿತ್ತ ಜಿತಕ್ರೋಧಿ ಪುರುಷರೇ ನನ್ನನ್ನು ಹೊಂದುವರು. ಪಾಪಿ ಮನುಷ್ಯನು ಎಂದಿಗೂ ನನ್ನನ್ನು ಪಡೆಯಲಾರನು. ಲೋಭಿ, ಕೃಪಣ, ಇಂದ್ರಿಯಗಳ ಗುಲಾಮ, ಅಶುಭ ಕರ್ಮಗಳನ್ನು ಸದಾ ಮಾಡುವವರೂ ನನ್ನನ್ನು ಪಡೆಯಲಾರರು. ಸಾಧಕ ಮಹಾತ್ಮರಿಗೆ ದೊರಕುವ ಮಹಾಫಲವೂ ನಾನೇ ಆಗಿರುವೆನು, ಕುಯೋಗಿ ಮತ್ತು ಮೂಢರಿಗೆ ನಾನು ದೊರಕಲಾರೆನು, ಧರ್ಮದ ಗ್ಲಾನಿ ಮತ್ತು ಅಧರ್ಮದ ಅಭ್ಯುದಯವಾದಾಗ, ದೇವತೆಗಳಿಂದ ಅದನ್ನು ನಿವಾರಿಸಲಾಗದಿದ್ದಾಗ ನಾನು ಮಾನವ ರೂಪದಿಂದ ಪ್ರಕಟನಾಗಿ ದೈತ್ಯರ ಸಂಹಾರ ಮಾಡಿ, ಧರ್ಮದ ಸಂಸ್ಥಾಪನೆ ಮಾಡುತ್ತೇನೆ. ನನ್ನ ಮಾಯೆಯಿಂದ ನಾನು ಎಲ್ಲರನ್ನು ಸಂಹರಿಸಿ, ಪುನಃ ಸೃಷ್ಟಿ ಮಾಡುತ್ತೇನೆ. ನಾನೇ ಕಾಲನಾಗಿದ್ದೇನೆ, ನಾನೇ ಕಾಲಚಕ್ರವನ್ನು ನಡೆಸುತ್ತೇನೆ. ನಾನೇ ಬ್ರಹ್ಮನಾಗಿದ್ದೇನೆ, ನಾನೇ ಎಲ್ಲ ಪ್ರಾಣಿಗಳನ್ನು ಶಮನ ಮಾಡುವವನು. ನಾನೇ ಎಲ್ಲರಲ್ಲಿ ಆತ್ಮರೂಪದಿಂದ ಸ್ಥಿತನಾಗಿದ್ದೇನೆ. ಎಲ್ಲದರಲ್ಲಿ ಸದಾ ಸ್ಥಿತನಾಗಿದ್ದರೂ ನನ್ನನ್ನು ಯಾರೂ ತಿಳಿಯುತ್ತಿಲ್ಲ ಇದು ಆಶ್ಚರ್ಯವಾಗಿದೆ. ಭಕ್ತರು ಎಲ್ಲ ವಿಧದಿಂದ ನನ್ನನ್ನೆ ಪೂಜಿಸುವರು. ವಿಪ್ರರ್ಷಿಯೇ! ನೀನು ನನ್ನೊಳಗೆ ಪಡೆದ ಕ್ಲೇಶವು ನಿನ್ನ ಸುಖ ಮತ್ತು ಶ್ರೇಯಸ್ಸಿನ ಕಾರಣವಾಗಿದೆ. ನೀನು ನೋಡಿದ ಸ್ಥಾವರ-ಜಂಗಮಗಳಲ್ಲಿ ಭೂತಭಾವನನಾದ ನಾನೇ ಸರ್ವತ್ರ ವಿರಾಜಿಸುತ್ತಿರುವೆನು. ಎಲ್ಲವೂ ನನ್ನದೇ ವಿಧಾನದಲ್ಲಿ ಬಂಧಿತವಾಗಿದೆ. ನಾನೇ ಶಂಖ, ಚಕ್ರ, ಗದಾ, ಪದ್ಮಧಾರೀ ನಾರಾಯಣನಾಗಿರುವೆನು. ಸಾವಿರ ಯುಗಗಳು ಕಳೆಯುವ ತನಕ ವಿಶ್ವಾತ್ಮನಾದ ನಾನು ಸಮಸ್ತ ವಿಶ್ವವನ್ನು ವಿಮೋಹಿತಗೊಳಿಸಿ ಮಲಗಿರುತ್ತೇನೆ. ಬ್ರಹ್ಮನು ಎಚ್ಚರಗೊಳ್ಳುವ ತನಕ ನಾನು ಅಶಿಶುವಾಗಿದ್ದರೂ ಶಿಶುರೂಪದಿಂದ ಇರುವೆನು. ವಿಪ್ರರ್ಷಿಗಳಿಂದ ಪೂಜಿತನಾದ ಮುನಿಯೇ! ನಾನು ನಿನ್ನ ಕುರಿತು ಸಂತುಷ್ಟನಾದ್ದರಿಂದಲೇ ನಿನಗೆ ಈ ರಹಸ್ಯವನ್ನು ತಿಳಿಸಿರುವೆನು. ಬ್ರಹ್ಮದೇವರು ಪ್ರಕಟರಾಗುವ ತನಕ ನೀನು ಇಲ್ಲೇ ಸುಖವಾಗಿರು. ಲೋಕಪಿತಾಮಹ ಪ್ರಕಟರಾದಾಗ ನಾನೊಬ್ಬನೇ ಎಲ್ಲ ಪ್ರಾಣಿಗಳನ್ನು - ಆಕಾಶ, ಪೃಥಿವೀ, ಜ್ಯೋತಿ, ವಾಯು, ಜಲ ಇತ್ಯಾದಿ ಚರಾಚರ ಪದಾರ್ಥಗಳನ್ನು ಪುನಃ ಸೃಷ್ಟಿಸುವೆನು’.</p>
<p class="Text">ಭಗವಂತನ ದಿವ್ಯವಾಣಿಯನ್ನು ಕೇಳಿ ಮಹಾತಪಸ್ವೀ ಭಕ್ತ ಮಾರ್ಕಂಡೇಯನು ಕೃತಾರ್ಥನಾದನು.</p>
<p class="TXT-Right">(ಬ್ರಹ್ಮಪುರಾಣ)</p>
<p class="ChapterEnd para-style-override-2">ಭಕ್ತರು ಮತ್ತು ಭಗವಂತನಿಗೆ ಜಯವಾಗಲಿ!<span></span></p>


<p class="Page-Break"> </p>
<p class="Chapter-Heading" id="toc_marker-4">2. ಭಕ್ತ ಮಹರ್ಷಿ ಅಗಸ್ತ್ಯರು ಮತ್ತು ರಾಜಾಶಂಖ</p>
<p class="Text">ಹೈಹಯವಂಶೀಯ ಪ್ರಜಾವತ್ಸಲ ಶ್ರುತಾಭಿಧಾನರಾಜನ ಪುತ್ರ ಮಹಾರಾಜಾ ಶಂಖನು ಆದರ್ಶ ಅರಸನಾಗಿದ್ದನು. ಅವನು ಶಾಸ್ತ್ರಗಳ ಸಿದ್ಧಾಂತಗಳನ್ನು ಬಲ್ಲವನು ಹಾಗೂ ಸಕಲ ಸದ್ಗುಣ ಸಂಪನ್ನನಾಗಿದ್ದನು. ಮನಸ್ಸನ್ನು ಸದಾ ಭಗವಂತನಲ್ಲಿ ತೊಡಗಿಸಿಕೊಂಡೇ ರಾಜ್ಯವನ್ನಾಳುತ್ತಿದ್ದನು. ಬರ-ಬರುತ್ತಾ ಅವನ ವಿಷಯಾಸಕ್ತಿಯು ನಾಶವಾಯಿತು. ಜಗದೀಶ್ವರನಾದ ಭಗವಾನ್ ಕಮಲಾಕ್ಷನಲ್ಲೇ ನಿಶ್ಚಲ ಭಕ್ತಿಯನ್ನಿರಿಸಿದನು. ಅವನು ಪ್ರತಿದಿನವೂ ನಿಯಮದಿಂದ ನಿಶ್ಚಲ ಮತ್ತು ಆಳವಾದ ನಿಶ್ಚಯದೊಂದಿಗೆ ಅನಂತ ಪುರುಷೋತ್ತಮನನ್ನು ಧ್ಯಾನಿಸುತ್ತಿದ್ದನು. ಭಗವಂತನ ಪ್ರಾಪ್ತಿಗಾಗಿಯೇ ಅವನು ವಿವಿಧ ದಾನ, ವ್ರತ ಹಾಗೂ ದಕ್ಷಿಣಾಯುಕ್ತ ಅಶ್ವಮೇಧಾದಿ ಯಜ್ಞಗಳನ್ನು ಮಾಡುತ್ತಿದ್ದನು. ಭಗವತ್ಪ್ರೀತಿಗಾಗಿಯೇ ಅವನು ಬ್ರಾಹ್ಮಣರ ಪ್ರಿಯ ಕಾರ್ಯಗಳನ್ನು ಮಾಡುವನು, ಅವರನ್ನು ಪೂಜಿಸುವನು ಹಾಗೂ ಆವಶ್ಯಕತೆ ಇರುವಲ್ಲೆಲ್ಲ ಕೆರೆ, ಬಾವಿ, ಧರ್ಮಶಾಲೆಗಳನ್ನು ನಿರ್ಮಿಸುತ್ತಿದ್ದನು. ಅವನು ಭಕ್ತಿಯಿಂದ ಅಜ, ಅವ್ಯಯ, ಅಚ್ಯುತ, ಗೋವಿಂದ ಮುಂತಾದ ನಾಮಸ್ಮರಣೆ ಮತ್ತು ಜಪ ಮಾಡುತ್ತಿದ್ದನು. ಅವನನ್ನು ಪೂಜಿಸಿ, ಸಂಸಾರಸಾಗರದಿಂದ ಪಾರಾಗಲು ನಾವೆಯಂತಿರುವ ಪವಿತ್ರ ಹರಿಕಥೆಗಳನ್ನು ಪೌರಾಣಿಕ ವಿದ್ವಾಂಸರಿಂದ ಆದರಪೂರ್ವಕ ಶ್ರವಣಿಸುತ್ತಿದ್ದನು. ಹೀಗೆ ಸತತ ಭಗವಂತನ ಧ್ಯಾನದಲ್ಲಿ ತೊಡಗಿದ್ದು, ಅವನನ್ನೇ ಚಿಂತಿಸುತ್ತಾ ತನು-ಮನ-ಧನಗಳಿಂದ ಭಗವಂತನ ಸೇವೆ ಮಾಡತೊಡಗಿದನು. ಅವನ ಮನಸ್ಸು ಎಲ್ಲ ರೀತಿಯಿಂದ ಶ್ರೀಹರಿಯಲ್ಲಿ ತೊಡಗಿತು. ಅವನ ಮನಸ್ಸಿನಲ್ಲಿ ಭಗವಂತನ ಪವಿತ್ರದರ್ಶನದ ಆಸೆ ಅಂಕುರಿಸಿತು. ಅವನು ಭಗವಂತನಿಗಾಗಿಯೇ ಎಲ್ಲ ಕೆಲಸಗಳನ್ನು ಮಾಡುತ್ತಿದ್ದರೂ ಭಗವಂತನು ಎಂದು ನನಗೆ ದರ್ಶನ ಕೊಡುವನು ಎಂಬ ಚಿಂತೆಯೊಂದು ಕಾಡುತ್ತಿತ್ತು. ದಿನಗಳು ಕಳೆದಂತೆ ರಾಜನ ಮನಸ್ಸಿನ ವ್ಯಾಕುಲತೆ ಹೆಚ್ಚುತ್ತಾ ಹೋಯಿತು. ಒಂದು ದಿನ ಅವನು ಬಹಳ ಖಿನ್ನನಾಗಿ ಮನಸ್ಸಿನಲ್ಲೆ ತನ್ನನ್ನು ಹಳಿದುಕೊಳ್ಳುತ್ತಾ - ಅಯ್ಯೋ! ಹಿಂದಿನ ಜನ್ಮದಲ್ಲಿ ನಾನು ಎಷ್ಟು ಪಾಪ ಮಾಡಿರುವೆನೋ ತಿಳಿಯದು. ಅದರಿಂದಾಗಿಯೇ ಇಂದಿನವರೆಗೆ ನಾನು ಭಗವಂತನ ದರ್ಶನ ಪಡೆಯದೆ ಹೋದೆ. ಖಂಡಿತವಾಗಿಯೂ ಇದು ನನ್ನ ಪಾಪರಾಶಿಯ ಫಲವೇ ಆಗಿದೆ. ಅಥವಾ ನನ್ನ ಮನಸ್ಸು ವಾಸ್ತವವಾಗಿ ಭಗವಂತನ ದರ್ಶನ ಬಯಸುತ್ತಿಲ್ಲ ಹೀಗೂ ಇರಬಹುದು. ನನ್ನ ಮನಸ್ಸಿನ ವ್ಯಾಕುಲತೆ ನಿಜವಾಗಿದ್ದರೆ ಭಕ್ತವತ್ಸಲ ಅಂತರ್ಯಾಮಿ ಭಗವಂತನು ದರ್ಶನ ಕೊಡಲು ಇಷ್ಟು ತಡವೇಕೆ ಮಾಡುತ್ತಿದ್ದನು? ಎಂದು ಅಂದುಕೊಂಡನು. ಈಗ ನಾನು ವಿರಹತಾಪದಿಂದ ಉರಿಯುವ ಕಣ್ಣುಗಳು ಭಗವಂತನ ಮುಖಚಂದ್ರವನ್ನು ದರ್ಶಿಸಿ ಶಾಂತವಾಗುವಂತಹ ಯಾವ ಉಪಾಯ ಮಾಡಲಿ? ನಾನು ದೊಡ್ಡ ಅಪರಾಧಿಯಾಗಿರುವೆನು. ಭಗವಂತನ ಶ್ರೀಮುಖದ ಒಂದು ಶಬ್ದವೂ ಇಂದಿನವರೆಗೆ ನನಗೆ ಕೇಳಿಸಲಿಲ್ಲ. ನಿನಗೆ ಒಂದು ಲಕ್ಷ ವರ್ಷದ ಬಳಿಕ ದರ್ಶನ ಕೊಡುವೆ ಎಂದು ಭಗವಂತನು ಒಮ್ಮೆ ನುಡಿದರೆ ನನ್ನ ಹೃದಯ ಆನಂದ ತುಂದಿಲವಾಗುತ್ತಿತ್ತು. ಅವನ ಮಧುರ ವಾಣಿಯನ್ನು ಕೇಳಿ ಅವನ ದಾರಿ ನೋಡುತ್ತಾ ಜೀವಿಸಿರುತ್ತಿದ್ದೆ. ಆದರೆ ಅಯ್ಯೋ! ಈಗ ಯಾವ ಆಸೆಯಿಂದ ಬದುಕಲಿ? ನನ್ನ ಹೃದಯೇಶ್ವರನು ಇಷ್ಟಾದರೂ ಆಶ್ವಾಸನೆ ಕೊಡಲಾರನೋ? ಹೀಗೆ ಹೇಳುತ್ತಾ ರಾಜಾಶಂಖನು ಅತ್ಯಂತ ವ್ಯಾಕುಲನಾದನು. ಅವನ ಕಣ್ಣುಗಳಿಂದ ಕಣ್ಣೀರ ಕೋಡಿಯೇ ಹರಿಯಿತು. ಪ್ರಾಣಗಳು ಕಂಠಗತವಾದವು, ಭಗವಂತನ ಧ್ಯಾನದಲ್ಲಿ ಎಚ್ಚರದಪ್ಪಿ ನೆಲಕ್ಕೆ ಉರುಳಿದನು.</p>
<p class="Text">ಅಷ್ಟರಲ್ಲಿ ಅವನ ಕಿವಿಗಳಿಗೆ ಮಧುರ ಶಬ್ದ ಕೇಳಿಸಿತು. ಅದನ್ನು ಕೇಳುತ್ತಲೇ ಅವನ ಹೃದಯ ಶೀತಲವಾಯಿತು. ಆನಂದದಿಂದ ಶರೀರ ಪುಳಕಗೊಂಡಿತು. ಅವನು ಕೇಳಿದ್ದನು - ಎಲೈ ಪ್ರಿಯನೇ! ನೀನು ಶೋಕಿಸಬೇಡ. ನೀನು ನನ್ನ ಅನನ್ಯ ಭಕ್ತನಾಗಿರುವೆ ಹಾಗೂ ನಿಜವಾದ ಸಾಧು ಆಗಿರುವೆ. ನಾನು ನಿನ್ನನ್ನು ಎಂದಿಗೂ ಪರಿತ್ಯಾಗ ಮಾಡಲಾರೆ. ನೀನು ನನಗಾಗಿ ಬಹಳ ತಪಸ್ಸು ಮಾಡಿರುವೆ. ನಾನು ನಿನ್ನ ಮೇಲೆ ಸಂತುಷ್ಟನಾಗಿದ್ದೇನೆ. ಆದರೆ ನನ್ನ ದರ್ಶನದಲ್ಲಿ ಇನ್ನೂ ಒಂದು ಸಾವಿರ ವರ್ಷಗಳು ತಡ ಇದೆ. ನಿನ್ನಂತೆಯೇ ಮಹರ್ಷಿ ಅಗಸ್ತ್ಯರು ನನ್ನ ದರ್ಶನಕ್ಕಾಗಿ ವ್ಯಾಕುಲರಾಗಿರುವರು. ನೀನು ಶೀಘ್ರವಾಗಿ ವೆಂಕಟಾಚಲಕ್ಕೆ ಹೋಗು. ಅಗಸ್ತ್ಯರೂ ಕೂಡ ಬ್ರಹ್ಮದೇವರ ಆದೇಶದಂತೆ ಅಲ್ಲೇ ತಪಸ್ಸು ಮಾಡುತ್ತಿರುವರು. ಅಲ್ಲಿಗೆ ಹೋಗಿ ನೀನು ನನ್ನಲ್ಲೆ ಮನಸ್ಸನ್ನು ನೆಟ್ಟು ನನ್ನ ಭಜನೆ-ಕೀರ್ತನೆ, ಧ್ಯಾನ ಮಾಡುತ್ತಾ ಇರು. ಅಲ್ಲೇ ನಿನಗೆ ನನ್ನ ದರ್ಶನವಾಗುವುದು.</p>
<p class="Text">ಸಾವಿರವರ್ಷಗಳ ಬಳಿಕ ಭಗವಂತನ ದರ್ಶನವಾಗುವುದು ಇದನ್ನು ಕೇಳಿ ರಾಜನು ಹರ್ಷದಿಂದ ಕುಣಿಯತೊಡಗಿದನು. ನೀಚನಾದ ನಾನೆಲ್ಲಿ! ಸರ್ವಲೋಕೇಶ್ವರ ನಾರಾಯಣನೆಲ್ಲಿ!! ಸಾವಿರ ವರ್ಷಗಳ ಬಳಿಕವಾದರೂ ದರ್ಶನ ಕೊಡುವನಲ್ಲ! ಆಹಾ! ನನ್ನಂತಹ ಭಾಗ್ಯವಂತನು ಬೇರೆ ಯಾರಿರಬಹುದು? ಭಗವಂತನು ಸಾವಿರವರ್ಷಗಳ ಬಳಿಕ ನನಗೆ ದರ್ಶನ ಕೊಡುವನು ಹೀಗೆ ಯೋಚಿಸಿ ರಾಜನು ಆನಂದಮಗ್ನನಾದನು. ನಿಜಭಕ್ತರು ಬಹಳ ಧೈರ್ಯವಂತರಾಗಿರುತ್ತಾರೆ, ಅವರು ಅಪಕ್ವ ಸಾಧಕರಂತೆ ಸ್ವಲ್ಪ ಕಾಲದಲ್ಲೇ ಬೇಸರ ಬಂದು ಸಾಧನೆಯನ್ನು ಬಿಟ್ಟುಬಿಡುವುದಿಲ್ಲ. ಹಾಗಿರುವಾಗ ಭಗವಂತನು ಸಿಗುವುದರಲ್ಲಿ ಬೆಲೆಯೆ ಇಲ್ಲ. ಸಾವಿರವರ್ಷಗಳ ಸಾಧನೆಯ ಅನಂತರ ಅವನು ದೊರಕಿದರೂ ಸುಲಭವಾಗಿಯೇ ದೊರೆತನೆಂದು ಭಕ್ತನು ತಿಳಿಯುವನು. ವಾಸ್ತವವಾಗಿ ಸಾಧನೆಯ ಬದಲಿಗೆ, ಇಲ್ಲವೇ ಸಾಧನೆಯ ಫಲವಾಗಿ ಭಗವಂತನ ದರ್ಶನವಾಗುವುದಿಲ್ಲ. ಅವನು ಕೃಪೆಗೈದು ಯಾರ ಮೇಲಿನ ಯೋಗಮಾಯೆಯ ಪರದೆಯನ್ನು ಸರಿಸುವನೋ, ಆ ಭಾಗ್ಯಶಾಲೀ ಭಾಗವತನಿಗೇ ಭಗವಂತನ ದುರ್ಲಭ ದರ್ಶನವಾಗುತ್ತದೆ. ಭಗವಂತನ ದರ್ಶನಕ್ಕಾಗಿ ದೇವತೆಗಳೂ ಹಾತೊರೆಯುವರು. ತ್ರಿದೇವಗತ ಭಗವತ್ಸ್ವರೂಪದ ದರ್ಶನವೇನೋ ದೇವತೆಗಳಿಗೆ ಆಗಿ ಹೋಗುತ್ತದೆ; ಆದರೆ ಸಾಕ್ಷಾತ್ಪ್ರಭು ಅಚಿಂತ್ಯಾನಂತ ಸೌಂದರ್ಯ ಮಾಧುರ್ಯದ ಸಾಗರನಾದ ಭಗವಂತನ ದರ್ಶನವಾದರೋ ಕೇವಲ ಅವನ ಕೃಪೆಯಿಂದಲೇ ಆಗುತ್ತದೆ, ಅವನ ದರ್ಶನವು ಅಮೂಲ್ಯವಾಗಿದೆ. ಯುಗಯುಗಾಂತರವರೆಗೆ ಸಾಧನೆ ಮಾಡಿದರೂ ಅವನ ದರ್ಶನದ ಯೋಗ್ಯತೆ ದೊರೆಯುವುದಿಲ್ಲ. ಆದ್ದರಿಂದ ಸಾವಿರವರ್ಷಗಳಲ್ಲಿ ದರ್ಶನವಾಗುವುದು ಅವನ ಬಹುದೊಡ್ಡ ಕೃಪೆಯ ಪ್ರಭಾವವಾಗಿದೆ. ತಾನು ಅದೇ ಭಗವತ್ಕೃಪೆಯ ಪಾತ್ರನೆಂದರಿತು ರಾಜನಿಗೆ ಅಪಾರ ಸಂತೋಷವಾಯಿತು. ಆದರೆ ಈಗ ಸಾವಿರ ವರ್ಷಗಳಲ್ಲಿ ಒಂದು ಕ್ಷಣವಾದರೂ ಬೇರೆ ಕಾರ್ಯದಲ್ಲಿ ಏಕೆ ಕಳೆಯಲಿ? ಆದ್ದರಿಂದ ರಾಜನು ಆಗಲೇ ತನ್ನ ಸುಯೋಗ್ಯ ಪುತ್ರನಾದ ವಜ್ರನಿಗೆ ರಾಜ್ಯಭಾರವನ್ನು ಒಪ್ಪಿಸಿ ನಾರಾಯಣನ ದರ್ಶನಾರ್ಥಿಯಾಗಿ ನಾರಾಯಣಗಿರಿಗೆ ತೆರಳಿದನು. ಅವನು ಈಗಲೇ ದರ್ಶನವಾಗುತ್ತಿದೆಯೋ ಎಂಬಂತೆ ಒಂದು ಕ್ಷಣ ತಡವದೆ ನಡೆದನು. ದರ್ಶನವಾದರೋ ಒಂದು ಸಾವಿರ ವರ್ಷಗಳ ಬಳಿಕ ಆಗುವುದು ಎಂದು ಭಗವಂತನೇ ಹೇಳಿಬಿಟ್ಟಿರುವನು, ಹಾಗಿರುವಾಗ ದರ್ಶನದಲ್ಲಿ ಯಾವುದೇ ಸಂದೇಹವೂ ಇಲ್ಲ. ಮತ್ತೆ ಇಷ್ಟೊಂದು ಅವಸರ ಏಕೆ? ಎಂದು ಯೋಚಿಸಿ ನಿಶ್ಚಿಂತನಾಗದೆ ಭಜನೆಯಲ್ಲಿ ಸ್ವಲ್ಪವೂ ಕೊರತೆಗೆ ಅವಕಾಶ ನೀಡಲಿಲ್ಲ.</p>
<p class="Text">ರಾಜನು ಭಗವಂತನನ್ನು ಸ್ಮರಿಸುತ್ತಾ, ತನ್ನ ಸೌಭಾಗ್ಯದ ಕುರಿತು ಸಂತಸಗೊಂಡು ಶೀಘ್ರಾತಿ ಶೀಘ್ರದಲ್ಲಿ ನಾರಾಯಣ ಪರ್ವತವನ್ನು ತಲುಪಿದನು. ಅಲ್ಲಿಗೆ ಹೋಗಿ ಪರ್ವತದ ಎತ್ತರವಾದ ಶಿಖರದಲ್ಲಿ ಸ್ವಾಮಿಪುಷ್ಕರಿಣಿಯು ಶೋಭಿಸುವುದನ್ನು ಕಂಡನು. ಅದರಲ್ಲಿ ಅಮೃತದಂತಹ ನೀರು ತುಂಬಿತ್ತು. ಅನೇಕ ಸಿದ್ಧರು, ಗಂಧರ್ವರು, ದೇವತೆಗಳು ಆ ಸ್ವಾಮಿತೀರ್ಥವನ್ನು ಸೇವಿಸುತ್ತಿದ್ದರು. ಅನೇಕ ಪ್ರಕಾರದ ಪಕ್ಷಿಗಳ ಕಲರವದಿಂದ ಹಾಗೂ ಕುಮುದ, ಕಮಲ ಇತ್ಯಾದಿಗಳ ಸುಗಂಧದಿಂದ ಆ ಸ್ಥಾನವು ಅತ್ಯಂತ ಮನೋಹರವಾಗಿತ್ತು. ಬಹಳ ಪವಿತ್ರ ಮತ್ತು ಮನೋಹರ ಸ್ಥಾನವನ್ನು ನೋಡಿ ರಾಜಾ ಶಂಖನು ಅದರ ತೀರದಲ್ಲಿ ಪರ್ಣಕುಟಿಯನ್ನು ನಿರ್ಮಿಸಿಕೊಂಡು, ಚಿತ್ತದ ಗತಿಯನ್ನು ಅಚಲಗೊಳಿಸಿ ಪರಮಾತ್ಮಾ ಶ್ರೀನಾರಾಯಣನ ಧ್ಯಾನದಲ್ಲಿ ತೊಡಗಿಸಿದನು. ಅವನು ಅನನ್ಯಚಿತ್ತದಿಂದ ಧ್ಯಾನಪರಾಯಣನಾಗಿ ದಾರುಣವಾದ ತಪಸ್ಸನ್ನು ಮಾಡತೊಡಗಿದನು.</p>
<p class="Text">ಅತ್ತ ಬ್ರಹ್ಮದೇವರ ಅಪ್ಪಣೆಯನ್ನು ಪಡೆದು ಮಹರ್ಷಿ ಅಗಸ್ತ್ಯರೂ ನೂರಾರು ಮುನಿಗಳೊಂದಿಗೆ ಆ ಪವಿತ್ರ ಪರ್ವತದ ಪ್ರದಕ್ಷಿಣೆ ಮಾಡುತ್ತಿದ್ದರು. ಮಹರ್ಷಿ ಅಗಸ್ತ್ಯರಿಗೆ ದರ್ಶನ ಕೊಡಲಿಕ್ಕಾಗಿ ಭಗವಂತನು ವೆಂಕಟಶೈಲದಲ್ಲಿ ಪ್ರಕಟನಾಗುವನು ಎಂಬ ಸುಳಿವು ದೇವತೆಗಳಿಗೆ ಮತ್ತು ಋಷಿ-ಮುನಿಗಳಿಗೆ ದೊರಕಿತು. ಆದ್ದರಿಂದ ಭಗವಂತನ ದಿವ್ಯದರ್ಶನದ ಲಾಲಸೆಯಿಂದ ಬ್ರಹ್ಮದೇವರು, ಇಂದ್ರ, ಕಾರ್ತಿಕಸ್ವಾಮಿ ಮೊದಲಾದ ದೇವತೆಗಳು, ಸನಕಾದಿ ಯೋಗೀಂದ್ರರು, ದೇವರ್ಷಿ ನಾರದರು ಹಾಗೂ ಇತರ ಸಿದ್ಧ ಪುರುಷರೂ ಕೂಡ ಭಗವಂತನ ದರ್ಶನದ ಲಾಲಸೆಯಿಂದ ಅಲ್ಲಿಗೆ ಬಂದರು. ಅಗಸ್ತ್ಯಋಷಿಗಳು ಗೋವಿಂದನ ಪೂಜೆ-ಅರ್ಚನೆ ಮಾಡುತ್ತಾ-ಮಾಡುತ್ತಾ ಒಂದು ಸಾವಿರ ವರ್ಷಗಳು ಪೂರ್ಣಗೊಂಡವು. ಆದರೆ ಅವರಿಗೆ ಪುಂಡರೀಕಾಕ್ಷ ಭಗವಂತನ ದರ್ಶನವಾಗಲಿಲ್ಲ. ಆಗ ಮಹರ್ಷಿಗೆ ಬಹಳ ಚಿಂತೆಯಾಯಿತು. ಅಷ್ಟರಲ್ಲೇ ಬೃಹಸ್ಪತಿ, ಶುಕ್ರರು ಅಲ್ಲಿಗೆ ಬಂದು ಮಹರ್ಷಿ ಅಗಸ್ತ್ಯರಲ್ಲಿ ಇಂತೆಂದರು-</p>
<p class="Text">ಎಲೈ ಮುನಿವರ್ಯನೇ! ನಿಮ್ಮಂತಹ ನಾರಾಯಣ ಸದೃಶ ಅನನ್ಯ ನಾರಾಯಣನ ಭಕ್ತನ ದರ್ಶನ ಪಡೆದು ಇಂದು ನಮ್ಮ ಜೀವನ ಸಫಲವಾಯಿತು. ನಮ್ಮ ಮನಸ್ಸಿನಲ್ಲಿಯೂ ಭಗವಂತನ ದರ್ಶನದ ಆಸೆ ಉಂಟಾಗಿ ನಾವೆಲ್ಲರೂ ಬ್ರಹ್ಮದೇವರ ಬಳಿಗೆ ಹೋಗಿದ್ದೆವು. ಬ್ರಹ್ಮದೇವರು ನಮಗೆ ಹೇಳಿದರು - ಶ್ವೇತದ್ವೀಪದ ದಕ್ಷಿಣಭಾಗದಲ್ಲಿ ವೆಂಕಟಾಚಲ ಎಂಬ ಒಂದು ಪವಿತ್ರ ಪರ್ವತವಿದೆ. ಅಲ್ಲಿ ಮಹರ್ಷಿ ಅಗಸ್ತ್ಯರು ಮತ್ತು ರಾಜಾ ಶಂಖ ಇವರು ಭಗವದ್ದರ್ಶನಕ್ಕಾಗಿ ಕಠೋರ ಸಾಧನೆ ಮಾಡುತ್ತಿದ್ದಾರೆ. ಸರ್ವಲೋಕ ಮಹೇಶ್ವರ ಶ್ರೀಗೋವಿಂದನು ಅವರಿಗೆ ದರ್ಶನ ಕೊಡಲು ಅಲ್ಲಿ ಪ್ರಕಟನಾಗುವನು. ಆಗ ದೇವತೆಗಳಾದ ನಾವೆಲ್ಲರೂ ಅವನ ದರ್ಶನ ಮಾಡಿ ಕೃತಾರ್ಥರಾಗುವೆವು. ಈ ಸದವಕಾಶವು ಬಹುಬೇಗನೇ ಪ್ರಾಪ್ತವಾಗುವುದು. ಆದ್ದರಿಂದ ನೀವು ವೇಂಕಟಾಚಲ ಪರ್ವತಕ್ಕೆ ಹೋಗಿ ಮಹರ್ಷಿ ಅಗಸ್ತ್ಯರನ್ನು ಭೆಟ್ಟಿಯಾಗಿರಿ ಹಾಗೂ ಅವರೊಂದಿಗೆ ಶಂಖನ ಬಳಿಗೆ ಹೋಗಿರಿ. ಹೀಗೆ ನೀವೆಲ್ಲರೂ ಸೇರಿ ಭಗವಂತನಲ್ಲಿ ಶೀಘ್ರವಾಗಿ ಪ್ರಕಟನಾಗಲು ಪ್ರಾರ್ಥಿಸುತ್ತಾ ಪತೀಕ್ಷೆ ಮಾಡುತ್ತಾ ಇರಿ. ಹೇ ಮುನಿಶ್ರೇಷ್ಠರೇ! ಬ್ರಹ್ಮದೇವರ ಆದೇಶದಂತೆ ನಾವೆಲ್ಲರು ಇಲ್ಲಿಗೆ ಬಂದು ತೇಜಃಪುಂಜ ಮಹಾನು ಭಾವರಾದ ನಿಮ್ಮ ದರ್ಶನ ಮಾಡಿದೆವು. ಈಗ ನಿಮ್ಮೊಂದಿಗೆ ಸ್ವಾಮಿಪುಷ್ಕರಣಿಯ ತೀರಕ್ಕೆ ಹೋಗಿ ಮಹಾಭಾಗ ಶಂಖನ ದರ್ಶನ ಮಾಡುವೆವು. ಭಗವಂತನ ಭಕ್ತಿಯ ಮಹಿಮೆ ಎಂತಹ ಅದ್ಭುತವಾಗಿದೆ! ವಿಧಿವತ್ತಾಗಿ ಆರಾಧನೆ ಮಾಡಿದರೂ ಯಾವ ಮಹಾ ಮಹರ್ಷಿ ಮತ್ತು ದೇವತೆಗಳು ಒಲಿಯುವುದು ಕಷ್ಟವಾಗಿದೆಯೋ ಅಂತಹ ಮಹಾಮಹಿಮ ಮಹರ್ಷಿಗಳು ಹಾಗೂ ದೇವತೆಗಳು ಭಕ್ತನ ದರ್ಶನಕ್ಕಾಗಿ ಅವನ ಕುಟೀರಕ್ಕೆ ಹೋಗುತ್ತಾರೆ. ಇರಲಿ.</p>
<p class="Text">ಮಹರ್ಷಿ ಅಗಸ್ತ್ಯರಿಗೆ ಇವರ ಮಾತನ್ನು ಕೇಳಿ ಬಹಳ ಸಂತೋಷವಾಯಿತು. ಅವರ ಶೋಕ ಜಾಲವು ಕಡಿದು ಹೋಯಿತು. ಗುರುದೇವ ಬೃಹಸ್ಪತಿಗಳ ನೇತೃತ್ವದಲ್ಲಿ ದೇವತೆಗಳನ್ನು ವೆರೆಸಿಕೊಂಡು ಅಗಸ್ತ್ಯರು ಶೀಘ್ರವಾಗಿ ಸ್ವಾಮಿ ಪುಷ್ಕರಿಣಿಯ ಬಳಿಗೆ ತಲುಪಿದರು. ಅಲ್ಲಿಗೆ ಹೋಗಿ ನೋಡುತ್ತಾರೆ - ಅರಸನಾದ ಶಂಖನು ತನ್ನ ಮನಸ್ಸು, ಮಾತು, ಶರೀರಗಳ ಸಮಸ್ತ ಚೇಷ್ಟೆಗಳನ್ನು ಶ್ರೀಭಗವಂತನಲ್ಲಿ ಅರ್ಪಿಸಿ ನಿಶ್ಚಲ ಸಮಾಧಿಸ್ಥರಾಗಿರುವನು. ಋಷಿಗಳು ಮತ್ತು ದೇವತೆಗಳು ಬಂದಿರುವುದನ್ನು ನೋಡಿ ರಾಜನು ಎಲ್ಲರಿಗೆ ವಂದನೆ ಮಾಡಿದನು. ಯಥಾ ಯೋಗ್ಯವಾಗಿ ಸ್ತುತಿಸಿ, ಪ್ರಾರ್ಥಿಸಿ ಎಲ್ಲರನ್ನು ಪೂಜಿಸಿದನು. ಬೃಹಸ್ಪತಿಗಳು ಎಲ್ಲ ಸಮಾಚಾರವನ್ನು ತಿಳಿಸಿದರು. ಅನಂತರ ಎಲ್ಲರೂ ಭಗವಂತನ ಪ್ರತೀಕ್ಷೆಯಲ್ಲಿ ಶ್ರೀಗೋವಿಂದನಾಮ-ಕೀರ್ತನೆ ಮಾಡುತ್ತಾ ತಮ್ಮನ್ನು ಕೃತಾರ್ಥರೆಂದು ತಿಳಿದರು.</p>
<p class="Text">ಹೀಗೆ ಸ್ತುತಿ-ಪ್ರಾರ್ಥನೆ, ಕೀರ್ತನೆ ಮಾಡುತ್ತಾ ಮೂರುದಿನ ಕಳೆದು ಹೋದವು. ಮೂರನೆಯ ದಿನ ರಾತ್ರಿ ಎಲ್ಲರಿಗೆ ನಿದ್ರೆ ಬಂತು. ಆಗ ಅವರು ಬೆಳಗಿನ ಜಾವದಲ್ಲಿ ಒಂದು ವಿಲಕ್ಷಣ ಸ್ವಪ್ನವನ್ನು ನೋಡಿದರು. ಪುರುಷೋತ್ತಮ ಶ್ರೀಹರಿಯು ಶಂಖ, ಚಕ್ರ, ಗದೆ, ಪದ್ಮ ಮೊದಲಾದವುಗಳನ್ನು ಧರಿಸಿ ಪ್ರಕಟನಾಗಿ ಬಹಳ ಪ್ರಸನ್ನತೆಯಿಂದ ಅವರ ಎದುರಿಗೆ ಆಕಾಶದಲ್ಲಿ ನಿಂದು ಮಂದ-ಮಂದವಾಗಿ ಮುಗುಳ್ನಗುವಂತೆ ಕಂಡರು. ಎಲ್ಲರೂ ಸ್ವಪ್ನದಲ್ಲಿ ಭಗವಂತನ ದರ್ಶನ ಪಡೆದು ಆನಂದಮಗ್ನರಾದರು. ಎಚ್ಚರಗೊಂಡಾಗ ಸ್ವಪ್ನದರ್ಶನವನ್ನು ಶ್ರೀಭಗವಂತನ ಶುಭಾಗಮನದ ಪೂರ್ವಸೂಚನೆ ಎಂದು ತಿಳಿದು ಬಹಳ ಉತ್ಕಂಠತೆಯಿಂದ ಭಗವಂತನ ಪ್ರತೀಕ್ಷೆ ಮಾಡತೊಡಗಿದರು. ಬೆಳಗಾದಾಗ ಅವರು ಆದರದಿಂದ ವಿಧಿವತ್ತಾಗಿ ಪುಷ್ಕರಿಣಿಯಲ್ಲಿ ಸ್ನಾನಮಾಡಿ, ನಿತ್ಯಕರ್ಮಗಳನ್ನು ಪೂರೈಸಿ ಪುನಃ ಭಗವಾನ್ ಅಚ್ಯುತನ ಆರಾಧನೆಯಲ್ಲಿ ತೊಡಗಿದರು. ಎಲ್ಲರೂ ಸೇರಿ ನಾನಾವಿಧದಿಂದ ಭಗವಂತನ ಸ್ತುತಿಗಳನ್ನು ಹಾಗೂ ‘ಓಂ ನಮೋನಾರಾಯಣಾಯ’ ಈ ಅಷ್ಟಾಕ್ಷರ ಮಂತ್ರವನ್ನು ಜಪಿಸಿದರು. ಸರಿ, ಈಗ ಭಗವಂತನು ಪ್ರಟನಾಗುವವನಿದ್ದಾನೆ ಎಂದು ಎಲ್ಲರ ಮನಸ್ಸಿನಲ್ಲಿ ನಿಶ್ಚಯವಿತ್ತು. ಅವರು ಕ್ಷಣ-ಕ್ಷಣವೂ ಭಗವಂತನ ಪ್ರಾಕಟ್ಯದ ದಾರಿ ನೋಡುತ್ತಿದ್ದರು. ಅವರ ಚಿತ್ತವು ಕೇವಲ ಶ್ರೀಭಗವಂತನಲ್ಲೇ ಅನನ್ಯಭಾವದಿಂದ ಅರ್ಪಿತವಾಗಿತ್ತು. ಅಷ್ಟರಲ್ಲಿ ಅಕಸ್ಮಾತ್ತಾಗಿ ಅವರ ಮುಂದೆ ಒಂದು ಮಹಾದ್ಭುತ ತೇಜವು ಪ್ರಕಟವಾಯಿತು. ಅಸಂಖ್ಯ ಕೋಟಿ ಅಗ್ನಿ, ಚಂದ್ರ ಮತ್ತು ಸೂರ್ಯರು ಒಮ್ಮೆಲೇ ಪ್ರಕಟವಾದಂತೆ ಆ ತೇಜೋರಾಶಿಯು ಅಪೂರ್ವ ಶೋಭೆಯಿಂದ ಆಕಾಶದಲ್ಲಿ ವಿರಾಜಿಸಿತು. ಅನಂತ ಪ್ರಕಾಶವಿದ್ದರೂ ಅದರಲ್ಲಿ ತಾಪ, ಉರಿ ಇರಲಿಲ್ಲ, ತೇಜವು ಕಣ್ಣುಗಳನ್ನು ಕುಕ್ಕುತ್ತಿರಲಿಲ್ಲ.ಎಲ್ಲರೂ ಆ ಅಪರಿಮಿತ ತೇಜವನ್ನು ನೋಡಿ ದಿವ್ಯಪರಮಾನಂದ ವಿಗ್ರಹ ಶ್ರೀನಾರಾಯಣನನ್ನು ಧ್ಯಾನಿಸತೊಡಗಿದರು. ಅಷ್ಟರಲ್ಲಿ ಭಗವಂತನು ಅವರ ಮುಂದೆ ಉಪಸ್ಥಿತನಾಗಿರುವುದನ್ನು ನೋಡಿದರು. ಭಗವಂತನ ಸ್ವರೂಪವು ವಾಣಿ ಮತ್ತು ಮನಸ್ಸಿಗೆ ಅತೀತವಾಗಿದೆ. ಅವನಿಗೆ ಸಾವಿರ ನೇತ್ರಗಳಿದ್ದು, ಸಾವಿರ ಬಾಹು, ಕಾಲುಗಳಿವೆ. ಕಾದ ಚಿನ್ನದಂತೆ ಹೊಳೆಯುತ್ತಿರುವನು. ತೇಜೋಮಯ ಕಾಂತಿಯಿದ್ದು, ಮನೋಹರನಾಗಿದ್ದರೂ ಅತಿ ಭಯಂಕರ ಆಕೃತಿಯಾಗಿದೆ. ಭಯಾನಕ ಕೊರೆದಾಡೆಗಳಿವೆ, ಬಾಯಿಯಿಂದ ಬೆಂಕಿಯನ್ನೇ ಉಗುಳುತ್ತಿರುವನು. ವಕ್ಷಃಸ್ಥಳದಲ್ಲಿ ಕೌಸ್ತುಭಮಣಿ ಮತ್ತು ಮಹಾಲಕ್ಷ್ಮಿಯು ಶೋಭಿಸುತ್ತಿರುವಳು. ಅಚಿಂತ್ಯ, ಅನಾದಿ, ಅನಂತ, ಸರ್ವಾತ್ಮಮಯ, ಸಮಸ್ತ ಬ್ರಹ್ಮಾಂಡಗಳ ಪ್ರಕಾಶಕ ಭಗವಂತನ ಇಂತಹ ಭಯಾನಕ ಸ್ವರೂಪವನ್ನು ನೋಡಿ ಎಲ್ಲರೂ ಹೆದರುತ್ತಿದ್ದರೂ ಅತ್ಯಂತ ಹರ್ಷದಿಂದ ಅವನನ್ನು ಸ್ತುತಿಸತೊಡಗಿದರು. ಲೋಕರಕ್ಷಣೆಗಾಗಿ ತ್ರಿಲೋಕಗಳಲ್ಲಿ ಸಂಚರಿಸುವ ಶ್ರೀಹರಿಯ ಆಯುಧಗಳೆಲ್ಲವೂ ಭಗವಂತನ ಸೇವೆಯಲ್ಲಿ ಪಾರ್ಷದರಾಗಿ ಉಪಸ್ಥಿತರಾದುರು. ಸೂರ್ಯಸದೃಶ ತೇಜಸ್ವಿ, ಚಕ್ರ, ದಿವ್ಯಗದೆ, ಖಡ್ಗ, ಚಂದ್ರಪ್ರಭ ಪಾಂಚಜನ್ಯ ಶಂಖ ಮೊದಲಾದವರೆಲ್ಲರೂ ಏಕನಿಷ್ಠರಾಗಿ ವಿರಾಟ್ ಶ್ರೀಹರಿಯನ್ನು ಪೂಜಿಸಿದರು. ಪಾಂಚಜನ್ಯದ ಉಗ್ರಧ್ವನಿಯಿಂದ ರಾಕ್ಷಸರು ಹೆದರಿ ಹೋದರು. ಬ್ರಹ್ಮಾ, ರುದ್ರ, ಇಂದ್ರ ಮೊದಲಾದ ದೇವತೆಗಳು ಅತ್ಯಂತ ಆಶ್ಚರ್ಯಗೊಂಡು ತಮ್ಮ-ತಮ್ಮ ವಾಹನಗಳನ್ನೇರಿ ಅಲ್ಲಿಗೆ ಬಂದರು. ಸನಕಾದಿಯೋಗಿಗಳು, ವಸಿಷ್ಠಾದಿಮುನಿಗಳು, ಗಂಧರ್ವರು, ಸರ್ಪರು, ಕಿನ್ನರರು,ವಿಶ್ವಕ್ಸೇನ, ಗರುಡ, ಜಯ ಮೊದಲಾದ ಭಗವಂತನ ಸೇವಕರು ಹಾಗೂ ಶ್ವೇತದ್ವೀಪನಿವಾಸಿ ನಿತ್ಯಸಿದ್ಧ ಮಹಾತ್ಮರೆಲ್ಲರೂ ಅಲ್ಲಿಗೆ ಬಂದರು. ವೃಕ್ಷಗಳು ಪುಷ್ಪವೃಷ್ಟಿಗರೆದರು, ಕಿನ್ನರ-ಗಂಧರ್ವರು ಮುದಗೊಂಡು ಹಾಡತೊಡಗಿದರು. ಬ್ರಹ್ಮಾದಿ ದೇವತೆಗಳು ಸ್ತುತಿಸತೊಡಗಿದರು. ಎಲ್ಲೆಡೆ ಆನಂದದ ಪ್ರವಾಹವೇ ಹರಿಯಿತು. ಆದರೆ ಭಗವಂತನ ಭಯಾನಕ ಸ್ವರೂಪದಿಂದ ಮನಸ್ಸಿನಲ್ಲಿ ಎಲ್ಲರೂ ಹೆದರಿದ್ದರು. ಸೌಂದರ್ಯ, ಮಾಧುರ್ಯನಿಧಿಯಾದ ಶ್ರೀಹರಿಯು ತನ್ನ ಪರಮ ಸುಂದರ ಸೌಮ್ಯ ಸ್ವರೂಪದಿಂದ ನಮಗೆ ದರ್ಶನ ಕೊಡಲಿ ಎಂದು ಎಲ್ಲರೂ ಬಯಸುತ್ತಿದ್ದರು. ಆದ್ದರಿಂದ ದೇವತೆಗಳ ಪ್ರಾರ್ಥನೆಯನ್ನು ಕೇಳಿ ಭಗವಂತನು ಗಂಭೀರ ದನಿಯಿಂದ ನುಡಿದನು - ದೇವತೆಗಳಿರಾ! ನೋಡಿ, ನಾನು ನನ್ನ ಭಯಾನಕ ರೂಪವನ್ನು ಮರೆಮಾಡಿ ಅತ್ಯಂತ ಪ್ರಿಯ ಶಾಂತಸ್ವರೂಪನಾಗುವೆನು. ಈಗ ನೀವು ವ್ಯಾಕುಲತೆಯನ್ನು ಬಿಟ್ಟು ಸುಖವಾಗಿ ದರ್ಶನಮಾಡಿರಿ. ಇಷ್ಟು ಹೇಳಿ ಭಗವಂತನು ಒಂದು ಕ್ಷಣ ಅಂತರ್ಧಾನನಾಗಿ, ಮರುಕ್ಷಣದಲ್ಲೇ ಒಂದು ಸುಂದರ ರತ್ನಖಚಿತ ವಿಮಾನವು ಎದುರಿಗೆ ಪ್ರಕಟವಾಗಿರುವುದನ್ನು ನೋಡಿದರು. ಅದರಲ್ಲಿ ಭಗವಂತನು ವಿರಾಜಿಸುತ್ತಿದ್ದನು. ಅವನ ಮುಖವು ಚಂದ್ರಬಿಂಬದಂತೆ ಶಾಂತ ಮತ್ತು ನೀಲ ಕಮಲದಂತೆ ಶೋಭಿತವಾಗಿದೆ. ಕೋಟಿ ಚಂದ್ರರಂತೆ ಸುಧಾವರ್ಷಿಣೀ ಶೀತಲತೆ ಮತ್ತು ಕೋಟಿ ಸೂರ್ಯರಂತಹ ಪ್ರಕಾಶವಿದೆ. ಭಗವಂತನು ಸ್ವರ್ಣದಂತಹ ಪೀತಾಂಬರವನ್ನು ಧರಿಸಿರುವನು. ಅಂಗಾಂಗಗಳಲ್ಲಿ ಸುಂದರ ಆಭೂಷಣಗಳನ್ನು ಮತ್ತು ಕೈಗಳಲ್ಲಿ ಶಂಖ, ಚಕ್ರ, ಗದೆ ಪದ್ಮಗಳನ್ನು ಧರಿಸಿರುವನು. ಬ್ರಹ್ಮಾದಿ ದೇವತೆಗಳು ಮುನಿ, ಮಹರ್ಷಿ ಅಗಸ್ತ್ಯರು ಮತ್ತು ರಾಜಾ ಶಂಖನು ಭಗವಂತನ ಈ ದಿವ್ಯ ಮಧುರ ಸ್ವರೂಪವನ್ನು ನೋಡಿ ಆನಂದದಿಂದ ಉನ್ಮತ್ತರಾಗಿ ವಿಧ ವಿಧವಾಗಿ ಸ್ತುತಿಸತೊಡಗಿದರು. ಅನಂತರ ಭಗವಂತನು ಮಹರ್ಷಿ ಅಗಸ್ತ್ಯರಲ್ಲಿ ಹೇಳಿದನು - ನೀನು ನನಗಾಗಿ ಬಹಳ ತಪಸ್ಸು ಮಾಡಿರುವೆ. ನಾನು ನಿನ್ನ ಮೇಲೆ ಅತಿ ಪ್ರಸನ್ನನಾಗಿರುವೆನು. ನಿನಗೆ ಇಚ್ಛಿತವಾದ ವರವನ್ನು ಕೇಳು. ಭಗವಂತನ ಮಾತನ್ನು ಕೇಳಿ ಹರ್ಷಗದ್ಗದ ವಾಣಿಯಿಂದ ಅಗಸ್ತ್ಯರು ಹೇಳಿದರು - ಪ್ರಭೋ! ಇಂದು ನಾನು ಏನನ್ನು ಪಡೆಯಲಿಲ್ಲ? ನನ್ನ ಯಜ್ಞ, ತಪಸ್ಸು, ಅಧ್ಯಯನ, ಶ್ರವಣಾದಿಗಳೆಲ್ಲವೂ ಇಂದು ಸಫಲವಾದುವು. ಇಂದು ನಾನು ಮೂರು ಲೋಕಗಳಲ್ಲಿ ಮಹಾತ್ಮನೂ, ಧನ್ಯನೂ ಆಗಿರುವೆನು. ನಾನು ನಿನ್ನನ್ನು ಹುಡುಕುತ್ತಿದ್ದೆ, ಇಂದು ನೀನು ತಾನಾಗಿ ನನಗೆ ದರ್ಶನ ನೀಡಲು ಆಗಮಿಸಿರುವೆ. ನಿನ್ನ ಈ ಕೃಪಾದೃಷ್ಟಿಯಿಂದಲೇ ನನ್ನ ಸಮಸ್ತ ಮನೋರಥಗಳು ಸಿದ್ಧವಾದುವು. ಓ ಮಾಧವಾ! ನಾನು ವಿಚಾರ ಮಾಡಿದರೆ ನನಗೆ ಪಡೆದುಕೊಳ್ಳುವಂತಹ ಯಾವ ಸ್ಥಿತಿ ಹಾಗೂ ವಸ್ತು ನನಗೆ ಕಂಡು ಬರುವುದಿಲ್ಲ, ಪ್ರಭುವೇ! ನಿನ್ನ ಈ ಮಹತ್ಕೃಪೆಯಿಂದ ಮಿಗಿಲಾದುದನ್ನು ನಾನು ಏನನ್ನು ಬೇಡಲಿ? ಇನ್ನು ನಾನು ಏನಾದರೂ ಬೇಡಲೇಬೇಕು ಎಂಬ ಇಚ್ಛೆ ನಿನಗಿದ್ದರೆ-ಸ್ವಾಮಿ! ನಿನ್ನ ಚರಣ ಕಮಲಗಳಲ್ಲಿ ನನಗೆ ನಿರಂತರ ಅನನ್ಯ ಭಕ್ತಿ ಇರುವಂತೆ ಮಾಡಿಬಿಡು-</p>
<p class="Shlok">ತ್ವತ್ಪಾದಾಂಬುಜಯೋರ್ಭಕ್ತಿಮೇವಂ ಕುರು ನಿರಂತರಮ್ ।</p>
<p class="Text">ಭಗವಂತನು ತನ್ನ ದುರ್ಲಭ ಭಕ್ತಿಯನ್ನು ಕರುಣಿಸಿ ಮುನಿಯನ್ನು ಕೃತಾರ್ಥಗೊಳಿಸಿದನು. ಅನಂತರ ದೇವತೆಗಳ ಇಚ್ಛೆಯಂತೆ ಅಗಸ್ತ್ಯರು ಭಗವಂತನಲ್ಲಿ - ದೇವಾ! ನೀನು ಈ ಪವಿತ್ರ ವೇಂಕಟಾಚಲದಲ್ಲಿ ಸದಾ ವಾಸಿಸುತ್ತಾ ಇಲ್ಲಿಗೆ ಬಂದು ನಿನ್ನನ್ನು ದರ್ಶನ ಮಾಡುವವರ ಎಲ್ಲ ಮನೋ ಕಾಮನೆಗಳನ್ನು ಪೂರ್ಣಗೊಳಿಸು. ಭಗವಂತನು ಅಗಸ್ತ್ಯರ ಈ ಪ್ರಾರ್ಥನೆಯನ್ನು ಸಂತೋಷವಾಗಿ ಸ್ವೀಕರಿಸಿದನು. ಮತ್ತೆ ಭಗವಂತನು ರಾಜಾ ಶಂಖನಲ್ಲಿ ಹೇಳಿದನು-ಎಲೈ ವತ್ಸ! ನಿನ್ನ ಭಕ್ತಿಯಿಂದಲೂ ನಾನು ಬಹಳ ಪ್ರಸನ್ನನಾಗಿರುವೆನು. ವರದನೆಂದು ನನ್ನನ್ನು ತಿಳಿದು ನಿನಗೆ ಬೇಕಾದ ವರವನ್ನು ಯಾಚಿಸು. ನೀನು ನನಗಾಗಿ ಬಹಳ ಕಷ್ಟಗಳನ್ನು ಸಹಿಸಿರುವೆ. ನೋಡುತ್ತಾ ಇದ್ದೇನೆ - ನಿನ್ನ ಶರೀರವು ತಪಸ್ಸಿನಿಂದ ಬಹಳ ಕೃಶವಾಗಿದೆ. ರಾಜಾ ಶಂಖನು ತುಂಬು ವಿನಯದಿಂದ ಹರ್ಷೋತ್ಫುಲ್ಲ ಹೃದಯದಿಂದ ಭಗವಂತನಲ್ಲಿ ನುಡಿದನು - ಸ್ವಾಮಿ! ನನಗೆ ನಿನ್ನ ಚರಣಗಳ ಸೇವೆ ಬಿಟ್ಟು ಬೇರೆ ಏನೂ ಬೇಕಾಗಿಲ್ಲ. ನೀನು ನಿನ್ನ ಭಕ್ತರಿಗೆ ದಯಪಾಲಿಸಿದುದನ್ನೇ ನನಗೂ ಕೊಟ್ಟು ಬಿಡು. ಇದಲ್ಲದೆ ನಾನು ಮುಕ್ತಿಯನ್ನೂ ಬಯಸುವುದಿಲ್ಲ. ಭಗವಂತನು ಹೇಳಿದನು - ವತ್ಸ! ಹಾಗೆಯೇ ಆಗಲಿ. ನಿತ್ಯ ನನ್ನ ಸೇವೆಯಲ್ಲಿ ತೊಡಗಿರುವವನಿಗೆ ಯಾವುದೂ ದುರ್ಲಭವಲ್ಲ.</p>
<p class="Shlok">ಮತ್ ಸೇವಾಯೋಗಭವ್ಯಾನಾಮಲಭ್ಯಂ ಕಿಂ ವಿದ್ಯತೇ ॥</p>
<p class="Text">ಇಷ್ಟು ಹೇಳಿ ಭಕ್ತಕಲ್ಪತರು ಭಗವಾನ್ ನಾರಾಯಣನು ಮಹರ್ಷಿ ಅಗಸ್ತ್ಯರನ್ನು ಮತ್ತು ರಾಜಾ ಶಂಖನನ್ನು ಬಿಗಿದಪ್ಪಿಕೊಂಡು, ದೇವತೆಗಳು ಮಾಡುತ್ತಿದ್ದ ಸ್ತುತಿಯನ್ನು ಆಲಿಸುತ್ತಾ ಅಂತರ್ಧಾನನಾದನು.</p>
<p class="Text">ಅಂದಿನಿಂದ ವೇಂಕಟಾಚಲದ ಮಹಿಮೆ ಹೆಚ್ಚಿತು. ಇಂದೂ ಕೂಡ ಹಾಗೆಯೇ ಇದೆ.</p>
<p class="TXT-Right">(ಸ್ಕಂದಪುರಾಣ)</p>
<p class="ChapterEnd para-style-override-2">॥ ಭಕ್ತರು ಮತ್ತು ಭಗವಂತನಿಗೆ ಜಯವಾಗಲಿ ॥<span></span></p>


<p class="Page-Break"> </p>
<p class="Chapter-Heading" id="toc_marker-5">3. ಭಕ್ತ ಮುನಿ ಕಂಡು</p>
<p class="Text">ಪ್ರಾಚೀನ ಕಾಲದಲ್ಲಿ ಕಂಡು ಎಂಬ ಓರ್ವ ತಪೋನಿಷ್ಠ ಮುನಿಯಿದ್ದನು. ಗೋಮತೀ ತೀರದಲ್ಲಿ ಏಕಾಂತಸ್ಥಳದಲ್ಲಿ ಕಂಡು ಮುನಿಯ ರಮಣೀಯ ಆಶ್ರಮವಿದ್ದು, ಅದು ನಾನಾ ರೀತಿಯ ಫಲ-ಪುಷ್ಪಗಳಿಂದ ಸುಶೋಭಿತವಾಗಿ, ಕಂದ-ಮೂಲಗಳಿಂದ ತುಂಬಿತ್ತು. ಮುನಿಯು ಅದರಲ್ಲಿ ವಾಸಿಸುತ್ತಾ ವ್ರತ, ಉಪವಾಸ, ನಿಯಮ, ಸ್ನಾನ, ಮೌನ ಮತ್ತು ಸಂಯಮಾದಿ ಸಹಿತ ಪರಮಾದ್ಭುತ ತಪಸ್ಸನ್ನು ಮಾಡುತ್ತಿದ್ದರು. ಅವರು ಬೇಸಿಗೆಯಲ್ಲಿ ಪಂಚಾಗ್ನಿಯಲ್ಲಿ ಕುಳಿತು, ಮಳೆಗಾಲದಲ್ಲಿ ಬಯಲಿನಲ್ಲಿ ಮಲಗುತ್ತಾ, ಚಳಿಗಾಲದಲ್ಲಿ ಒದ್ದೆ ಬಟ್ಟೆಯನ್ನುಟ್ಟು ತಪಸ್ಸು ಮಾಡುತ್ತಿದ್ದರು. ಅವರ ಈ ಉಗ್ರವಾದ ತಪಸ್ಸನ್ನು ನೋಡಿ ದೇವತೆಗಳು, ಗಂಧರ್ವರು, ಸಿದ್ಧರು, ವಿದ್ಯಾಧರರು, ಮೊದಲಾದವರೆಲ್ಲರೂ ಆಶ್ಚರ್ಯಪಟ್ಟರು. ದೇವೇಂದ್ರನಿಗೆ ಮುನಿಯ ತಪಸ್ಸು ನೋಡಿ ಬಹಳ ಭಯವಾಯಿತು. ಸಕಾಮ ಭಾವದಿಂದ ಮಾಡಲಾದ ಮಹಾತಪಸ್ಸಿನ ಫಲ ಸ್ವರ್ಗ ಇಲ್ಲವೇ ಸ್ವರ್ಗದ ಆಧಿಪತ್ಯ, ಇಂದ್ರ ಪದದ ಪ್ರಾಪ್ತಿ. ಅದಕ್ಕಾಗಿಯೇ ಇಂದ್ರನು ಇಂತಹ ಸಕಾಮ ತಪಸ್ವಿಗಳಿಗೆ ಹೆದರುತ್ತಿರುವನು. ಇಂದ್ರನು ದೇವತೆಗಳೊಂದಿಗೆ ಮಂತ್ರಾಲೋಚನೆ ಮಾಡಿ ಪ್ರಮ್ಲೋಚಾ ಎಂಬ ಅತಿ ಸುಂದರಿ, ಚಿರಯೌವನೆ ಅಪ್ಸರೆಯನ್ನು ಕಾಮದೇವಾದಿಗಳೊಂದಿಗೆ ಮುನಿಯ ತಪಸ್ಸನ್ನು ಭಂಗಗೊಳಿಸಲು ಕಳಿಸಿ ಕೊಟ್ಟನು. ಪ್ರಮ್ಲೋಚೆಯು ಉಗ್ರತಪಾ ಮುನಿಯ ಶಾಪಕ್ಕೆ ಹೆದರಿ ಒಮ್ಮೆ ಹೋಗಲು ಒಪ್ಪಿಕೊಳ್ಳಲಿಲ್ಲ. ಆದರೆ ಕೊನೆಗೆ ಇಂದ್ರನ ಒತ್ತಾಯದಿಂದ ಹೋಗಬೇಕಾಯಿತು. ವಸಂತ, ಮನ್ಮಥರ ಗುಂಪು ಕಟ್ಟಿಕೊಂಡು ಪ್ರಮ್ಲೋಚನೆಯು ಮುನಿಯ ಆಶ್ರಮವನ್ನು ತಲುಪಿ ಮಧುರವಾಗಿ ಹಾಡಲು ಪ್ರಾರಂಭಿಸಿದಳು. ವಸಂತನು ತನ್ನ ಶಕ್ತಿಯನ್ನು ವಿಸ್ತರಿಸಿದನು. ಪುಷ್ಪಧನ್ವಾ ಮನ್ಮಥನು ಮುನಿಯ ಮನಸ್ಸಿನಲ್ಲಿ ಕ್ಷೋಭೆಯನ್ನುಂಟು ಮಾಡಿದನು. ಭಗವಂತನ ಆಶ್ರಯದಿಂದ ರಹಿತವಾದ ತನ್ನ ತಪಸ್ಸಿನಲ್ಲಿ ಅಭಿಮಾನವಿಡುವ ಉಗ್ರತಪಾ ಮುನಿ ಕಂಡು ಮದನ ಮೋಹಿತನಾಗಿ ಪ್ರಮ್ಲೋಚನೆಯ ವಶನಾದನು. ಇಂದ್ರನ ಉದ್ದೇಶ ಸಫಲವಾಯಿತು, ಮುನಿಯ ತಪಸ್ಸು ಭಂಗವಾಯಿತು. ಏಕಾಂತದಲ್ಲಿ ಸ್ತ್ರೀಯ ದರ್ಶನಮಾತ್ರದಿಂದಲೇ ದೊಡ್ಡ-ದೊಡ್ಡ ತಪಸ್ವೀ ಮುನಿಗಳ ಮನಸ್ಸು ಕದಲಿಹೋಗುವುದು. ಅದಕ್ಕಾಗಿ ಸಾಧಕರನ್ನು ಎಚ್ಚರಿಸುತ್ತಾ ಶಾಸ್ತ್ರಗಳು - ಸ್ತ್ರೀ ಮತ್ತು ಸ್ತ್ರೀಯರ ಸಂಗಿಗಳನ್ನು ತ್ಯಾಗ ಮಾಡಲು ಅಪ್ಪಣೆ ಕೊಡುತ್ತಿವೆ. ಪಾಶ್ಚಾತ್ಯ ಸಭ್ಯತೆಯ ಉಪಾಸಕರಾದ ಸರಳ ಸ್ವಭಾವದ ಸೋದರರು ಇಂದು ಸ್ತ್ರೀ-ಪುರುಷರು ಅಮರ್ಯಾದಿತವಾಗಿ ಜೊತೆಯಲ್ಲಿರುವುದು, ಓದುವುದು, ಏಕಾಂತದಲ್ಲಿ ಭೆಟ್ಟಿಯಾಗುವುದು ಇವುಗಳಲ್ಲಿ ಯಾವುದೇ ಸಂಕೋಚವಿಡುವುದಿಲ್ಲ. ಅವರು ಈ ಮಹಾನ್ ಕೆಟ್ಟಪರಿಣಾಮವನ್ನು ಮರೆಯುತ್ತಿದ್ದಾರೆ. ಒಂದೋ ಸ್ತ್ರೀ-ಪುರುಷರು ಏಕಾಂತದಲ್ಲಿ ಭೆಟ್ಟಿಯಾಗುವುದೇ ಕೆಟ್ಟದಾಗಿದೆ, ಇನ್ನೊಂದು ಅಭಿಮಾನೀ ಮನುಷ್ಯನು ಸದ್ಬುದ್ಧಿ ಪ್ರೇರಕ ಸರ್ವಶಕ್ತ ಭಗವಂತನಲ್ಲಿ ಭರವಸೆಯನ್ನಿಡದ, ದೇವರ ಆಶ್ರಯದಲ್ಲಿ ನಂಬಿಕೆಯಿಡದವನಂತೂ ಸ್ತ್ರೀಯೊಡನೆ ಏಕಾಂತದಲ್ಲಿ ಮಾತು-ಕತೆಯಾಡುವುದು-ಉರಿಯುವ ಬೆಂಕಿಗೆ ಬಿದ್ದ ಒಣಕಟ್ಟಿಗೆ ಸುಡದೆ ಇರುವಷ್ಟೇ ಕಠಿಣವಾಗಿದೆ. ಕಂಡು ಋಷಿಯ ಸ್ಥಿತಿಯು ಇದೇ ಆಯಿತು. ಅವನು ಕಾಮಪರವಶನಾಗಿ ವಾರಾಂಗನೆ ಪ್ರಮ್ಲೋಚನೆಯನ್ನು ತನ್ನ ಆಶ್ರಮದಲ್ಲಿ ಇರಿಸಿಕೊಂಡು, ತಪೋಬಲದಿಂದ ಚಿರಕಾಲದವರೆಗೆ ಸುಂದರ ಷೋಡಶವರ್ಷದ ಯುವಕನಾಗಿ ಆಕೆಯೊಂದಿಗೆ ಇರತೊಡಗಿದನು. ಪ್ರಮ್ಲೋಚನೆಯು ಆತನ ತಪೋಬಲವನ್ನು ಕಂಡು ದಂಗಾದಳು.</p>
<p class="Text">ತಪಸ್ವೀ ಮುನಿಯು ಮೋಹವಶದಿಂದ ಸ್ನಾನ, ಸಂಧ್ಯೆ, ಹೋಮ, ಸ್ವಾಧ್ಯಾಯ, ದೇವತಾರ್ಚನೆ, ವ್ರತ, ಉಪವಾಸ, ನಿಯಮ, ಧ್ಯಾನ ಇವೆಲ್ಲವನ್ನು ಮರೆತು ಹಗಲು-ರಾತ್ರೆ ಆ ಅಪ್ಸರೆಯಲ್ಲಿ ಆಸಕ್ತನಾಗಿ ಇರತೊಡಗಿದನು. ಅವನಿಗೆ ತನ್ನ ತಪಸ್ಸಿನ ನಾಶವಾದುದೂ ಅರಿವಾಗಲಿಲ್ಲ. ಆ ವಿಷಯಾಸಕ್ತ ಮುನಿಗೆ ಬೆಳಗು-ಸಂಜೆ, ಹಗಲು-ರಾತ್ರೆ, ಪಕ್ಷ-ಮಾಸ, ಋತು-ವರ್ಷ ಮೊದಲಾದವುಗಳು ಕಳೆದುಹೋದ ಎಚ್ಚರವಿಲ್ಲದಷ್ಟು ಮೋಹ ಬೆಳೆದು ಹೋಯಿತು.</p>
<p class="Shlok">ಸ್ನಾನಂ ಸಂಧ್ಯಾಂ ಜಪಂ ಹೋಮಂ ಸ್ವಾಧ್ಯಾಯಂ ದೇವತಾರ್ಚನಮ್ ।</p>
<p class="Shlok">ವ್ರತೋಪವಾಸನಿಯಮಂ ಧ್ಯಾನಂ ಚ ಮುನಿಸತ್ತಮಃ ॥</p>
<p class="Shlok">ತ್ಯಕ್ತ್ವಾ ಸ ರೇಮೇ ಮುದಿತಸ್ತಯಾ ಸಾರ್ದ್ಧಮಹರ್ನಿಶಮ್ ।</p>
<p class="Shlok">ಮನ್ಮಥಾವಿಷ್ಟಹೃದಯೋ ನ ಬುಬೋಧ ತಪಃಕ್ಷಯಮ್ ॥</p>
<p class="Shlok">ಸಂಧ್ಯಾರಾತ್ರಿದಿವಾಪಕ್ಷಮಾಸರ್ತ್ವಯನಹಾಯನಮ್ ।</p>
<p class="Shlok">ನ ಬುಬೋಧ ಗತಂ ಕಾಲಂ ವಿಷಯಾಸಕ್ತಮಾನಸಃ ॥</p>
<p class="Text">ಹೀಗೆ ಕಂಡು ಮುನಿಗೆ ವಿಷಯ ಸೇವನದಲ್ಲಿ ನೂರು ವರ್ಷಗಳಿಗಿಂತ ಹೆಚ್ಚು ಸಮಯ ಕಳೆದು ಹೋಯಿತು. ಒಂದು ದಿನ ಪ್ರಮ್ಲೋಚೆ ಹೇಳಿದಳು - ಪೂಜ್ಯರೇ! ನಾನೀಗ ಸ್ವರ್ಗಕ್ಕೆ ಹೋಗಲು ಬಯಸುತ್ತಿದ್ದೇನೆ, ದಯ ಮಾಡಿ ಅಪ್ಪಣೆಯಾಗಬೇಕು. ಆಸಕ್ತಚಿತ್ತ ಮುನಿಯು - ಕಲ್ಯಾಣೀ! ಸ್ವಲ್ಪ ಸಮಯ ಇನ್ನೂ ಇರು ಎಂದು ಹೇಳಿದರು. ಪುನಃ ನೂರು ವರ್ಷಗಳು ಕಳೆದಾಗ ಪ್ರಮ್ಲೋಚೆಯು ಮತ್ತೆ ಹೋಗಲು ಅಪ್ಪಣೆ ಬೇಡಿದಳು. ಆಗ ಮುನಿಯು ಪುನಃ ಹಾಗೆಯೇ ಸ್ವಲ್ಪ ಸಮಯ ಇರುವಂತೆ ಹೇಳಿದರು. ಹೀಗೆ ಶತಮಾನಗಳ ಮೇಲೆ ಶತಮಾನಗಳು ಕಳೆಯ ತೊಡಗಿದವು. ಪ್ರಮ್ಲೋಚೆಗೆ ಪದೇ-ಪದೇ ಸ್ವರ್ಗಕ್ಕೆ ಹೋಗುವ ಇಚ್ಛೆ ಉಂಟಾಗುತ್ತಿತ್ತು, ಆದರೆ ಆ ತಪಸ್ವೀ ಮುನಿಯ ಶಾಪದ ಭಯದಿಂದ ಅಪ್ಪಣೆಯಿಲ್ಲದೆ ಹೋಗದಾದಳು. ಆಕೆಯು ಮುನಿಯಲ್ಲಿ ಕೈಮುಗಿದು ಆಜ್ಞೆ ಕೇಳಿದಾಗಲೆಲ್ಲ ಮುನಿಯು ಆಕೆಗೆ ಸ್ವಲ್ಪ ಸಮಯ ಇನ್ನೂ ಇರುವಂತೆ ಹೇಳಿಬಿಡುತ್ತಿದ್ದರು. ಒಂದು ದಿನ ಸಂಧ್ಯಾಸಮಯದಲ್ಲಿ ಪೂರ್ವಪುಣ್ಯದ ಪ್ರಭಾವದಿಂದ ಮುನಿಯು ಎಚ್ಚರಗೊಂಡರು, ಅವರು ಲಗುಬಗೆಯಿಂದ ಎದ್ದು ಕುಟಿಯಿಂದ ಹೊರಗೆ ಹೊರಟರು. ಇದನ್ನು ನೋಡಿ ಪ್ರಮ್ಲೋಚೆಯು ಕೇಳಿದಳು - ಸ್ವಾಮೀ! ಎಲ್ಲಿಗೆ ದಯಮಾಡಿಸುತ್ತಿದ್ದೀರಿ? ಮುನಿ ಹೇಳಿದರು - ಸೂರ್ಯಾಸ್ತವಾಗುತ್ತಾ ಇದೆ, ಸಂಧ್ಯೋಪಾಸನೆ ಮಾಡುವೆನು; ಇಲ್ಲದಿದ್ದರೆ ಕರ್ಮಲೋಪವಾಗಿ ಬಿಡುವುದು. ಮುನಿಯ ಈ ಮಾತನ್ನು ಕೇಳಿ ಪ್ರಮ್ಲೋಚೆಗೆ ಬಹಳ ಸಂತೋಷವಾಯಿತು. ಹಾಗೂ ಆಕೆಯು ವಿನಯದಿಂದ ನುಡಿದಳು-ಹೇ ಸರ್ವಧರ್ಮಜ್ಞರೇ! ಇಂದು ಹೊಸ ಸೂರ್ಯಾಸ್ತವಾಗುತ್ತಿದೆಯೇ? ಎಷ್ಟು ಸಮಯ ಕಳೆದು ಹೋಯಿತು. ಸೂರ್ಯಾಸ್ತವಾದರೋ ದಿನಾಲೂ ಆಗುತ್ತಿತ್ತು. ನೀವಾದರೋ ಎಂದೂ ಸಂಧ್ಯಾವಂದನೆ ಮಾಡಲಿಲ್ಲ. ನಿಮಗೆ ಇದು ನೆನಪಿಲ್ಲವೇ? ಮುನಿಯು ಚಕಿತರಾದಂತೆ ಹೇಳಿದರು - ಕಲ್ಯಾಣಿಯೇ! ನೀನು ಇದೇನು ಹೇಳುತ್ತಿರುವೆ? ನಾನು ಇಂದೇ ಬೆಳಿಗ್ಗೆ ನಿನ್ನನ್ನು ನದೀತೀರದಲ್ಲಿ ನೋಡಿದ್ದೆ, ಬಳಿಕ ನೀನು ದಿನವಿಡೀ ಆಶ್ರಮದಲ್ಲಿ ಉಳಿದೆ. ಈಗ ಸಂಧ್ಯಾಕಾಲ ಆಗಿದೆ, ಸೂರ್ಯನು ಅಸ್ತನಾಗುತ್ತಿದ್ದಾನೆ, ನಾನು ಸಂಧ್ಯಾವಂದನೆಗಾಗಿ ಹೋಗುತ್ತಾ ಇದ್ದೇನೆ. ಹಾಗಿರುವಾಗ ನೀನು ನನ್ನನ್ನು ಅಪಹಾಸ್ಯ ಮಾಡುತ್ತಿರುವೆಯಲ್ಲ? ಪ್ರಮ್ಲೋಚೆಯು ಹೇಳಿದಳು - ಪೂಜ್ಯರೇ! ನೀವು ಹೇಳಿದುದು ನಿಜವೇ. ನಾನು ಬೆಳಿಗ್ಗೆಯೇ ಬಂದಿದ್ದೆ. ಆದರೆ ಆ ಬೆಳಗಿಗೆ ಇಂದು ಪೂರಾ ಒಂಭತ್ತುನೂರು ಏಳುವರ್ಷ, ಆರು ತಿಂಗಳು ಮೂರುದಿನಗಳು ಕಳೆದು ಹೋದುವು. ಮುನಿ ಹೇಳುತ್ತಾನೆ - ಶುಭೇ! ಏನು ನಿಜವಾಗಿಯೂ ಇಷ್ಟು ಸಮಯ ಸಂದು ಹೋಯಿತೇ? ನೀನು ನನ್ನನ್ನು ಹಾಸ್ಯಮಾಡುತ್ತಿಲ್ಲವಲ್ಲ! ನೀನು ಕೇವಲ ಇಂದೇ ಬೆಳಿಗ್ಗೆ ನನ್ನ ಬಳಿಗೆ ಬಂದಂತೆ ನನಗೆ ಈಗಲೂ ಅನಿಸುತ್ತಿದೆ. ಪ್ರಮ್ಲೋಚೆ ಹೇಳಿದಳು - ಮಹಾತ್ಮರೇ! ನಿಮ್ಮ ಮುಂದೆ ಸುಳ್ಳು ಹೇಳುವ ಧೈರ್ಯ ಯಾರಿಗೆದೆ? ಅದರಲ್ಲಿಯೂ ಇಂದು ನೀವಾದರೋ ಸತ್ಪಥದಲ್ಲಿ ಆರೂಢರಾಗಿರುವಿರಿ. ಅದಕ್ಕಾಗಿ ನಾನೇಕೆ ಸುಳ್ಳು ಹೇಳಲಿ? ಪ್ರಮ್ಲೋಚನಿಯ ಮಾತನ್ನು ಕೇಳಿ ಮುನಿಯು ತನ್ನ ಸ್ಥಿತಿಯ ಕುರಿತು ವಿಚಾರ ಮಾಡುತ್ತಾ ವ್ಯಾಕುಲರಾದರು. ಬಗೆ-ಬಗೆಯಿಂದ ತನ್ನ ಆಚರಣೆಯ ಹಾಗೂ ಇಂದ್ರಿಯಗಳ ಗುಲಾಮತ್ವವನ್ನು ನಿಂದಿಸುತ್ತ, ತನ್ನನ್ನು ಧಿಕ್ಕರಿಸಿಕೊಂಡನು. ಪ್ರಮ್ಲೋಚಾ ಅಪ್ಸರೆ ಆಗ ಶಾಪಭಯದಿಂದ ನಡುಗುತ್ತಿದ್ದಳು. ಆಕೆಯ ಕಡೆಗೆ ನೋಡಿ ಮುನಿಗಳು ಹೇಳಿದರು - ‘ಪಾಪಿನಿ! ನೀನು ಬಹಳ ಕೆಡುಕನ್ನು ಮಾಡಿದೆ. ತನ್ನ ದೃಷ್ಟಿರೂಪೀ ಮಹಾಮೋಹನ ಮಂತ್ರದಿಂದ ನನ್ನ ತಪಸ್ಸನ್ನು ನಾಶಮಾಡಿ ನೀನು ನನ್ನನ್ನು ನಿಂದೆಗೆ ಪಾತ್ರನನ್ನಾಗಿಸಿದೆ. ಆದರೆ ಏನು ಮಾಡಲಿ? ಮಾತು-ಕತೆಯಲ್ಲಿ ಏಳು ಶಬ್ದಗಳ ಉಚ್ಚಾರದಿಂದಲೇ ಸಾಧುಗಳಲ್ಲಿ ಮಿತ್ರತೆಯುಂಟಾಗುತ್ತದೆ. ನೀನಾದರೋ ಇಷ್ಟು ಸಮಯ ನನ್ನೊಂದಿಗೆ ಇದ್ದೆ. ಆದ್ದರಿಂದ ನನ್ನ ಕ್ರೋಧಾಗ್ನಿಯಲ್ಲಿ ನಿನ್ನನ್ನು ಭಸ್ಮ ಮಾಡುವುದಿಲ್ಲ. ಅಲ್ಲದೆ ನಿನ್ನ ದೋಷವಾದರೂ ಏನಿದೆ? ನಿನ್ನ ಕುರಿತು ಸಿಟ್ಟಾಗುವ ಯಾವುದೇ ಕಾರಣವೂ ನನಗೆ ಕಾಣುವುದಿಲ್ಲ. ಏಕೆಂದರೆ ದೋಷವಾದರೋ ಎಲ್ಲವೂ ನನ್ನದೆ; ನಾನು ಅಜಿತೇಂದ್ರಿಯ ಮತ್ತು ವಿಷಯ ಲೋಲುಪನಾಗಿದ್ದೆ. ಇಲ್ಲದಿದ್ದರೆ ನೀನು ನನ್ನನ್ನು ಹೇಗೆ ತನ್ನ ಬಲೆಯಲ್ಲಿ ಸಿಕ್ಕಿಸುತ್ತಿದ್ದೆ? ಹೋಗು! ಈಗ ಬೇಗನೇ ನನ್ನ ಕಣ್ಣುಗಳಿಂದ ಮರೆಯಾಗು’.</p>
<p class="Text">ಪ್ರಮ್ಲೋಚನೆ ಬದುಕಿದೆಯಾ ಬಡ ಜೀವವೇ ಎಂದು ಓಡಿದಳು. ಆಗ ಆಕೆಯು ಗರ್ಭವತಿಯಾಗಿದ್ದಳು. ಆಕೆಯಲ್ಲಿ ಮಾರಿಷಾ ಎಂಬ ಕನ್ಯೆ ಹುಟ್ಟಿದಳು. ಪ್ರಸಿದ್ಧ ದಕ್ಷ ಪ್ರಜಾಪತಿಯು ಇದೇ ಮಾರಿಷಾಳ ಪುತ್ರನಾಗಿದ್ದನು. ನಿಜ ಹೇಳಬೇಕೆಂದರೆ ಜಗತ್ತಿನಲ್ಲಿ ನಾವೆಲ್ಲರೂ ವಿಷಯಾಸಕ್ತ ಮನುಷ್ಯರು ಧರ್ಮ-ಕರ್ಮ ಎಲ್ಲವನ್ನು ಬಿಟ್ಟು ಹಿಂದಿನ ಕಾಲವನ್ನು ಮರೆತು ಹಗಲು-ರಾತ್ರೆ ವಿಷಯ ಸೇವನೆಯಲ್ಲಿ ತೊಡಗಿರುವೆವು. ಎಂದೂ ವಿಷಯ ಸೇವನೆಯಿಂದ ಮನಸ್ಸನ್ನು ತೊಡೆದು ಪರಲೋಕ ಅಥವಾ ಪರಮೇಶ್ವರನ ಮಾತನ್ನು ನೆನೆಯಲು ನಮಗೆ ಸಮಯವೇ ಸಿಗುವುದಿಲ್ಲ. ಭಗವತ್ಕೃಪೆಯಿಂದ ಎಚ್ಚರಗೊಂಡವನ ಸ್ಥಿತಿ ಇದೇ ಮುನಿ ಕಂಡುವಿನಂತಾಗುತ್ತದೆ ಹಾಗೂ ವಿಷಯ ಸೇವನೆಯಿಂದ ಪಶ್ಚಾತ್ತಾಪ ಉಂಟಾಗುತ್ತದೆ. ಅವನೇ ಭಗವಂತನ ಮಾರ್ಗದಲ್ಲಿ ಆರೂಢನಾಗುತ್ತಾನೆ, ಇರಲಿ.</p>
<p class="Text">ತಪೋಭ್ರಷ್ಟ ಕಂಡು ಮುನಿಯು ಪಶ್ಚಾತ್ತಾಪದ ಬೆಂಕಿಯಲ್ಲಿ ಬೇಯ ತೊಡಗಿದನು. ಬೇರೆ ಯಾವುದೇ ಉಪಾಯಗಾಣದೆ ಭಕ್ತವತ್ಸಲ ಕರುಣಾಮಯ ಭಗವಂತನ ಭಜನೆಯ ಕಡೆಗೆ ಅವರ ವೃತ್ತಿಯು ಹರಿಯಿತು. ಅವರು ಪುರೀ ನಗರಕ್ಕೆ ಬಂದು ಪುರುಷೋತ್ತಮ ಶ್ರೀಹರಿಯಲ್ಲಿ ಶರಣಾಗಿ ವ್ರತ-ನಿಯಮಗಳನ್ನು ಪಾಲಿಸುತ್ತಾ ಪರಮ ಶ್ರದ್ಧೆಯಿಂದ ಮನಸ್ಸಿಟ್ಟು ಶ್ರೀಭಗವಂತನ ‘ಬ್ರಹ್ಮಪಾರ’ ಸ್ತೋತ್ರವನ್ನು ಜಪಿಸತೊಡಗಿದನು. ಬ್ರಹ್ಮಪಾರ ಸ್ತೋತ್ರ ಹೀಗಿದೆ -</p>
<p class="Shlok">ಪಾರಂ ಪರಂ ವಿಷ್ಣುರಪಾರಪಾರಃ ಪರಃ ಪರೇಭ್ಯಃ ಪರಮಾತ್ಮರೂಪಃ ।</p>
<p class="Shlok">ಸ ಬ್ರಹ್ಮಪಾರಃ ಪರಪಾರಭೂತಃ ಪರಃ ಪರಾಣಾಮಪಿ ಪಾರವಾರಃ ॥</p>
<p class="Shlok">ಸ ಕಾರಣಂ ಕಾರಣಸಂಶ್ರೀತೋಽಪಿ ತಸ್ಯಾಪಿ ಹೇತುಃ ಪರಹೇತುಹೇತುಃ ।</p>
<p class="Shlok">ಕಾರ್ಯೋಽಪಿ ಚೈವಂ ಸಹ ಕರ್ಮಕರ್ತೃರೂಪೈರನೇಕೈರವತೀಹ ಸರ್ವಮ್ ॥</p>
<p class="Shlok">ಬ್ರಹ್ಮ ಪ್ರಭುರ್ಬ್ರಹ್ಮ ಸ ಸರ್ವಭೂತೋ ಬ್ರಹ್ಮ ಪ್ರಜಾನಾಂ ಪತಿರಚ್ಯುತೋಽಸೌ ।</p>
<p class="Shlok">ಬ್ರಹ್ಮಾವ್ಯಯಂ ನಿತ್ಯಮಜಂ ಸ ವಿಷ್ಣುರಪಕ್ಷಯಾದ್ಯೈರಖಿಲೈರಸಂಗಃ ॥</p>
<p class="Shlok">ಬ್ರಹ್ಮಾಕ್ಷರಮಜಂ ನಿತ್ಯಂ ಯಥಾಸೌ ಪುರುಷೋತ್ತಮಃ ।</p>
<p class="Shlok">ತಥಾ ರಾಗಾದಯೋ ದೋಷಾಃ ಪ್ರಯಾಂತು ಪ್ರಶಮಂ ಮಮ ॥</p>
<p class="TXT-Right">(ಬ್ರಹ್ಮಪುರಾಣ, ಅ-178/114-117)</p>
<p class="Text">ಭಗವಂತನ ಅನನ್ಯ ಶರಣಾಪನ್ನ ಮುನಿವರ ಕಂಡು ಭಗವಂತನ ದರ್ಶನಕ್ಕಾಗಿ ಉತ್ಸುಕನಾಗಿ ನಿರಂತರ ಮೇಲಿನ ಬ್ರಹ್ಮಪಾರಸ್ತೋತ್ರವನ್ನು ಜಪಿಸತೊಡಗಿದನು. ಮುನಿಯ ಸ್ತುತಿಯನ್ನು ಕೇಳಿ, ಅವನ ಸಧೃಢ ಭಕ್ತಿಯನ್ನು ನೋಡಿ ಭಕ್ತವತ್ಸಲ ಗರುಡಧ್ವಜ ಭಗವಂತನು ಒಂದು ದಿನ ಧ್ಯಾನಮಗ್ನ ಮುನಿಯ ಮುಂದೆ ಆಗಮಿಸಿ ಮೇಘಗಂಭೀರವಾಣಿಯಿಂದ ಇಂತೆಂದನು- ‘ಎಲೈ ಸುವ್ರತನೇ! ನೀನು ಏನನ್ನು ಬಯಸುತ್ತಿರುವೆ? ಹೇಳು. ಅಭೀಷ್ಟವರದಾತ ನಾನು ನಿನ್ನ ಮುಂದೆ ಇದ್ದೇನೆ.’ ಧ್ಯಾನಮಗ್ನ ಮುನಿಯು ಭಗವಂತನ ದಿವ್ಯವಾಣಿಯನ್ನು ಕೇಳಿ ಕಣ್ಣು ತೆರೆದು ಎದುರಿಗೆ ನಿಂತಿರುವ ಶ್ರೀಹರಿಯನ್ನು ದರ್ಶಿಸಿದರು.</p>
<p class="Shlok">ಅತಸೀಪುಷ್ಪಸಂಕಾಶಂ ಪದ್ಮಪತ್ರಾಯತೇಕ್ಷಣಮ್ ।</p>
<p class="Shlok">ಶಂಖಚಕ್ರಗದಾಪಾಣಿಂ ಮುಕುಟಾಂಗದಧಾರಿಣಮ್ ॥</p>
<p class="Shlok">ಚತುರ್ಬಾಹುಮುದಾರಾಂಗಂ ಪೀತವಸ್ತ್ರಧರಂ ಶುಭಮ್ ।</p>
<p class="Shlok">ಶ್ರೀವತ್ಸಲಕ್ಷ್ಮಸಂಯುಕ್ತಂ ವನಮಾಲಾವಿಭೂಷಿತಮ್ ॥</p>
<p class="Shlok">ಸರ್ವಲಕ್ಷಣಸಂಯುಕ್ತಂ ಸರ್ವರತ್ನವಿಭೂಷಿತಮ್ ।</p>
<p class="Shlok">ದಿವ್ಯಚಂದನಲಿಪ್ತಾಂಗಂ ದಿವ್ಯಮಾಲ್ಯಸಮನ್ವಿತಮ್ ॥</p>
<p class="Shlok">ತತಃ ಸ ವಿಸ್ಮಯಾವಿಷ್ಟೋ ರೋಮಾಂಚಿತತನೂರುಹಃ ।</p>
<p class="Shlok">ದಂಡವತ್ ಪ್ರಣಿಪತ್ಯೋರ್ವ್ಯಾಂ ಪ್ರಣಾಮಮಕರೋತ್ತದಾ ॥</p>
<p class="Shlok">ಅದ್ಯ ಮೇ ಸಲಂ ಜನ್ಮ ಅದ್ಯ ಮೇ ಸಫಲಂ ತಪಃ ।</p>
<p class="Shlok">ಇತ್ಯುಕ್ತ್ವಾ ಮುನಿಶಾರ್ದೂಲಸ್ತಂ ಸ್ತೋತುಮುಪಚಕ್ರಮೇ ॥</p>
<p class="TXT-Right">(ಬ್ರಹ್ಮಪುರಾಣ - 198/123-127)</p>
<p class="Text">ಅತಸೀಪುಷ್ಪದಂತೆ ನೀಲವರ್ಣನೂ, ಕಮಲದಂತೆ ವಿಶಾಲ ನೇತ್ರವುಳ್ಳವನೂ, ಕೈಗಳಲ್ಲಿ ಶಂಖ-ಚಕ್ರ-ಗದೆಗಳನ್ನು ಹಿಡಿದವನೂ, ಮುಕುಟಾಂಗದಗಳನ್ನು ಧರಿಸಿದವನೂ, ಚತುರ್ಭುಜನೂ, ಅತಿಸುಂದರ ಶರೀರಿಯೂ, ಪೀತಾಂಬರ ಧಾರಿಯೂ, ಶುಭದರ್ಶನನೂ, ಲಕ್ಷ್ಮೀದೇವಿಯನ್ನು, ಶ್ರೀವತ್ಸವನ್ನು ಎದೆಯಲ್ಲಿ ಧರಿಸಿದವನೂ, ವನಮಾಲೆ ಮತ್ತು ಸಮಸ್ತರತ್ನಗಳಿಂದ ವಿಭೂಷಿತನೂ, ದಿವ್ಯಚಂದನಲಿಪ್ತಾಂಗನೂ, ದಿವ್ಯಮಾಲಾಧಾರಿಯೂ ಆದ ಭಗವಾನ್ ಶ್ರೀಹರಿಯನ್ನು ನೋಡಿ ಮುನಿಯು ಮುಗ್ಧನಾಗಿ ಪುಳಕಗೊಂಡು ದಂಡವತ್ ಸಾಷ್ಟಾಂಗ ನಮಸ್ಕಾರ ಮಾಡಿದನು. ಆಹಾ! ಇಂದು ನನ್ನ ಜನ್ಮ ಸಾರ್ಥಕವಾಯಿತು. ಇಂದು ನನ್ನ ತಪಸ್ಸೆಲ್ಲವೂ ಸಲವಾಯಿತು. ಹೀಗೆ ಹೇಳುತ್ತಾ ಅವರು ದಿವ್ಯ ವಾಣಿಯಿಂದ ಭಗವಂತನ ಗುಣ, ಪ್ರಭಾವ, ರಸ್ಯದಿಂದೊಡಗೂಡಿದ ಸರ್ವಶಾಸಮಯ ಸ್ತುತಿಯನ್ನು ಮಾಡಿದರು.</p>
<p class="Text">ಮುನಿಯ ಸರಳ ಹೃದಯದ ಸ್ತುತಿಯನ್ನು ಕೇಳಿ ಪ್ರೇಮವಿಹ್ವಲನಾದ ಭಗವಂತನು ಹೇಳಿದನು - ಮುನಿಶ್ರೇಷ್ಠನೇ! ನಿನಗೆ ಇಚ್ಛೆ ಇರುವ ವರವನ್ನು ಬೇಗನೇ ಕೇಳಿಕೋ. ಭಗವಂತನ ಪ್ರೇಮಪೂರ್ಣ ದಿವ್ಯವಚನವನ್ನು ಕೇಳಿ ಮುನಿಯು ಹೇಳಿದನು - ‘ಜಗನ್ನಾಥಾ! ಸ್ವಾಮಿಯೇ! ಈ ಸಂಸಾರವು ದುಸ್ತರವೂ, ನಡುಗಿಸುವಂತಹುದು, ಅನಿತ್ಯವೂ, ದುಃಖಮಯವೂ, ಬಾಳೆಯ ಗಿಡದಂತೆ ಸಾರಹೀನವೂ, ಮಾಯೆಯಿಂದ ಉಂಟಾದುದೂ, ನೀರಿನ ಗುಳ್ಳೆಯಂತೆ ಚಂಚಲವೂ, ಮಹಾ ಉಪದ್ರವಗಳಿಂದ ತುಂಬಿದುದೂ, ದುಃಖಪೂರ್ಣವೂ, ಅತಿಭಯಾನಕವಾಗಿಯೂ ಇದೆ. ನಿನ್ನ ಮಾಯೆಯಿಂದ ಮೋಹಿತನಾದ ನಾನು ಅನಾದಿಕಾಲದಿಂದ ಇದರಲ್ಲಿ ಅಲೆಯುತ್ತ ಇದ್ದೇನೆ. ನಾನು ಇಷ್ಟು ದೀರ್ಘ ಕಾಲ ವಿಷಯಗಳಲ್ಲಿ ಮುಳುಗಿದ್ದರೂ ಇದರ ಕೊನೆ ಮುಟ್ಟಲಿಲ್ಲ. ಆದ್ದರಿಂದ ನಾನು ಸಂಸಾರಭಯದಿಂದ ಪೀಡಿತನಾಗಿ ನಿನ್ನಲ್ಲಿ ಶರಣಾಗಿದ್ದೇನೆ. ಓ ದೇವೇಶನೇ! ಕೃಷ್ಣನೇ! ನನ್ನ ಮೇಲೆ ದಯ ಮಾಡು. ಎಲ್ಲಿಗೆ ಹೋದಬಳಿಕ ಮರಳಿ ಬರಲಾಗದ ಸನಾತನ ಪರಮಪದಕ್ಕೆ ನನ್ನನ್ನು ಕಳುಹಿಸಿಬಿಡು.’</p>
<p class="Text">ಭಗವಂತನೆಂದ-ಎಲೈ ಭಕ್ತಮುನಿಯೇ! ನಿನಗೆ ಖಂಡಿತವಾಗಿ ಮೋಕ್ಷದ ಪ್ರಾಪ್ತಿಯಾಗುವುದು. ಕ್ಷತ್ರಿಯ, ವೈಶ್ಯ, ಸ್ತ್ರೀ, ಶೂದ್ರ ಮತ್ತು ಅಂತ್ಯಜಾದಿಗಳಲ್ಲಿಯೂ ನನ್ನ ಭಕ್ತಿಯನ್ನು ಮಾಡುವವನಿಗೆ ನನ್ನ ಪ್ರಾಪ್ತಿರೂಪೀ ಪರಮ ಸಿದ್ಧಿಯು ದೊರೆಯುವುದು; ಹಾಗಿರುವಾಗ ಹೇ ದ್ವಿಜೋತ್ತಮನೇ! ನಿನ್ನ ಮಾತಾದರೂ ಏನಿದೆ? ಚಾಂಡಾಲನೂ ಕೂಡ ಚೆನ್ನಾದ ಶ್ರದ್ಧೆಯಿಂದ ನನ್ನ ಭಕ್ತಿಮಾಡಿದರೆ ಅವನಿಗೂ ಮನೋವಾಂಛಿತ ಸಿದ್ಧಿ ಪ್ರಾಪ್ತವಾಗುವುದು ಎಂದಾಗ ಬೇರೆಯವರ ಕುರಿತು ಹೇಳುವುದೇನಿದೆ?</p>
<p class="Shlok">ಮದ್ಭಕ್ತಾ ಕ್ಷತ್ರಿಯಾ ವೈಶ್ಯಾಃ ಸಿಯಃ ಶೂದ್ರಾಸ್ತಥಾಂತ್ಯಜಾಃ ।</p>
<p class="Shlok">ಪ್ರಾಪ್ನುವಂತಿ ಪರಾಂ ಸಿದ್ಧಿಂ ಕಿಂ ಪುನಸ್ತ್ವಂ ದ್ವಿಜೋತ್ತಮ ॥</p>
<p class="Shlok">ಶ್ವಪಾಕೋಪಿ ಚ ಮದ್ಭಕ್ತಃ ಸಮ್ಯಕ್ಶ್ರದ್ಧಾಸಮನ್ವಿತಃ ।</p>
<p class="Shlok">ಪ್ರಾಪ್ನೋತ್ಯಭಿಮತಾಂ ಸಿದ್ಧಿಮನ್ಯೇಷಾಂ ತತ್ರ ಕಾ ಕಥಾ ॥</p>
<p class="Text">ಇಷ್ಟು ಹೇಳಿ ದುರ್ವಿಜ್ಞೇಯಗತಿಯುಳ್ಳ ಭಕ್ತವತ್ಸಲ ಭಗವಾನ್ ಶ್ರೀಹರಿಯು ಅಲ್ಲಿಯೇ ಅಂತರ್ಧಾನ ಹೊಂದಿದನು. ಅನಂತರ ಮುನಿಯು ಸರ್ವಕಾಮನೆ ಗಳನ್ನು ತ್ಯಜಿಸಿ, ಮವತೆ ಅಹಂಕಾರವನ್ನು ಬಿಟ್ಟು, ಸಮಸ್ತ ಇಂದ್ರಿಯಗಳನ್ನು ಚೆನ್ನಾಗಿ ಸಂಯಮಗೈದು, ಏಕಾಗ್ರ ಮನಸ್ಸಿನಿಂದ ವಿಜ್ಞಾನಾನಂದಘನ ಚೇತನ ಭಗವಂತನ ಧ್ಯಾನದಲ್ಲಿ ಮುಳುಗಿಹೋದರು. ಕೊನೆಗೆ ದೇವದುರ್ಲಭ ಪರಮ ಮೋಕ್ಷಪದವನ್ನು ಹೊಂದಿದನು.</p>
<p class="TXT-Right">(ಬ್ರಹ್ಮಪುರಾಣ)</p>
<p class="ChapterEnd para-style-override-2">॥ ಭಕ್ತರಿಗೆ ಮತ್ತು ಭಗವಂತನಿಗೆ ಜಯವಾಗಲಿ ॥<span></span></p>


<p class="Page-Break"> </p>
<p class="Chapter-Heading" id="toc_marker-6">4. ಭಕ್ತ ಮುನಿ ಉತ್ತಂಕ</p>
<p class="Sub-Heading">(ವ್ಯಾಧನ ಉದ್ಧಾರ)</p>
<p class="Text">ಸೌವೀರ ನಗರದಲ್ಲಿ ವಿಷ್ಣುದೇವರ ಒಂದು ದರ್ಶನೀಯ ಮಂದಿರವಿತ್ತು. ಮಂದಿರವು ಒಂದು ಸುಂದರ ಪುಷ್ಪೋದ್ಯಾನದಲ್ಲಿತ್ತು. ಅದರಲ್ಲಿ ಪರಮಶಾಂತ, ನಿಃಸ್ಪೃಹ, ದಯಾಳು, ಮಹಾತ್ಮಾ ಉತ್ತಂಕನು ಇರುತ್ತಿದ್ದನು. ವಿಪ್ರವರ ಉತ್ತಂಕನು ಭಗವದ್ಸೇವಾಪಾರಾಯಣನೂ, ಪರಮಪ್ರೇಮಿಯೂ, ಜ್ಞಾನಿಯೂ, ತಪಸ್ಸಿನ ಮೂರ್ತಿಯೂ ಆಗಿದ್ದನು. ಅವನು ತನ್ನ ಚಿತ್ತವೃತ್ತಿಗಳೆಲ್ಲವನ್ನು ಭಗವಂತನಲ್ಲಿ ನೆಲೆಗೊಳಿಸಿ, ನಿರಂತರ ಅವನ ಧ್ಯಾನದಲ್ಲೇ ಮುಳುಗಿರುತ್ತಿದ್ದನು. ಎಂಟು ಜಾವಗಳೂ ಪ್ರೇಮವಿಹ್ವಲಚಿತ್ತದಿಂದ ಭಗವಂತನನ್ನು ಚಿಂತಿಸುವುದು, ಭಗವಂತನಿಗಾಗಿಯೇ ಜೀವನದ ಪ್ರತಿಯೊಂದು ಕ್ರಿಯೆಯನ್ನು ನೆರವೇರಿಸುವುದು, ಮಂದಿರದಲ್ಲಿ ಭಗವಂತನ ಸೇವೆ ಮಾಡುವುದು ಇವು ಅವನ ನಿತ್ಯಕ್ರಮವಾಗಿತ್ತು.</p>
<p class="Text">ಒಂದು ದಿನ ಕಣಿಕನೆಂಬ ದರೋಡೆಕೋರ ಬೇಡನು ಮಂದಿರದ ಸಮೀಪದಿಂದ ಸಾಗುತ್ತಿದ್ದನು. ಕಣಿಕನು ಬಹಳ ಕಠೋರ ಹೃದಯದ ಮನುಷ್ಯನಾಗಿದ್ದನು. ಪರನಿಂದೆ, ಪರಧನಹರಣ, ಪರಪೀಡನೆಯೇ ಅವನ ಕೆಲಸ. ದೇವರನ್ನು, ಬ್ರಾಹ್ಮಣರನ್ನು, ಗುರುಗಳನ್ನು ಹೀಗೆ ಯಾರನ್ನು ಅವನು ಮನ್ನಿಸುತ್ತಿರಲಿಲ್ಲ. ಮಂದಿರದ ಶಿಖರದಲ್ಲಿ ವಿಶಾಲ ಸ್ವರ್ಣಕಲಶವನ್ನು ನೋಡಿ ಅವನು ಮನಸ್ಸಿನಲ್ಲಿ-ಮಂದಿರದಲ್ಲಿ ಹೇರಳ ಧನವಿರಬೇಕು, ಒಡವೆ-ಬಂಗಾರ ತುಂಬಿರಬೇಕು, ಅದನ್ನು ನಾನು ಲೂಟಿಮಾಡಬೇಕು ಎಂದು ಯೋಚಿಸಿದನು. ಹೀಗೆ ವಿಚಾರಮಾಡಿ ಅವನು ರಾತ್ರೆಯಲ್ಲಿ ಮಂದಿರವನ್ನು ಹೊಕ್ಕ. ಮಹಾತ್ಮಾ ಉತ್ತಂಕನು ಏಕಾಂತದಲ್ಲಿ ಕುಳಿತು ಭಗವಂತನನ್ನು ಧ್ಯಾನಿಸುತ್ತಿದ್ದನು. ಕಳ್ಳ ಕಣಿಕನು ನನ್ನ ಕಾರ್ಯದಲ್ಲಿ ಇವನು ವಿಘ್ನವೇ ಆಗಿರುವನು ಎಂದೆಣಿಸಿ ಅವನನ್ನು ಕೊಲ್ಲಲು ಮುಂದಾದನು. ಖಡ್ಗವನ್ನೆತ್ತಿಕೊಂಡು ಅವನ ಎದುರಿಗೆ ನಿಂತು ಬೊಬ್ಬಿರಿದ. ಧ್ಯಾನಮಗ್ನ ಮಹಾತ್ಮನ ಧ್ಯಾನ ಇದರಿಂದ ಭಂಗವಾಯಿತು. ಆಗ ಕಳ್ಳನು ಅವನನ್ನು ತಳ್ಳಿ, ಬೀಳಿಸಿ ಅವನ ಎದೆಯಮೇಲೆ ಕಾಲಿರಿಸಿ, ಕೂದಲನ್ನು ಹಿಡಿದುಕೊಂಡು ಕತ್ತನ್ನು ಕತ್ತರಿಸಿ ಬಿಡಲು ಸಿದ್ಧನಾದನು. ಉತ್ತಂಕನು ಕಣ್ಣುತೆರೆದು ಅವನ ಕಡೆ ನೋಡಿದನು. ಕಣ್ಣುಗಳಿಂದ ಶಾಂತಿ, ಪ್ರೇಮದ ಪ್ರವಾಹವೇ ಹರಿಯುವಂತಿತ್ತು. ಅವನು ಕಣಿಕನ ಕಡೆಗೆ ನೋಡಿದನು. ಮಹಾತ್ಮರ ದೃಷ್ಟಿ ಬೀಳುತ್ತಲೇ ಕಣಿಕನ ಕೈಯ ಕತ್ತಿ ನೆಲಕ್ಕೆ ಬಿತ್ತು. ಅವನು ಸರಿದು ನಿಂತು ಮಂತ್ರಮುಗ್ಧನಂತೆ ಮಹಾತ್ಮಾ ಉತ್ತಂಕನ ಕಡೆಗೆ ನೆಟ್ಟನೋಟದಿಂದ ನೋಡ ತೊಡಗಿದನು. ಉತ್ತಂಕನು ನಮ್ರತೆಯಿಂದ ಶೀತಲ, ಮಧುರ ಮಾತುಗಳಿಂದ ಎಚ್ಚರಿಸುತ್ತಾ ಇಂತೆಂದನು -</p>
<p class="Text">‘ತಮ್ಮ! ನಿರಪರಾಧಿಯಾದ ನನ್ನನ್ನು ಕೊಲ್ಲಲು ನೀನು ಏಕೆ ಹವಣಿಸಿದೆ? ಸಾಧುವೇ! ಹೇಳು, ನಾನು ನಿನಗೇನು ಕೇಡು ಬಗೆದೆ? ಪ್ರಪಂಚದಲ್ಲಿ ಅಪರಾಧ ಮಾಡಿದವನಿಗೆ ಶಿಕ್ಷೆ ಕೊಡಲಾಗುತ್ತದೆ. ಸೌಮ್ಯನೇ! ನಾನಾದರೋ ನಿನಗೆ ಯಾವ ಅಪರಾಧವನ್ನೂ ಮಾಡಲಿಲ್ಲ. ಸಜ್ಜನರಾದರೋ ಪಾಪಿಯನ್ನೂ ಕೂಡ ವಿನಾಶಮಾಡುವುದಿಲ್ಲ. ಅವರು ಅವನ ಪಾಪಗಳನ್ನು ನಾಶಮಾಡುತ್ತಾರೆ. ಮೂರ್ಖನಾದ ವಿರೋಧಿಯಲ್ಲಿಯೂ ಅವನ ಗುಣಗಳನ್ನು ನೋಡಿದ ಶಾಂತಚಿತ್ತ ಸಾಧುಗಳು ಅವನಿಗೆ ಒಳಿತನ್ನೇ ಮಾಡುವರು. ಬಗೆ-ಬಗೆಯಿಂದ ತೊಂದರೆ ಕೊಟ್ಟರೂ ಅವನನ್ನು ಕ್ಷಮಿಸುತ್ತಾರೆ, ಅವನ ಶ್ರೇಯಸ್ಸನ್ನೇ ಮಾಡಲು ಬಯಸುವರು. ಅವರನ್ನೇ ಉತ್ತಮ ಮುನುಷ್ಯ ಹಾಗೂ ಭಗವಾನ್ ವಿಷ್ಣುವಿಗೆ ಪ್ರೀತಿ ಪಾತ್ರರೆಂದು ತಿಳಿ. ಇತರರ ಹಿತವನ್ನು ಬಯಸುವ ಸಂತರನ್ನು ಯಾರಾದರು ಹೊಡೆದರೂ ಅವನೊಂದಿಗೆ ವೈರವನ್ನು ಇರಿಸುವುದಿಲ್ಲ. ಗಂಧದ ಮರವು ತನ್ನನ್ನು ಕಡಿಯುವಾಗಲೂ ಕಡಿಯುವ ಕೊಡಲಿಯ ಬಾಯಿಗೆ ಸುಗಂಧವನ್ನೇ ನೀಡುವುದು. ಎಲ್ಲ ಪ್ರಕಾರದ ಸಂಗಗಳನ್ನು ತ್ಯಾಗ ಮಾಡಿಬಿಟ್ಟ ಸಾಧುಗಳೂ ಕೂಡ ಇತರರಿಂದ ಕಷ್ಟಗಳನ್ನು ಸಹಿಸಬೇಕಾಗುತ್ತದೆ. ಇದು ವಿಧಾತನ ಎಂತಹ ವಿಧಾನವಾಗಿದೆ. ಜಗತ್ತಿನಲ್ಲಿ ದುರ್ಜನರು ಕಾರಣವಿಲ್ಲದೆಯೇ ಜನರನ್ನು ಸತಾಯಿಸುತ್ತಾರೆ. ಅದರಲ್ಲಿಯೂ ಸರಳ - ಸಾಧುಜನರನ್ನೇ ಹೆಚ್ಚು ಸತಾಯಿಸಲಾಗುತ್ತದೆ. ಬಲಿಷ್ಠ ವ್ಯಕ್ತಿಯ ಗೊಡವೆಗೆ ಹೋಗುವುದಿಲ್ಲ. ಹುಲ್ಲು, ನೀರಿನಿಂದಲೇ ಸಂತೋಷಪಡುವ ಜಿಂಕೆ ಮತ್ತು ಮೀನುಗಳನ್ನೇ ಬೇಡರು ಮತ್ತು ಬೇಸ್ತರು ಕೊಲ್ಲುತ್ತಾರೆ. ಮಾಯೆಯ ಮಹಿಮೆ ಅಗಾಧವಾದುದು. ಮನುಷ್ಯನು ಪತ್ನೀ, ಪುತ್ರ, ಪರಿವಾರದ ಮೋಹದಿಂದ ತಿಳಿದು-ತಿಳಿದು ದುಃಖಗಳನ್ನು ಅನುಭವಿಸುತ್ತಾನೆ. ಬೇರೆಯವರ ಸಂಪತ್ತನ್ನು ಲೂಟಿಮಾಡಿ ತನ್ನ ಪರಿವಾರವನ್ನು ಸಾಕುವವನು ಒಂದು ದಿನ ಎಲ್ಲವನ್ನು ಬಿಟ್ಟು ಒಬ್ಬಂಟಿಗನಾಗಿ ಹೋಗಬೇಕಾಗುತ್ತದೆ ಇದು ನಿಜವಲ್ಲವೆ? ನನ್ನ ತಾಯಿ, ನನ್ನ ತಂದೆ, ನನ್ನ ಪತ್ನೀ, ನನ್ನ ಒಡೆಯ, ಪುತ್ರ, ಧನ, ಮನೆ, ಶರೀರ ಹೀಗೆ ಈ ಮಮತೆಯೇ ಜೀವಿಗಳನ್ನು ಸದಾ-ಸರ್ವದಾ ಕ್ಲೇಶವನ್ನು ತಂದೊಡ್ಡುವುದು. ಪಾಪದಿಂದ ಹಣವನ್ನು ಗಳಿಸಿ ಪರಿವಾರವನ್ನು ಸಾಕುವ ಮನುಷ್ಯನು ಪಾಪದ ಲವನ್ನು ಭೋಗಿಸುವಾಗ ಪರಿವಾರದವರು ಯಾರೂ ಏನೂ ಸಹಾಯಮಾಡಲಾರರು. ಏನು ಆಗುವುದೋ ಅದೇ ಆಗುವುದು, ಇದು ನಿಶ್ಚಯವಾಗಿದ್ದರೂ ವಿಷಯಾಸಕ್ತ ಮನುಷ್ಯನು ‘ನಾನು ಹಣವನ್ನು ಗಳಿಸಿ ಸುಖಿಯಾಗುವೆನು’ ಎಂಬ ಒಣ ಆಸೆಯಿಂದ ನಾನಾ ರೀತಿಯ ಪಾಪಗಳನ್ನು ಮಾಡುತ್ತಾನೆ. ಮನುಷ್ಯ ಜೀವನವು ಪರಮ ದುರ್ಲಭವಾಗಿದ್ದು, ಕೇವಲ ಭಗವತ್ಪ್ರಾಪ್ತಿಗಾಗಿಯೇ ದೊರಕಿದ್ದರೂ ಅದನ್ನು ಪಾಪಗಳನ್ನು ಬಾಚಿಕೊಳ್ಳುವುದರಲ್ಲೇ ಕಳೆದು ಬಿಡುತ್ತಾನೆ. ತಮ್ಮಾ! ನೀನು ಮಾಡುತ್ತಿರುವುದೇ ನಿನ್ನ ಕರ್ತವ್ಯವಾಗಿದೆಯೇ? ಸ್ವಲ್ಪ ವಿಚಾರಮಾಡು. ಈ ಪಾಪದ ಫಲ ಎಷ್ಟು ಭಯಾನಕವಾಗುವುದು? ಇದರ ಕುರಿತು ನೀನು ಎಂದಾದರೂ ಗಮನ ಕೊಟ್ಟಿರುವೆಯಾ? ಪ್ರಿಯನೇ! ಮೋಹವನ್ನು ಬಿಟ್ಟು ಮನುಷ್ಯ ಜೀವನವನ್ನು ಸಲವಾಗಿಸಲು ಪ್ರಯತ್ನಿಸು. ಪಾಪಗಳನ್ನು ತ್ಯಜಿಸಿ ಭಗವಂತನ ಭಜನೆಯಲ್ಲಿ ಮನಸ್ಸಿಡು. ನೋಡು, ದೇವರ ದಯೆಯಿಂದ ನಿನ್ನ ಉದ್ಧಾರವಾಗುವುದರಲ್ಲಿ ತಡವಾಗಲಾರದು.’</p>
<p class="Text">ಸತ್ಸಂಗದ ಹಾಗೂ ಸಾಧುಸಮಾಗಮದ ಮಹಿಮೆ ವಿಚಿತ್ರವಾಗಿದೆ. ಮಹಾತ್ಮಾ ಉತ್ತಂಕನು ಉಪದೇಶದಿಂದ ವ್ಯಾಧನ ನರಕದ ಕಡೆಗೆ ತೊಡಗಿದ ಚಿತ್ತವೃತ್ತಿಯನ್ನು ಬದಲಾಯಿಸಿ ಕಲ್ಯಾಣಸ್ವರೂಪೀ ಭಗವಂತನ ಕಡೆಗೆ ತೊಡಗಿಸಿದನು. ಅವನು ಪದೇ ಪದೇ ಕ್ಷಮೆಯನ್ನು ಯಾಚಿಸುತ್ತಾ ಉತ್ತಂಕನ ಚರಣದಲ್ಲಿ ಕುಸಿದು ಬಿದ್ದನು.</p>
<p class="Shlok">ತತ್ಸಂಸರ್ಗಪ್ರಭಾವೇಣ ಹರಿಸನ್ನಿಧಿಮಾತ್ರತಃ ।</p>
<p class="Shlok">ಗತಪಾಪೋ ಲುಬ್ಧಕಶ್ಚ ಅನುತಾಪೀದಮಬ್ರವೀತ್ ॥</p>
<p class="TXT-Right">(ಬೃಹನ್ನಾರದೀಯ ಪುರಾಣ 35/52)</p>
<p class="Text">ಮಹಾತ್ಮನ ಸಂಗದ ಪ್ರಭಾವದಿಂದ, ಮಂದಿರದಲ್ಲಿ ಹಾಗೂ ಮಹಾತ್ಮನ ಹೃದಯ, ವಚನಗಳಲ್ಲಿ ನೆಲೆಸಿದ್ದ ಭಗವಾನ್ ಶ್ರೀಹರಿಯ ಸನ್ನಿಧಿಮಾತ್ರದಿಂದ ನಿಷ್ಪಾಪನಾಗಿ ತನ್ನ ಹಿಂದಿನ ಪಾಪಗಳ ಕುರಿತು ಅನುತಾಪ ಪಡುತ್ತಾ ಆ ವ್ಯಾಧನು ಹೇಳಿದನು -</p>
<p class="Text">‘ಹೇ ಪ್ರಭೋ! ನಿಮ್ಮ ಶುಭದರ್ಶನದಿಂದ ನನ್ನ ಪಾಪಗಳೆಲ್ಲ ನಾಶವಾಗಿ ಹೋದುವು, ಆದರೆ ನಾನು ದೊಡ್ಡ ಪಾತಕಿಯೇ ಆಗಿದ್ದೇನೆ. ನಾನು ಜೀವನವಿಡೀ ಮಹಾಪಾಪಗಳನ್ನು ಮಾಡಿರುವೆನು. ಅದರ ಭಯಾನಕ ಪರಿಣಾಮದಿಂದ ನನ್ನ ಬಿಡುಗಡೆ ಎಂತಾಗುವುದು? ಹೇ ಪ್ರಭೋ! ನಾನು ಯಾರಿಗೆ ಶರಣು ಹೋಗಲಿ? ಹಿಂದಿನ ಜನ್ಮದ ಅನೇಕ ಪಾಪಗಳಿಂದ ನನಗೆ ವ್ಯಾಧನ ಶರೀರ ದೊರಕಿದೆ. ಈ ಶರೀರದಿಂದಲೇ ನಾನು ಆಯುಸ್ಸೆಲ್ಲ ಪಾಪಗಳನ್ನು ಗಳಿಸಿದೆ. ನನ್ನ ಗತಿ ಏನಾಗುವುದು? ಅಯ್ಯೋ! ಶಿವ - ಶಿವಾ! ಭೂಮಿಗೆ ಭಾರವಾಗಿ ನಿರಪರಾಧಿಗಳಿಗೆ ಕಷ್ಟ ಕೊಡುವ ನನ್ನಂತಹ ಅಧಮನನ್ನು ವಿಧಾತನು ಏಕೆ ಹುಟ್ಟಿಸಿದನು? ಹೇ ಹರೇ! ಹೇ ದಯಾಮಯ ಭಗವಂತಾ! ಹೇ ಅಶರಣ - ಶರಣ್ಯನೇ! ಪಾಪ-ತಾಪಗಳನ್ನು ವಿನಾಶಮಾಡುವವನೇ! ನಾಮಸ್ಮರಣ ಮಾತ್ರದಿಂದಲೇ ಪಶ್ಚಾತ್ತಾಪ ಪರಾಯಣ ಪಾಪೀ ಜೀವರಿಗೆ ತನ್ನ ಸುಖಮಯ ಶರಣಾಗತಿಯನ್ನು ಕರುಣಿಸುವ ದಯಾಮಯನೇ! ನನಗೆ ನಿನ್ನ ಶರಣಾಗತಿಯನ್ನು ಕರುಣಿಸು. ಅಯ್ಯೋ! ನಾನು ನಿನ್ನವನೇ ಅಗಿರುವೆನು. ನಿನ್ನನ್ನು ಬಿಟ್ಟು ನನಗೆ ಆಸರೆಯನ್ನೀಡುವವರು ಬೇರೆ ಯಾರು ಇದ್ದಾರೆ?’</p>
<p class="Text">ಹೀಗೆ ಆತ್ಮನಿಂದೆ ಮತ್ತು ಅನುತಾಪ ಪಡುತ್ತಾ, ಭಗವಂತನ ಶರಣಾಗತಿಯನ್ನು ಬಯಸುತ್ತಾ ವ್ಯಾಧನು ಕುಸಿದು ಬಿದ್ದನು ಹಾಗೂ ಆಗಲೇ ಅವನ ಮೃತ್ಯು ಆಯಿತು. ಮಹಾಮತಿ ದಯಾಳು ಉತ್ತಂಕನು ವ್ಯಾಧನು ಬಿದ್ದಿರುವುದನ್ನು ನೋಡಿ ಭಗವಂತನ ಚರಣತೀರ್ಥವನ್ನು ಅವನ ಮೇಲೆ ಸಿಂಪಡಿಸಿದನು. ಅಂತ್ಯಕಾಲದಲ್ಲಿ ಪಾಪಗಳ ಪಶ್ಚಾತ್ತಾಪ, ಭಗವಾನ್ ಹರಿಯ ಸ್ಮರಣೆ, ಶರೀರಕ್ಕೆ ದೇವರ ತೀರ್ಥದ ಸ್ಪರ್ಶವಾದ ಕಾರಣ ವ್ಯಾಧನು ಪಾಪಮುಕ್ತನಾಗಿ ಭಗವಂತನ ಪರಮಧಾಮಕ್ಕೆ ಅಧಿಕಾರಿಯಾದನು. ದಿವ್ಯ ದೇಹವನ್ನು ಧರಿಸಿ ದರೋಡೆಕೋರ ಕಣಿಕನು ವಿಮಾನರೂಢನಾಗಿ ಹೋಗ ತೊಡಗಿದನು. ಹೋಗುತ್ತಾ ಅವನು ಮುನಿ ಉತ್ತಂಕನಲ್ಲಿ ನಮ್ರತೆಯಿಂದ ಹೇಳಿದನು - ಎಲೈ ಮುನಿಶ್ರೇಷ್ಠ ಉತ್ತಂಕರೇ! ನೀವು ನನ್ನ ಗುರುವಾಗಿರುವಿರಿ. ನಿಮ್ಮ ಪ್ರಸಾದದಿಂದಲೇ ನಾನು ಮಹಾಪಾಪ ಗಳಿಂದ ಬಿಡುಗಡೆ ಹೊಂದಲು ಸಾಧ್ಯವಾಯಿತು. ಪೂಜ್ಯರೇ! ನಿಮ್ಮ ಉಪದೇಶ ವನ್ನು ಕೇಳಿ ನನ್ನ ಮನಸ್ಸಿನಲ್ಲಿ ಅನುತಾಪ ಮತ್ತು ಭಗವಂತನ ಸ್ಮೃತಿ ಉಂಟಾಯಿತು. ಅದರಿಂದ ನನ್ನ ಪಾಪಗಳೆಲ್ಲ ನಾಶವಾದವು. ನೀವು ಕೃಪೆಯಿಂದ ನನ್ನ ಶರೀರದ ಮೇಲೆ ಹರಿಚರಣಾಮೃತವನ್ನು ಪ್ರೋಕ್ಷಿಸಿದ್ದರಿಂದ ಇಂದು ನಾನು ಭಗವಂತನ ಪರಮಧಾಮಕ್ಕೆ ಹೋಗುತ್ತಿದ್ದೇನೆ. ಹೇ ಸುವ್ರತರೇ! ನಿಮ್ಮಂತಹ ಗುರುವನ್ನು ಪಡೆದು ನಾನು ಕೃತಾರ್ಥನಾದೆ. ನಿಮಗೆ ಮತ್ತೆ-ಮತ್ತೆ ನಮಸ್ಕಾರಗಳು. ನನ್ನ ಎಲ್ಲ ಅಪರಾಧಗಳನ್ನು ನೀವು ಕ್ಷಮಿಸಿರಿ. ಹೀಗೆ ಹೇಳಿ ಮುನಿಯ ಮೇಲೆ ಪುಷ್ಪವೃಷ್ಟಿಗೈದು, ಅವರಿಗೆ ಮೂರು ಪ್ರದಕ್ಷಿಣೆ ಬಂದು ಅವನು ಭಗವಾನ್ ವಿಷ್ಣುವಿನ ಪರಮಧಾಮಕ್ಕೆ ತೆರಳಿದನು.</p>
<p class="Text">ವ್ಯಾಧನ ಇಂತಹ ಸದ್ಗತಿಯನ್ನು ನೋಡಿ ತಪೋಧನ ಉತ್ತಂಕನು ಚಕಿತನಾಗಿ, ಕೈಮುಗಿದು ಭಗವಾನ್ ಹರಿಯನ್ನು ಸ್ತುತಿಸತೊಡಗಿದನು.</p>
<p class="Text">ಹೇ ನಾರಾಯಣಾ! ಆದಿದೇವನೇ! ನೀನೇ ಜಗತ್ತಿನ ಆಶ್ರಯನೂ, ಪ್ರಳಯಕ್ಕೆ ಕಾರಣನೂ ಆಗಿರುವೆ. ಶಂಖಚಕ್ರಗದಾಪದ್ಮಧಾರಿಯೇ! ನಿನ್ನನ್ನು ಸ್ಮರಿಸುವವನ ಎಲ್ಲ ಕಷ್ಟಗಳನ್ನು ನೀನು ದೂರಮಾಡುವಿ; ನಿನಗೆ ನಮಸ್ಕಾರಗಳು. ನಿನ್ನ ನಾಭಿಕಮಲದಿಂದ ಉತ್ಪನ್ನರಾದ ಬ್ರಹ್ಮದೇವರು ಸಮಸ್ತ ಲೋಕಗಳನ್ನು ಸೃಷ್ಟಿಸುವರು. ನಿನ್ನ ತೇಜದಿಂದಲೇ ಉಂಟಾದ ರುದ್ರದೇವರು ವಿಶ್ವವೆಲ್ಲವನ್ನು ಸಂಹಾರ ಮಾಡುತ್ತಾರೆ. ಅಂತಹ ಆದಿನಾಥನಿಗೆ ಪದೆ-ಪದೆ ವಂದನೆಗಳು. ಹೇ ಪದ್ಮಪಲಾಶಲೋಚನನೇ! ವಿಚಿತ್ರವೀರನೇ! ಅಖಿಲವಿಶ್ವದ ಏಕಮಾತ್ರ ಕಾರಣನೇ! ನೀನೇ ವೇದಾಂತವೇದ್ಯ ಪರಮ ಪುರುಷನಾಗಿರುವೆ. ನೀನೇ ತೇಜೋಧಾಮ ವಿಷ್ಣು ಆಗಿರುವೆ. ಸರ್ವಗತ ಆತ್ಮನೂ, ಅಚ್ಯುತನೂ, ಜ್ಞಾನಸ್ವರೂಪನೂ, ಜ್ಞಾನಿಶ್ರೇಷ್ಠನೂ, ಕರುಣಾನಿಧಾನ ಪರಮಾತ್ಮಾ ನೀನೇ ಆಗಿರುವೆ. ಶರಣಾಗತರ ದುಃಖವನ್ನು ಹರಿಸುವವನೇ! ಈ ಅಧಮನನ್ನು ಉದ್ಧಾರಮಾಡು. ನಿನ್ನ ಚರಣಗಳಲ್ಲಿ ನನ್ನ ಅನಂತಾನಂತ ವಂದನೆಗಳು.</p>
<p class="Text">ಹೀಗೆ ನಾನಾ ಪ್ರಕಾರದ ವೇದವಿಹಿತ ತತ್ತ್ವಪೂರ್ಣ ಮಾತುಗಳಿಂದ ಭಗವಂತನ ದೀರ್ಘವಾದ ಸ್ತುತಿಯನ್ನು ಮಾಡಿ, ಕೊನೆಗೆ ಮುನಿಗಳು ಹೇಳಿದರು -</p>
<p class="Shlok">ಸಂಸಾರಸಿಂಧೌ ಪತಿತಂ ಜಡಂ ಮಾಂ ಮೋಹಾಕುಲಂ ಕಾಮಶತೇನ ಬದ್ಧಮ್ ।</p>
<p class="Shlok">ವಿಜ್ಞಾನಭೇದಭ್ರಮಿತಾತ್ಮಬುದ್ಧಿಂ ತ್ರಾಯಸ್ವ ವಿಷ್ಣೋ ಸತತಂ ನಮಸ್ತೇ ॥</p>
<p class="Shlok">ಲಜ್ಜಾವಿಹೀನಂ ಚ ದಯಾವಿಹೀನಂ ತುಚ್ಛಂ ಪರದ್ರವ್ಯಪರಾಯಣಂ ಮಾಮ್ ।</p>
<p class="Shlok">ಮಮತ್ವಪಾಶಾಂತರವಸ್ಥಿತಂ ಚ ತ್ರಾಯಶ್ಚ ವಿಷ್ಣೋ ಸತತಂ ನಮಸ್ತೇ ॥</p>
<p class="Shlok">ಅಕೀರ್ತಿಭಾಜಂ ಪಿಶುನಂ ಕೃತಘ್ನಂ ಸದಾಶುಚಿಂ ಪಾಪರತಂ ಪ್ರಮನ್ಯುಮ್ ।</p>
<p class="Shlok">ದಯಾಂಬುಧೇ ತ್ರಾಹಿ ಭಯಾಕುಲಂ ಮಾಂ ಪುನಃ ಪುನಸ್ತ್ವಾಂ ಶರಣಂ ಪ್ರಪದ್ಯೇ ॥</p>
<p class="TXT-Right">(ಬೃಹನ್ನಾರದೀಯ ಪುರಾಣ - 38/36-38)</p>
<p class="Text">ಓ ಭಗವಂತಾ! ಸಂಸಾರಸಾಗರದಲ್ಲಿ ಬಿದ್ದಿರುವ, ಮೋಹದಿಂದ ವ್ಯಾಕಲನಾದ, ನೂರಾರು ಕಾಮನೆಗಳಿಂದ ಬಂಧಿತನಾದ, ನಾನಾ ರೀತಿಯ ಜ್ಞಾನಗಳಿಂದ ಬುದ್ಧಿಭ್ರಾಂತನಾದ, ಮೂರ್ಖನಾದ ನನ್ನನ್ನು ಉದ್ಧಾರಮಾಡು; ನಿನಗೆ ಸದಾ ನಮಸ್ಕಾರಗಳು. ವಿಷ್ಣುವೇ! ಲಜ್ಜಾಹೀನ, ನಿರ್ದಯಿ, ಪರಧನಪರಾಯಣ, ಮಮತೆಯ ಉರುಳಿನಲ್ಲಿ ಬಂಧಿತ ನೀಚನಾದ ನನ್ನನ್ನು ಕಾಪಾಡು; ನಿನಗೆ ಪದೇ-ಪದೇ ನಮಸ್ಕಾರಗಳು. ಭಗವಂತನೇ! ಅಕೀರ್ತಿಗೆ ಪಾತ್ರನಾದ, ಚಾಡಿಕೋರ, ಕೃತಘ್ನ, ಸದಾ ಅಪವಿತ್ರ, ಪಾಪರತ, ಭಯದಿಂದ ಪೀಡಿತನಾದ, ದೀನನಾದ ನನ್ನನ್ನು ಉದ್ಧರಿಸು. ದಯಾಸಾಗರನೇ! ನಾನು ಮತ್ತೆ-ಮತ್ತೆ ನಿನಗೆ ಶರಣಾಗಿದ್ದೇನೆ.</p>
<p class="Text">ತತ್ತ್ವ ಮತ್ತು ವಿನಯದಿಂದ ಕೂಡಿದ ಸ್ತುತಿಯಿಂದ ಪ್ರಸನ್ನನಾದ ಶ್ರೀಹರಿಯು ಭಕ್ತನಾದ ಉತ್ತಂಕನ ಮುಂದೆ ಕೂಡಲೇ ಪ್ರಕಟನಾದನು. ದ್ವಿಜವರ ಉತ್ತಂಕನು - ಪರಮದಿವ್ಯ ಪ್ರಕಾಶದೊಳಗೆ ಭಗವಂತನು ಪ್ರಕಟನಾಗಿರುವುದನ್ನು ನೋಡಿದನು. ಭಗವಂತನ ವರ್ಣ ಅತಸೀಪುಷ್ಪದಂತೆ ನೀಲವಾಗಿತ್ತು. ಅರಳಿದ ಕಮಲದಂತೆ ಭಗವಂತನ ನೇತ್ರಗಳಿವೆ. ತಲೆಯ ಮೇಲೆ ಮನೋಹರ ಕಿರೀಟ, ಕಿವಿಗಳಲ್ಲಿ ಮಕರಾಕಾರ ಕುಂಡಲಗಳು, ಕೊರಳಲ್ಲಿ ರತ್ನಹಾರಗಳು ಶೋಭಿಸುತ್ತಿವೆ. ಭಗವಂತನ ವಕ್ಷಃಸ್ಥಳದಲ್ಲಿ ಶ್ರೀವತ್ಸ, ಕೌಸ್ತುಭಮಣಿ ಶೋಭಿಸುತ್ತಿದೆ. ಭಗವಂತನು ಸ್ವರ್ಣಯಜ್ಞೋಪವೀತವನ್ನು ಧರಿಸಿರುವನು. ಮೂಗಿನ ತುದಿಯಲ್ಲಿ ಇರುವ ಬುಲಾಕಿನಿಂದ ಅವನ ದೇಹದ ಪ್ರಭೆ ಹೊಳೆಯುತ್ತಿದೆ. ವನಮಾಲೆಯಿಂದ ಸುಶೋಭಿತನಾಗಿದ್ದು, ಪೀತಾಂಬರವನ್ನು ಧರಿಸಿರುವನು. ಕಿಂಕಿಣಿ, ನೂಪುರಗಳಿಂದ ಸುಶೋಭಿತವಾದ ಭಗವಂತನ ಮನೋಹರ, ಪ್ರಕಾಶಮಯ ಚರಣಗಳು ತುಳಸಿದಳಗಳಿಂದ ಅರ್ಚಿತವಾಗಿವೆ. ಅವನು ಮಂದ-ಮಂದವಾಗಿ ಮುಗುಳ್ನಗುತ್ತಿದ್ದಾನೆ. ಭಗವಂತನ ದಿವ್ಯ ನೇತ್ರಗಳಿಂದ ಆನಂದ, ಸ್ನೇಹದ ಶಾಂತ ಸುಧಾಮಯ ಪ್ರವಾಹ ಹರಿಯುತ್ತಿದೆ. ಹೀಗೆ ಗರುಡಧ್ವಜ ಭಗವಂತನನ್ನು ಸಾಕ್ಷಾತ್ತಾಗಿ ದರ್ಶಿಸಿ ಉತ್ತಂಕ ಮುನಿಯು ಅವನ ಚರಣಗಳಲ್ಲಿ ಹೊರಳಾಡಿದನು. ಆನಂದಾಶ್ರುಗಳಿಂದಲೇ ಭಗವಂತನ ಪಾದಗಳನ್ನು ತೊಳೆದನು. ಆನಂದಾತಿರೇಕದಿಂದ ಮುನಿಯ ಮಾತು ನಿಂತು ಹೋಗಿತ್ತು. ಸ್ವಲ್ಪ ಸಮಯದ ಬಳಿಕ ಮುರಾರಿಯೇ ಕಾಪಾಡು-ಕಾಪಾಡು ಇಷ್ಟನ್ನು ಹೇಳುವಂತಾಯಿತು.</p>
<p class="Text">ಕೃಪಾಸಿಂಧು ಭಗವಂತನು ಉತ್ತಂಕನನ್ನು ಹಿಡಿದೆತ್ತಿ, ಅಪ್ಪಿಕೊಂಡನು ಹಾಗು ಹೇಳಿದನು - ‘ವತ್ಸ! ನಾನು ನಿನ್ನ ಮೇಲೆ ಪ್ರಸನ್ನನಾಗಿರುವೆನು. ನಿನಗೆ ಯಾವುದೂ ಅಸಾಧ್ಯವಿಲ್ಲ. ಈಗ ಮನೋಭಿಲಾಷಿತ ವರವನ್ನು ಕೇಳಿಕೋ.’ ಮುನಿಯು ದೇವದೇವ ಶ್ರೀಹರಿಯ ದಿವ್ಯ ವಾಕ್ಯಗಳನ್ನು ಕೇಳಿ ವಂದಿಸಿಕೊಂಡು ನುಡಿದನು -</p>
<p class="Shlok">ಕಿಂ ಮಾಂ ಮೋಹಯಸೀಶ ತ್ವಂ ಕಿಮನ್ಯೈರ್ದೇವ ಮೇ ವರೈಃ ।</p>
<p class="Shlok">ತ್ವಯಿ ಭಕ್ತಿರ್ದೃಢಾ ಮೇಸ್ತು ಜನ್ಮಜನ್ಮಾಂತರೇಷ್ವಪಿ ॥</p>
<p class="Shlok">ಕೀಟೇಷು ಪಕ್ಷಿಷು ಮೃಗೇಷು ಸರೀಸೃಪೇಷು</p>
<p class="Shlok">ರಕ್ಷಃ ಪಿಶಾಚಮನುಜೇಷ್ವಪಿ ಯತ್ರ ಯತ್ರ ।</p>
<p class="Shlok">ಜಾತಸ್ಯ ಮೇ ಭವತು ಕೇಶವ ತೇ ಪ್ರಸಾದಾತ್</p>
<p class="Shlok">ತ್ವಯ್ಯೇವ ಭಕ್ತಿರಚಲಾವ್ಯಭಿಚಾರಿಣೀ ಚ ॥</p>
<p class="Text">ಹೇ ಪ್ರಭೋ! ನೀನು ನನ್ನನ್ನು ಏಕೆ ಮೋಹದಲ್ಲಿ ಕೆಡಹುವೆ? ನನಗೆ ಬೇರೆ ಯಾವ ವರದ ಆವಶ್ಯಕತೆಯಿಲ್ಲ. ಜನ್ಮ-ಜನ್ಮಾಂತರದಲ್ಲಿ ನಿನ್ನ ಚರಣಗಳಲ್ಲಿ ಅಚಲಭಕ್ತಿಯು ನನಗೆ ಉಂಟಾಗಲಿ. ನಾನು ಕೀಟ, ಪತಂಗ, ಪಶು, ಪಕ್ಷಿ, ಹಾವು-ಹೆಬ್ಬಾವು, ರಾಕ್ಷಸ-ಪಿಶಾಚ ಇಲ್ಲವೇ ಮನುಷ್ಯ ಯಾವುದೇ ಯೋನಿಯಲ್ಲಿ ಹುಟ್ಟಿರಲಿ, ಕೇಶವನೇ! ನಿನ್ನ ಕೃಪೆಯಿಂದ ನಿನ್ನಲ್ಲಿ ನನಗೆ ಸದಾ-ಸರ್ವದಾ ಅಚಲ, ಅವ್ಯಭಿಚಾರಿಣೀ ಭಕ್ತಿಯು ಇರಲಿ.</p>
<p class="Text">ಚತುರ ಭಕ್ತರು ಮುಕ್ತಿಯನ್ನು ಬಯಸದೆ ಭಕ್ತಿಯನ್ನೇ ಬಯಸುತ್ತಿರುತ್ತಾರೆ. ಮುಕ್ತಿಯಾದರೋ ಭಕ್ತಿಯ ಹಿಂದೆ-ಹಿಂದೆಯೇ ಅಂಟಿಕೊಂಡಿದೆ. ಉತ್ತಂಕನ ಚತುರತೆಗೆ ಭಗವಂತನು ಸಂತೋಷಗೊಂಡು ‘ತಥಾಸ್ತು’ ಎಂದು ಹೇಳಿ, ತನ್ನ ದಿವ್ಯ ಶಂಖವನ್ನು ಅವನ ಶರೀರಕ್ಕೆ ಸ್ಪರ್ಶಿಸಿದನು ಮತ್ತು ಯೋಗಿಗಳಿಗೂ ದುರ್ಲಭ ದಿವ್ಯ ಜ್ಞಾನವನ್ನು ಅವನಿಗೆ ಕರಣಿಸಿದನು. ಅನಂತರ ವಿಪ್ರಶ್ರೇಷ್ಠ ಉತ್ತಂಕನು ಮತ್ತೆ ಭಗವಂತನನ್ನು ಸ್ತುತಿಸಿದನು. ಭಗವಾನ್ ಮಾಧವನು ಪರಮ ಪ್ರಸನ್ನತೆಯಿಂದ ಉತ್ತಂಕನ ತಲೆಯ ಮೇಲೆ ಕೈಯನ್ನಿರಿಸಿ ಅವನನ್ನು ಕೃತಾರ್ಥಗೊಳಿಸಿ ಅಂತರ್ಧಾನನಾದನು. ಉತ್ತಂಕನೂ ಕೂಡ ಕೃತ-ಕೃತ್ಯನಾಗಿ ಉಳಿದ ಆಯಸ್ಸನ್ನು ಭಗವದ್ ಸೇವೆಯಲ್ಲಿ ಕಳೆದು ಕೊನೆಗೆ ಅವನ ಧಾಮಕ್ಕೆ ತೆರಳಿದನು.</p>
<p class="TXT-Right">(ಬೃಹನ್ನಾರದೀಯ ಪುರಾಣ)</p>
<p class="ChapterEnd para-style-override-2">॥ ಭಕ್ತರು ಮತ್ತು ಭಗವಂತನಿಗೆ ಜಯವಾಗಲಿ ॥<span></span></p>


<p class="Page-Break"> </p>
<p class="Chapter-Heading" id="toc_marker-7">5. ಭಕ್ತ ಆರಣ್ಯಕ ಮುನಿ</p>
<p class="Text">ತ್ರೇತಾಯುಗದಲ್ಲಿ ಆರಣ್ಯಕ ಎಂಬ ಮುನಿಯು ವನದೊಳಿದ್ದು ಘೋರ ತಪಸ್ಸು ಮಾಡುತ್ತಿದ್ದನು. ಪರಮಾತ್ಮನನ್ನು ಅರಿತು, ಪರಮಾನಂದ ಹಾಗೂ ಪರಮಶಾಂತಿಯನ್ನು ಪಡೆಯುವುದೇ ಅವನ ಉದ್ದೇಶವಾಗಿತ್ತು. ಆದರೆ ಉದ್ದೇಶವು ಸಫಲವಾಗಲಿಲ್ಲ. ಆಗ ಮುನಿಯು ಮೂಲ ಪರಮಾತ್ಮನನ್ನು ಅರಿಯಲಿಕ್ಕಾಗಿ ಯಾವುದಾದರು ಮಹಾಪುರುಷರನ್ನು ಹುಡುಕಲು ಹೊರಟನು. ಅನೇಕ ತೀರ್ಥಕ್ಷೇತ್ರಗಳನ್ನು ದರ್ಶಿಸುತ್ತಾ, ಬಹಳಷ್ಟು ಜನರಲ್ಲಿ ಮಾತುಕತೆಯಾಡಿದನು; ಆದರೆ ಎಲ್ಲಿಯೂ ಮನೋರಥವು ಪೂರ್ಣವಾಗಲಿಲ್ಲ. ಒಂದು ದಿನ ದೀರ್ಘಜೀವಿ ಲೋಮಶಮಹರ್ಷಿಗಳು ತೀರ್ಥಯಾತ್ರೆಗಾಗಿ ಸ್ವರ್ಗದಿಂದ ಬಂದಿರುವುದನ್ನು ನೋಡಿದನು. ಮುನಿಯು ಹೋಗಿ ಲೋಮಶರ ಚರಣಗಳಲ್ಲಿ ವಂದಿಸಿಕೊಂಡು, ವಿನಯದಿಂದ ಕೇಳಿದನು - ಮಹಾತ್ಮರೇ! ದುರ್ಲಭವಾದ ಮನುಷ್ಯ ದೇಹವನ್ನು ಪಡೆದು ಜೀವಿಯು ಯಾವ ಉಪಾಯದಿಂದ ಈ ದುಸ್ತರವಾದ ಸಂಸಾರ ಸಾಗರವನ್ನು ದಾಟಬಲ್ಲನು? ಇಂತಹ ಯಾವುದಾದರೂ ದೇವತೆ, ವ್ರತ, ದಾನ, ಜಪ ಅಥವಾ ಯಜ್ಞ ಇರುವುದಾದರೆ ದಯವಿಟ್ಟು ತಿಳಿಸಿರಿ; ಅದನ್ನು ಸೇವಿಸಿ ನಾನು ಈ ಘೋರ ಸಂಸಾರ ಸಮುದ್ರದಿಂದ ಉದ್ಧಾರವಾಗಬಲ್ಲೆನು. ಆರಣ್ಯಕ ಮುನಿಯ ಮಾತನ್ನು ಕೇಳಿ ಮಹರ್ಷಿ ಲೋಮಶರು ಹೇಳಿದರು - ‘ದಾನ, ತೀರ್ಥ, ವ್ರತ, ಯಮ, ನಿಯಮ, ಯೋಗ, ಯಜ್ಞ ಮೊದಲಾದ ಎಲ್ಲ ಸಾಧನೆಗಳು ಉತ್ತಮವೇ. ಆದರೆ ಇವುಗಳ ಫಲ ಸ್ವರ್ಗವೇ ಆಗಿದೆ. ಸ್ವರ್ಗವು ವಿನಾಶಿಯಾಗಿದೆ. ಪುಣ್ಯವಿರುವ ತನಕ ಜೀವಿಯು ಸ್ವರ್ಗದ ಭೋಗಗಳನ್ನು ಅನುಭವಿಸುವನು; ಪುಣ್ಯವು ಮುಗಿದಾಕ್ಷಣ ಅಲ್ಲಿಂದ ಅವನಿಗೆ ಕೆಳಗೆ ಬರಬೇಕಾಗುತ್ತದೆ. ಆದ್ದರಿಂದ ನಾಶವುಳ್ಳ ಸ್ವರ್ಗ-ಸುಖಕ್ಕಾಗಿಯೇ ದಾನ, ಪುಣ್ಯಾದಿಗಳನ್ನು ಮಾಡುವವರು ಯಾವುದೇ ಶುಭಕರ್ಮಗಳನ್ನು ಮಾಡದ ಮೂಢ ಜನರಿಗಿಂತ ಉತ್ತಮವಾಗಿದ್ದರೂ ವಾಸ್ತವವಾಗಿ ಬುದ್ಧಿವಂತರಲ್ಲ. ನಾನು ನಿನಗೊಂದು ಗೋಪನೀಯ ಮಾತನ್ನು ಹೇಳುವೆನು; ಕೇಳು - ಶ್ರೀರಾಮನಿಗಿಂತ ಮಿಗಿಲಾದ ದೇವರಿಲ್ಲ. ರಾಮನಿಗಿಂತ ಉತ್ತಮ ವ್ರತವಿಲ್ಲ. ರಾಮನಿಗಿಂತ ಉತ್ತಮ ಯೋವುದೇ ಯೋಗವಿಲ್ಲ. ರಾಮನಿಗಿಂತ ಶ್ರೇಷ್ಠವಾದ ಯಜ್ಞವು ಇಲ್ಲ. ಶ್ರೀರಾಮನಾಮದ ಜಪ ಹಾಗೂ ಭಕ್ತಿಯಿಂದ ಶ್ರೀರಾಮನ ಪೂಜೆ ಮಾಡುವುದರಿಂದ ಮನುಷ್ಯನು ಈ ಲೋಕ ಮತ್ತು ಪರಲೋಕದಲ್ಲಿ ಸುಖಿಯಾಗುವನು. ಆಯಾಸವಿಲ್ಲದೆಯೇ ಸಂಸಾರ ಸಾಗರದಿಂದ ಪಾರಾಗಿ ಭಗವಂತನನ್ನು ಪಡೆದುಕೊಳ್ಳುವನು. ಶ್ರೀರಾಮನ ಸ್ಮರಣೆ ಧ್ಯಾನ ಮಾಡುವುದರಿಂದ ಮನುಷ್ಯನ ಎಲ್ಲ ಕಾಮನೆಗಳು ಶ್ರೀರಾಮನ ಕೃಪೆಯಿಂದ ಪೂರ್ಣಗೊಳ್ಳುವವು ಹಾಗೂ ಅದರಿಂದ ಅವನು ಪರಮ ಪದವನ್ನು ಪ್ರಾಪ್ತಮಾಡಿಕೊಳ್ಳಬಲ್ಲ ದುರ್ಲಭ ತನ್ನ ಭಕ್ತಿಯನ್ನು ಶ್ರೀರಾಮನು ಅವನಿಗೆ ಕೊಡುವನು. ಉತ್ತಮ ಕುಲದಲ್ಲಿ ಹುಟ್ಟಿದ, ಉತ್ತಮ ಕರ್ಮ ಮಾಡುವವರ ಕುರಿತು ಹೇಳುವುದೇನಿದೆ? ಚಾಂಡಾಲನೂ ಕೂಡ ಶ್ರೀರಾಮನನ್ನು ಪ್ರೇಮದಿಂದ ಸ್ಮರಣೆ ಮಾಡಿ ಪರಮಗತಿಯನ್ನು ಹೊಂದುವನು. ಶ್ರೀರಾಮನೋರ್ವನೇ ಪರಮ ದೇವರಾಗಿರುವನು. ರಾಮಾರ್ಚನೆಯೇ ಪ್ರಧಾನ ವ್ರತವಾಗಿದೆ. ರಾಮನಾಮವೇ ಸರ್ವೋತ್ತಮ ಮಂತ್ರವಾಗಿದೆ. ರಾಮನ ಸ್ತುತಿ ಇರುವಂತಹುದೇ ಉತ್ತಮ ಶಾಸ್ತ್ರವು. ಆದ್ದರಿಂದ ನೀನು ಮನಸ್ಸಿಟ್ಟು ದಿವ್ಯ ಮನೋಹರ ಮೂರ್ತಿ ಶ್ರೀರಾಮಚಂದ್ರನ ಭಜನೆಯನ್ನೇ ಮಾಡು. ಶ್ರೀರಾಮನ ಭಜನೆಯಿಂದ ನೀನು ಅಪಾರವಾದ ಸಂಸಾರ ಸಾಗರವನ್ನು ಗೋಷ್ಪದದಂತೆ ದಾಟಿ ಹೋಗುವೆ.’</p>
<p class="Text">ಮಹರ್ಷಿ ಲೋಮಶರ ಮಾತನ್ನು ಕೇಳಿ ಆರಣ್ಯಕ ಮುನಿಗೆ ಬಹಳ ಆಸೆ ಉಂಟಾಗಿ, ಸಂತೋಷ ಚಿತ್ತದಿಂದ ಪುನಃ ಅವರಲ್ಲಿ ಕೇಳಿದನು - ‘ಪೂಜ್ಯರೇ! ನನ್ನ ಮೇಲೆ ನಿಮಗೆ ಪರಮ ಕೃಪೆ ಇರುವುದಾರೆ ಅನುಗ್ರಹ ತೋರಿ ನನಗೆ ಶ್ರೀರಾಮಚಂದ್ರನ ಸ್ವರೂಪವನ್ನು ತಿಳಿಸಿರಿ. ಅದರಿಂದ ನಾನು ಆ ಸ್ವರೂಪವನ್ನು ಧ್ಯಾನಮಾಡಿ ಕೃತಾರ್ಥನಾಗುವೆನು.’ ಆಗ ಲೋಮಶ ಮಹರ್ಷಿಗಳು ಪರಮ ಸಂತುಷ್ಟರಾಗಿ ಹೇಳತೊಡಗಿದರು - ‘ಎಲೈ ಮುನಿವರನೇ! ಕೇಳು. ನಾನು ನಿನಗೆ ಶ್ರೀರಾಮಚಂದ್ರನ ಧ್ಯಾನಕ್ಕೆ ಯೋಗ್ಯವಾದ ಸ್ವರೂಪವನ್ನು ತಿಳಿಸುತ್ತೇನೆ. ಈ ಸ್ವರೂಪವನ್ನು ಮನಸ್ಸಿಟ್ಟು ಧ್ಯಾನ ಮಾಡುವುದರಿಂದ ಎಲ್ಲ ಮನೋರಥಗಳು ನಿಶ್ಚಯವಾಗಿ ಪೂರ್ಣಗೊಳ್ಳುವವು.’</p>
<p class="Text">‘ರಮಣೀಯ ಅಯೋಧ್ಯಾನಗರದಲ್ಲಿ ಕಲ್ಪತರುವಿನ ಕೆಳಗೆ ವಿಚಿತ್ರ ಮಂಟಪದಲ್ಲಿ ಭಗವಾನ್ ಶ್ರೀರಾಮಚಂದ್ರನು ವಿರಾಜಿಸುತ್ತಿರುವನು. ಅವನ ಸಿಂಹಾಸನವು ಮಹಾಮರಕತ, ನೀಲಕಾಂತಮಣಿ ಮತ್ತು ಸ್ವರ್ಣದಿಂದ ನಿರ್ಮಾಣಗೊಂಡು ಅತ್ಯಂತ ಮನೋಹರವಾಗಿದೆ. ಸಿಂಹಾಸನದ ಪ್ರಭೆ ಎಲ್ಲೆಡೆ ಹರಡಿಕೊಂಡಿದೆ. ನವದುರ್ವಾದಳಶ್ಯಾಮ ಸೌಂದರ್ಯಸಾಗರ, ದೇವೇಂದ್ರ ಪೂಜಿತ ಭಗವಾನ್ ಶ್ರೀರಘುನಾಥನು ಸಿಂಹಾಸನದಲ್ಲಿ ಕುಳಿತು ಮುನಿಗಳ ಮನವನ್ನು ಅಪಹರಿಸುತ್ತಿರುವನು. ಅವನ ಮುಗ್ಧ ಮನೋಹರ ಮುಖಮಂಡಲವು ಕೋಟಿ ಚಂದ್ರರನ್ನು ನಾಚಿಸುತ್ತಿದೆ. ಅವನ ಕಿವಿಗಳಲ್ಲಿ ದಿವ್ಯ ಮಕರಾಕಾರ ಕುಂಡಲಗಳು ಜಗಜಗಿಸುತ್ತಿವೆ. ಮಸ್ತಕದಲ್ಲಿ ಕಿರೀಟ ಶೋಭಿಸುತ್ತಿದೆ. ಕಿರೀಟದ ಬಣ್ಣ-ಬಣ್ಣದ ನವರತ್ನಗಳ ಪ್ರಭೆಯಿಂದ ಇಡೀ ಶರೀರವು ರಂಜಿಸುತ್ತಿದೆ. ತಲೆಯಲ್ಲಿ ಕಪ್ಪಾದ ಗುಂಗುರು ಕೂದಲುಗಳಿವೆ. ಅವನ ಬಾಯೊಳಗೆ ಸುಧಾಕರನ ಕಿರಣದಂತಹ ದಂತಪಂಕ್ತಿ ಶೋಭಿಸುತ್ತಿದೆ. ತುಟಿಗಳು ವಿದ್ರುಮಮಣಿಯಂತೆ ಮನೊಹರ ಕಾಂತಿಮಯವಾಗಿವೆ, ಅದರಲ್ಲಿ ಅನೇಕ ಶಾಸ್ತ್ರಗಳ ಸಹಿತ ಋಕ್, ಸಾಮ ಆದಿ ನಾಲ್ಕು ವೇದಗಳೂ ನಿತ್ಯಸ್ಫೂರ್ತವಾಗುತ್ತಿವೆ. ಜಪಾಕುಸುಮದಂತಹ ಮಧುಮಯ ರಸನೆ ಅವನ ಬಾಯಿಯೊಳಗೆ ಶೋಭಿಸುತ್ತಿದೆ. ಅವನ ಸುಂದರ ದೇಹವು ಕಮನೀಯ ಕಂಬುಕಂಠದಿಂದ ಶೋಭಿಸುತ್ತಿದೆ. ಎರಡು ಹೆಗಲುಗಳು ಸಿಂಹಸ್ಕಂಧದಂತೆ ಉಬ್ಬಿಕೊಂಡಿವೆ. ನೀಳವಾದ ಬಾಹುಗಳು ಮೊಣಕಾಲನ್ನು ಮುಟ್ಟುತ್ತಿವೆ. ಬೆರಳುಗಳಲ್ಲಿ ವಜ್ರದ ಉಂಗುರಗಳು ಹೊಳೆಯುತ್ತಿವೆ. ಕೇಯೂರ, ಕಂಕಣಗಳ ಶೋಭೆ ವಿಶಿಷ್ಟವಾಗಿದೆ. ಅವನು ಸಮನೋಹರ ವಿಶಾಲ ವಕ್ಷಃಸ್ಥಳವು ಶ್ರೀಲಕ್ಷ್ಮೀ ಮತ್ತು ಶ್ರೀವತ್ಸಲಾಂಛನದಿಂದ ವಿಭೂಷಿತವಾಗಿದೆ. ತ್ರಿವಳಿಗಳಿಂದ ಕೂಡಿದ ಉದರ, ನಾಭಿಯು ಗಂಭಿರವಾಗಿದೆ. ಮನೋಹರ ಕಟಿಭಾಗವು ರತ್ನಜಡಿತ ಓಡ್ಯಾಣದಿಂದ ಶೋಭಿಸುತ್ತಿದೆ. ಅವನ ಸುಂದರ ನಿರ್ಮಲ ತೊಡೆಗಳು, ಮೊಣಕಾಲುಗಳು ಮನೋಹರವಾಗಿವೆ. ಯೋಗಿಗಳ ಪರಮ ಮಂಗಳ ಧ್ಯೇಯವಾದ ಅವನ ಚರಣಯುಗಗಳಲ್ಲಿ ವಜ್ರ, ಅಂಕಂಶ, ಯವ, ಧ್ವಜ ಮೊದಲಾದ ಚಿಹ್ನೆಗಳಿಂದ ಅಂಕಿತವಾಗಿವೆ. ಕೈಗಳಲ್ಲಿ ಧನುರ್ಬಾಣಗಳು, ಹೆಗಲಲ್ಲಿ ಬತ್ತಳಿಕೆ ಶೋಭಿಸುತ್ತಿದೆ. ಹಣೆಯಲ್ಲಿ ಸುಂದರ ಕಸ್ತೂರೀ ತಿಲಕವಿದೆ. ಅವನು ಸುಂದರ ಮಗ್ಧ ನೋಟದಿಂದ ಎಲ್ಲರ ಚಿತ್ತವನ್ನು ಬಲವಂತವಾಗಿ ತನ್ನತ್ತ ಸೆಳೆದುಕೊಳ್ಳುವನು.’</p>
<p class="Text">ಹೀಗೆ ಭಗವಂತನ ಧ್ಯಾನಸ್ವರೂಪವನ್ನು ವರ್ಣಿಸಿ ಲೋಮಶರು ಹೇಳಿದರು - ಎಲೈಮುನಿಯೇ! ನೀನು ಹೀಗೆ ಶ್ರೀರಾಮನ ಧ್ಯಾನ ಮತ್ತು ಸ್ಮರಣೆ ಮಾಡಿದರೆ ಆಯಾಸವಿಲ್ಲದೆ ಸಂಸಾರ ಸಾಗರದಿಂದ ಪಾರಾಗಿ ಹೋಗುವೆ.</p>
<p class="Text">ಲೋಮಶರ ಮಾತನ್ನು ಕೇಳಿ ಆರಣ್ಯಕ ಮುನಿಯು ಅವರಲ್ಲಿ ವಿನಮ್ರರಾಗಿ ಹೆಳಿದರು - ಪೂಜ್ಯರೇ! ತಾವು ಕೃಪೆಮಾಡಿ ನನಗೆ ಶ್ರೀರಾಮನ ಧ್ಯಾನವನ್ನು ತಿಳಿಸಿದಿರಿ, ಒಳ್ಳೆಯದಾಯಿತು. ನಾನು ನಿಮ್ಮ ಉಪಕಾರದ ಭಾರದಿಂದ ಕುಗ್ಗಿಹೋಗಿರುವೆನು. ಆದರೆ ಸ್ವಾಮಿ! ಈ ರಾಮನು ಯಾರು? ಇವನ ಮೂಲ ಸ್ವರೂಪವೇನು ಹಾಗೂ ಇವನು ಏಕೆ ಅವತರಿಸಿರುವನು? ಇಷ್ಟನ್ನು ದಯಮಾಡಿ ಹೇಳಿರಿ.</p>
<p class="Text"><span class="char-style-override-2">ಲೋಮಶಮಹರ್ಷಿಗಳು ಹೇಳಿದರು —</span> ‘ವತ್ಸ! ಪೂರ್ಣ ಸನಾತನ ಪರಾತ್ಪರ ಪರಮಾತ್ಮನೇ ಶ್ರೀರಾಮನಾಗಿರುವನು. ಸಮಸ್ತ ವಿಶ್ವ ಬ್ರಹ್ಮಾಂಡಗಳ ಉತ್ಪತ್ತಿಯು ಇವನಿಂದಲೇ ಆಗಿದೆ. ಇವನೇ ಎಲ್ಲರ ಆಧಾರ, ಸರ್ವವ್ಯಾಪಕ, ಎಲ್ಲರಸ್ವಾಮಿ, ಎಲ್ಲರ ಸೃಷ್ಟಿ, ಸ್ಥಿತಿ, ಸಂಹಾರ ಮಾಡುವವನು. ಇಡೀ ವಿಶ್ವವು ಇವನ ಲೀಲಾವಿಲಾಸವಾಗಿದೆ. ಸಮಸ್ತ ಯೋಗೀಶ್ವರರಿಗೂ ಪರಮ ಈಶ್ವರನಾದ ಈ ಪ್ರಭು ಜೀವಿಗಳ ದುರ್ಗತಿಯನ್ನು ನೋಡಿ, ಅವರನ್ನು ಘೋರ ನರಕದಿಂದ ಉದ್ಧರಿಸಲಿಕ್ಕಾಗಿ ಜಗತ್ತಿನಲ್ಲಿ ತನ್ನ ಲೀಲೆ ಹಾಗೂ ಗುಣಗಳನ್ನು ವಿಸ್ತರಿಸುವನು. ಅವನನ್ನು ಕೊಂಡಾಡಿದರೆ ಮಹಾಪಾಪಿಯಾಗಿದ್ದರೂ ಉದ್ಧಾರವಾಗಿ ಹೋಗುವನು. ಈ ರಾಮನು ಇದೇ ಕಾರಣಕ್ಕಾಗಿ ಅವತರಿಸಿರುವನು.’</p>
<p class="Text">ಅನಂತರ ಆರಣ್ಯಕರು ಕೇಳಿದಾಗ ಲೋಮಶರು ಸಂಕ್ಷೇಪವಾಗಿ ಶ್ರೀರಾಮನ ಸಮಸ್ತ ಚರಿತ್ರೆಯನ್ನು ತಿಳಿಸಿದರು ಮತ್ತು ‘ಭಗವಾನ್ ಶ್ರೀರಾಮನ ಅಶ್ವಮೇಧಯಜ್ಞದ ಕುದುರೆಯ ಜೊತೆಗೆ ರಾಮಾನುಜ ಶತ್ರುಘ್ನನು ನಿನ್ನ ಆಶ್ರಮಕ್ಕೆ ಬಂದಾಗ ಅವನಿಂದ ನೆಲೆಯನ್ನು ತಿಳಿದುಕೊಂಡು ನೀನು ಭಗವಾನ್ ಶ್ರೀರಾಮನ ಸಾಕ್ಷಾತ್ ದರ್ಶನ ಮಾಡಬಲ್ಲೆ; ಆಗಲೇ ನೀನು ಅವನಲ್ಲಿ ಲೀನವಾಗುವೆ’ ಎಂದು ಹೇಳಿದರು. ಮುನಿವರ ಲೋಮಶರ ಉಪದೇಶದಂತೆ ಮುನಿ ಆರಣ್ಯಕನು ರೇವಾ ನದೀ ತೀರದಲ್ಲಿ ಒಂದು ಮುರುಕು ಗುಡಿಸಿನಲ್ಲಿ ವಾಸಿಸುತ್ತಾ ತನ್ನೆಲ್ಲ ಸಮಯವನ್ನು ಶ್ರೀರಾಮನ ಭಜನೆ - ಧ್ಯಾನದಲ್ಲಿ ತೊಡಗಿದನು.</p>
<p class="Text">ಈ ಪ್ರಕಾರ ಬಹಳ ಸಮಯ ಕಳೆದುಹೋಯಿತು. ಮುನಿಯು ಭಗವಾನ್ ಶ್ರೀರಾಮನ ಭಜನೆ-ಧ್ಯಾನದಲ್ಲಿ ತನ್ಮಯನಾಗಿ, ದೇಹಭಾವವನ್ನು ಮರೆತು, ನಿತ್ಯವು ಪರಮಾನಂದದಲ್ಲಿ ಮುಳುಗಿರುತ್ತಿದ್ದರು. ಅನಂತರ ಒಂದು ದಿನ ಶ್ರೀರಾಮನ ಅಶ್ವಮೇಧದ ಕುದುರೆಯು ಮುನಿಯ ಕುಟೀರದ ಸಮೀಪ ಬಂದು ತಲುಪಿತು. ಅದರ ಹಿಂದೆ-ಹಿಂದೆಯೇ ವಿಶಾಲ ಸೇನೆಯನ್ನು ವೆರೆಸಿಕೊಂಡು, ದೊಡ್ಡ-ದೊಡ್ಡ ವೀರರ ಸಂಗಡ ಶತ್ರುಘ್ನನೂ ಬರುತ್ತಿದ್ದನು. ಅವನು ರೇವಾ ನದಿಯ ತೀರದಲ್ಲಿ ಮುರುಕು ಕುಟಿಯನ್ನು ನೋಡಿ ತನ್ನ ಜೊತೆಯ ವೀರವರನಾದ ಸುಮತಿಯಲ್ಲಿ - ಈ ಆಶ್ರಮ ಯಾವ ಮುನಿಯದಾಗಿದೆ? ಎಂದು ಕೇಳಿದನು. ಸುಮತಿಯು ತಿಳಿಸಿದಂತೆ ಶತ್ರುಘ್ನನು ಮುನಿಯ ಕುಟೀರಕ್ಕೆ ತಲುಪಿದನು. ಮುನಿಯು ಅವನನ್ನು ಸ್ವಾಗತಿಸಿ, ಕೊನೆಗೆ ಇವನು ರಾಮಾನುಜ ಶತ್ರುಘ್ನನಾಗಿರುವನೆಂದು ತಿಳಿದು ಅವರಿಗೆ ಲೋಮಶರ ಮಾತು ನೆನಪಾಯಿತು. ಮುನಿಯು ಹರ್ಷದಿಂದ ಕುಣಿಯತೊಡಗಿದರು. ಆಹಾ! ಇಂದು ಚಿರಕಾಲದ ಸಾಧನೆ ಪೂರ್ಣವಾಯಿತು. ಇಂದು ನನಗೆ ಈ ಕಣ್ಣುಗಳಿಗೆ ಭಗವಾನ್ ಶ್ರೀರಾಮನ ದರ್ಶನವಾಗುವುದು. ಇಂದಿಗೆ ನನ್ನ ಜನ್ಮ ಸಫಲವಾಯಿತು. ಹೀಗೆ ಎಣಿಸುತ್ತಾ ಮುನವರ್ಯ ಆರಣ್ಯಕರು ಅಯೋಧ್ಯೆಯ ಕಡೆಗೆ ಹೊರಟರು. ಅವರು ದೇವದುರ್ಲಭ ಪರಮರಮಣೀಯ ಅಯೋಧ್ಯಾ ನಗರಕ್ಕೆ ಹೋಗಿ ನೋಡುತ್ತಾರೆ - ಸರಯೂ ತೀರದಲ್ಲಿ ಒಂದು ಸುರಮ್ಯ ಮಂಟಪದಲ್ಲಿ ಪದ್ಮಪಲಾಶಲೋಚನ ದೂರ್ವಾದಳಶ್ಯಾಮ ಭಗವಾನ್ ಶ್ರೀರಾಮನು ವಿರಾಜಿಸುತ್ತಿರುವನು. ಅನೇಕ ಮಹಾಮಹಿಮ ಮುನಿಗಳು ಸುತ್ತಲೂ ನೆರೆದಿರುವರು. ಇಕ್ಕೆಡೆಗಳಲ್ಲಿ ಭರತ, ಲಕ್ಷ್ಮಣರು ವಿರಾಜಿಸುತ್ತಿದ್ದಾರೆ. ದೀನ-ದರಿದ್ರರಿಗೆ ಅವರು ಬಯಸಿದ ವಸ್ತುಗಳು ಹಂಚಲಾಗುತ್ತಿತ್ತು. ಮುನಿವರ್ಯ ಆರಣ್ಯರು ಭಗವಾನ್ ಶ್ರೀರಾಮಚಂದ್ರನ ತ್ರಿಭುವನ ಕಮನೀಯ ಸೌಂದರ್ಯ ರಾಶಿ ಮಧುರಸ್ವರೂಪವನ್ನು ನೋಡಿ ಮಂತ್ರಮುಗ್ಧನಂತೆ ನೆಟ್ಟನೋಟದಿಂದ ನೋಡುತ್ತಾ ನಿಂತು ಬಿಟ್ಟಿದ್ದರು. ಶರೀರ ಪುಳಕಗೊಂಡಿತ್ತು, ಕಂಗಳಿಂದ ಪ್ರೇಮಾಶ್ರುಗಳು ಧಾರಾಕಾರವಾಗಿ ಹರಿಯುತ್ತಿದ್ದವು. ಮುನಿಯು ತಮ್ಮ ಜೀವನವನ್ನು ಸಫಲ ಮತ್ತು ಧನ್ಯವಾಯಿತೆಂದು ತಿಳಿದರು. ಮರ್ಯಾದಾ ಪುರುಷೋತ್ತಮ ಶ್ರೀರಾಮಚಂದ್ರನು ಪರಮ ತೇಜಸ್ವೀ ತಪೋಮೂರ್ತಿ ಮುನಿಯನ್ನು ಈ ಸ್ಥಿತಿಯಲ್ಲಿ ನೋಡುತ್ತಲೇ ಸಟ್ಟನೆ ಎದ್ದು ನಿಂತು ಮುನಿಯ ಚರಣಗಳಿಗೆ ವಂದಿಸಲು ತೊಡಗಿದನು. ಇಂದ್ರಾದಿ ದೇವತೆಗಳೂ ಕೂಡ ತಲೆಬಾಗಿ ತಮ್ಮ ಕಿರೀಟಗಳ ಮಣಿಗಳ ಪ್ರಭೆಯಿಂದ ಯಾರ ಚರಣಗಳನ್ನು ಹೊಳೆಯುವಂತೆ ಮಾಡುತ್ತಿದ್ದರೋ ಆ ಮಹಾಮಹಿಮ ಭಗವಾನ್ ಶ್ರೀರಾಮಚಂದ್ರನು - ‘ಓ ಬ್ರಾಹ್ಮಣ ದೇವತೆಯೇ! ಇಂದು ನೀವು ನನ್ನ ಶರೀರವನ್ನು ಪವಿತ್ರಗೊಳಿಸಿದಿರಿ’ ಎಂದು ಹೇಳಿ ಮುನಿಗಳ ಚರಣಗಳಿಗೆ ವಂದಿಸಿದನು. ಮಹಾತಪಸ್ವೀ ಆರಣ್ಯಕ ಮುನಿಯು ಆ ಪ್ರಣತಪ್ರಿಯ ಪ್ರಭು ಶ್ರೀರಾಮಚಂದ್ರನನ್ನು ಶೀಘ್ರವಾಗಿ ಎರಡೂ ತೋಳುಗಳಿಂದ ಎಬ್ಬಿಸಿ ಬಿಗಿದಪ್ಪಿಕೊಂಡರು. ಬಳಿಕ ಶ್ರೀರಾಮಭದ್ರನು ಮುನಿಯನ್ನು ಮಣಿಮಯ ಉಚ್ಚಾಸನದಲ್ಲಿ ಕುಳ್ಳಿರಿಸಿ ಅವರ ಕಾಲನ್ನು ತೊಳೆದು - ‘ಇಂದು ನಾನು ಬಂಧುಬಾಂಧವರೊಂದಿಗೆ ಪವಿತ್ರನಾದೆನು’ ಎಂದು ಹೇಳಿ ಮುನಿಯ ಚರಣೋದಕವನ್ನು ತನ್ನ ತಲೆಯ ಮೇಲೆ ಪ್ರೋಕ್ಷಿಸಿಕೊಂಡನು. ಬಳಿಕ ಬಹಳ ವಿನಯದಿಂದ ಭಗವಂತನು ಹೇಳಿದನು - ‘ಸ್ವಾಮಿ! ನನ್ನ ಅಶ್ವಮೇಧ ಯಜ್ಞವು ನಿಮ್ಮ ಆಗಮನದಿಂದ ಸಫಲವಾಗುವುದು. ತಮ್ಮ ಚರಣಧೂಳಿಯಿಂದ ಪವಿತ್ರವಾಗಿ ಈ ಅಶ್ವಮೇಧಯಜ್ಞವು ಬೇಗನೇ ನನ್ನನ್ನು ರಾವಣ ಕುಂಭಕರ್ಣಾದಿಗಳ ಬ್ರಾಹ್ಮಣ ಸಂತಾನ ವಧೆಯಿಂದ ಉಂಟಾದ ಬ್ರಹ್ಮಹತ್ಯೆಯಿಂದ ಮುಕ್ತಗೊಳಿಸುವುದು.’</p>
<p class="Text">ಭಗವಾನ್ ಶ್ರೀರಾಮನ ಈ ಮಾತನ್ನು ಕೇಳಿ ಮುನಿಯು ನಗುತ್ತಾ ಮಧುರವಾಗಿ ಇಂತೆಂದನು - ‘ಭಗವಂತನೇ! ಮರ್ಯಾದಾರಕ್ಷಕ ನೀನು ಇಂತಹ ಮಾತುಗಳನ್ನಾಡದೆ ಬೇರೆ ಯಾರು ತಾನೇ ಹೀಗೆ ನುಡಿಯಬಲ್ಲರು? ವೇದಜ್ಞ ಬ್ರಾಹ್ಮಣರು ನಿನ್ನ ಮೂರ್ತಿಯೇ ಆಗಿರುವರು. ನೀನು ಇತರ ರಾಜರ ಮುಂದೆ ಸುಂದರ ಆದರ್ಶವನ್ನು ತೋರಲು ಹೀಗೆ ಆಚರಿಸುತ್ತಿರುವೆ. ಆದರೆ ಭಗವಂತನೇ! ಬ್ರಹ್ಮಹತ್ಯೆಯ ಪಾಪದಿಂದ ಬಿಡುಗಡೆ ಹೊಂದಲು ನಾನು ಅಶ್ವಮೇಧಯಜ್ಞವನ್ನು ಮಾಡುತ್ತಿದ್ದೇನೆ ಎಂಬುದನ್ನು ಕೇಳಿ ನನಗೆ ನಗು ತಡೆಯಲಾಗುವುದಿಲ್ಲ. ಮರ್ಯಾದಾಪುರುಷೋತ್ತಮನೇ ಧನ್ಯ! ಧನ್ಯ! ನಿನ್ನ ಮರ್ಯಾದೆ!! ಸಮಸ್ತ ಶಾಸಗಳಿಗೆ ವಿಪರೀತವಾಗಿ ಆಚರಣ ಮಾಡುವ ಸರ್ವಥಾ ಮೂರ್ಖ ಮತ್ತು ಪಾಪಿಯೂ ಕೂಡ ಯಾರ ನಾಮಸ್ಮರಣೆಯಿಂದಲೇ ಮಹಾಪಾಪ ಸಮುದ್ರವನ್ನು ದಾಟಿ ಪರಮಪದವನ್ನು ಹೊಂದುವನೋ, ಅವನು ಬ್ರಹ್ಮಹತ್ಯೆಯ ಪಾಪದಿಂದ ಮುಕ್ತನಾಗಲು ಅಶ್ವಮೇಧಯಜ್ಞವನ್ನು ಮಾಡುತ್ತಿದ್ದಾನೆ ಎಂದೆರ ಹಾಸ್ಯಾಸ್ಪದವಲ್ಲವೇ? ಓ ಭಗವಂತನೇ! ನಿನ್ನ ನಾಮವನ್ನು ಚೆನ್ನಾಗಿ ಉಚ್ಚರಿಸುವವರೆಗೆ ಬ್ರಹ್ಮಹತ್ಯಾದಿ ಮಹಾಪಾಪಗಳು ಗರ್ಜಿಸುತ್ತಾ ಇರುತ್ತವೆ. ಮಹಾರಾಜಾ! ರಾಮನಾಮ ರೂಪೀ ಸಿಂಹದ ಗರ್ಜನೆ ಕೇಳುತ್ತಲೇ ಮಹಾಪಾಪರೂಪೀ ಆನೆಗಳು ಬದುಕುಳಿಯಲು ಎಲ್ಲಿಗೆ ಓಡಿಹೋಗುವವೋ ಹುಡುಕಿದರೂ ಸಿಗುವುದಿಲ್ಲ. ನಿನ್ನ ಮನೋಹರ ರಾಮನಾಮವನ್ನು ಸ್ಪಷ್ಟವಾಗಿ ಉಚ್ಚರಿಸಲ್ಪಡುವುದಿಲ್ಲವೋ ಅಲ್ಲಿಯವರೆಗೆ ವ್ಯಾಕುಲಹೃದಯೀ ಮಹಾಪಾಪಿ ಮನುಷ್ಯರಿಗೆ ಪಾಪದ ಭಯವಿರುತ್ತದೆ ಎಂದು ನಾನು ಗಂಗಾತೀರನಿವಾಸೀ ಮುನಿಗಳಿಂದ ಕೇಳಿದ್ದೆ. ರಾಮಚಂದ್ರಾ! ಧನ್ಯನಾದ ನಾನು ಇಂದು ನಿನ್ನ ದರ್ಶನಪಡೆದು ಆಯಾಸವಿಲ್ಲದೆ ಸಂಸಾರತಾಪದಿಂದ ಮುಕ್ತನಾದೆನು.’</p>
<p class="Text">ಆರಣ್ಯಕ ಮುನಿಯ ಈ ಮಾತನ್ನು ಕೇಳಿ ಭಗವಾನ್ ಶ್ರೀರಾಮಚಂದ್ರನು ಅವನನ್ನು ಯಥೋಚಿತವಾಗಿ ಪೂಜಿಸಿದನು. ಅಲ್ಲಿ ನೆರೆದ ಮುನಿಗಳು ಶ್ರೀರಾಮನ ಈ ಲೀಲೆಯನ್ನು ನೋಡಿ ಧನ್ಯ! ಧನ್ಯ! ಎಂದು ಉದ್ಗರಿಸಿದರು. ಮುನಿವರ ಆರಣ್ಯಕರು ಸದಾ ಧ್ಯಾನಿಸುತ್ತಾ ಇದ್ದ ಭಗವಂತನ ಸಾಕ್ಷಾತ್ ದರ್ಶನ ಪಡೆದು ಪರಮಾನಂದಿತನಾಗಿ ಮುನಿಗಳಲ್ಲಿ ಹೇಳಿದರು - ಎಲೈ ಮುನಿಗಳೇ! ನೀವೆಲ್ಲ ನನ್ನ ಮಹತ್ಭಾಗ್ಯವನ್ನು ನೋಡಿದಿರಲ್ಲ! ಸಾಕ್ಷಾತ್ ಭಗವಾನ್ ರಾಮಚಂದ್ರನು ನನಗೆ ನಮಸ್ಕಾರ ಮಾಡಿ ನನ್ನನ್ನು ಸ್ವಾಗತಿಸುವಾಗ ನನ್ನಂತಹ ಭಾಗ್ಯವಂತನಲ್ಲದೆ ಜಗತ್ತಿನಲ್ಲಿ ಬೇರೆ ಯಾರು ಇರಬಲ್ಲರು! ವೇದಗಳು ಸದಾ ಹುಡುಕುತ್ತಿರುವ ಭಗವಂತನೇ ಇಂದು ನನ್ನ ಚರಣತೀರ್ಥವನ್ನು ಸ್ವೀಕರಿಸಿ ತನ್ನನ್ನು ಪವಿತ್ರನೆಂದು ತಿಳಿಯುತ್ತಿರುವನು. ಇಂದು ನಾನು ಧನ್ಯನಾದೆನು. ಹೀಗೆ ಹೇಳುತ್ತಲೇ ಶ್ರೀರಾಮಚಂದ್ರನ ಮುಂದೆಯೇ ಮುನಿಯ ಬ್ರಹ್ಮರಂಧ್ರವು ಒಡೆದು ಹೋಯಿತು. ಭಾರೀ ಸದ್ದಾಯಿತು, ಸ್ವರ್ಗದಲ್ಲಿ ದುಂದುಭಿಗಳು ಮೊಳಗಿದವು. ದೇವತೆಗಳು ಹೂಮಳೆಯನ್ನು ಸುರಿಸಿದರು. ಮುನಿಗಳು ಆಶ್ಚರ್ಯ ಚಕಿತರಾಗಿ ನೋಡುತ್ತಿದ್ದಾರೆ- ಆರಣ್ಯಕನ ದೇಹದಿಂದ ಒಂದು ವಿಚಿತ್ರ ತೇಜವು ಹೊರಟು ಶ್ರೀರಾಮನ ಸುಂದರ ದೇಹದಲ್ಲಿ ಒಂದಾಯಿತು.</p>
<p class="TXT-Right">(ಪದ್ಮ ಪುರಾಣ)</p>
<p class="ChapterEnd para-style-override-2">॥ ಭಕ್ತರಿಗೆ ಮತ್ತು ಭಗವಂತನಿಗೆ ಜಯವಾಗಲಿ ॥<span></span></p>


<p class="Page-Break"> </p>
<p class="Chapter-Heading" id="toc_marker-8">6. ಭಕ್ತ ಪುಂಡರೀಕ</p>
<p class="Text">ಮಹಾಮತಿ ಪುಂಡರೀಕನು ಶಾಸ್ತ್ರಗಳನ್ನು ಬಲ್ಲವನೂ, ವೇದ-ವೇದಾಂಗಗಳಲ್ಲಿ ನಿಪುಣನೂ, ತಪಸ್ಸು, ಸ್ವಾಧ್ಯಾಯಗಳ ಪ್ರೇಮಿಯೂ, ಇಂದ್ರಿಯಗಳನ್ನು ಗೆದ್ದಿರುವ, ಕ್ಷಮಾಶೀಲ ಬ್ರಾಹ್ಮಣ ಕುಮಾರನಾಗಿದ್ದನು. ಪ್ರತಿದಿನವು ತ್ರಿಕಾಲಗಳಲ್ಲಿ ನಿಯಮಿತವಾಗಿ ಸಂಧ್ಯಾವಂದನೆ ಹಾಗೂ ಬೆಳಿಗ್ಗೆ-ಸಂಜೆ ಅಗ್ನಿಹೋತ್ರವನ್ನು ವಿಧಿವತ್ತಾಗಿ ಮಾಡುತ್ತಿದ್ದನು. ನೀರು, ಸಮಿತ್ತು, ಪುಷ್ಪಾದಿಗಳಿಂದ ಅವನು ಬಹಳ ಕಾಲ ಶ್ರದ್ಧೆಯಿಂದ ಗುರುಸೇವೆ ಮಾಡಿದ್ದನು. ಅವನು ನಿತ್ಯವೂ ಪ್ರಾಣಾಯಾಮ ಮತ್ತು ಜಗತ್ಪತಿ ವಿಷ್ಣುವಿನ ಧ್ಯಾನ ಮಾಡುತ್ತಿದ್ದನು. ಅವನ ಮನಸ್ಸಿನಲ್ಲಿ ಅಭಿಮಾನ, ಅಸೂಯೆ ಇರಲಿಲ್ಲ. ಭಕ್ತಿಯಂದ ತಂದೆ-ತಾಯಂದಿರ ಸೇವೆಯನ್ನು ಎಲ್ಲ ರೀತಿಯಿಂದ ಮಾಡಿ ಅವರನ್ನು ಸುಖವಾಗಿರಿಸುವುದರಲ್ಲಿ ಅವನಿಗೆ ಹೆಚ್ಚಿನ ಪ್ರೀತಿಯಿತ್ತು. ಒಟ್ಟಿನಲ್ಲಿ ಪುಂಡರೀಕನು ತನ್ನ ವರ್ಣಾಶ್ರಮೋಚಿತ ಕರ್ಮಗಳನ್ನು ಚೆನ್ನಾಗಿ ಪಾಲಿಸುತ್ತಾ, ಸರ್ವವ್ಯಾಪಿ ಭಗವಂತನನ್ನು ಆರಾಧಿಸುತ್ತಿದ್ದನು. ಭಗವಂತನನ್ನು ಸ್ಮರಿಸುತ್ತಾ ಭಗವಂತನಿಗಾಗಿಯೇ ಲೌಕಿಕ-ವೈದಿಕ ಸಮಸ್ತ ಧರ್ಮಗಳ್ನು ಆಚರಿಸುತ್ತಿದ್ದನು. ಹೀಗೆ ಮಾಡುತ್ತಾ-ಮಾಡುತ್ತಾ ಅವನ ಅಂತಃಕರಣವು ಶುದ್ಧವಾಗಿ, ಜಗತ್ತಿನ ಯಾವುದೇ ಪದಾರ್ಥಗಳಲ್ಲಿ ಅವನಿಗೆ ಆಸಕ್ತಿ, ಮಮತೆ, ಸ್ಪೃಹೆ, ಕಾಮನೆ ಇರಲಿಲ್ಲ. ಒಮ್ಮೆ ಅವನಿಗೆ ಶುದ್ಧ ಹೃದಯದಲ್ಲಿ ಭಗವಂತನ ಕರೆ ಕೇಳಿಸಿತು. ಆಗಲೇ ಎಲ್ಲವನ್ನು ಬಿಟ್ಟುಪ್ರಿಯತಮನನ್ನು ಪಡೆಯಲಿಕ್ಕಾಗಿ ಮನೆಯಿಂದ ಹೊರಟು ಬಿಟ್ಟನು. ಸಂಸಾರರೂಪೀ ಸಮುದ್ರದಿಂದ ಪಾರಾಗಿಸುವ ವಿಮಲ ಬುದ್ಧಿಯ ಪ್ರಕಾಶದಿಂದ ಅವನ ಸಮಸ್ತ ಮೋಹತಮಗಳು ತೊಲಗಿ ಹೋಗಿದ್ದವು. ಅವನು ತಂದೆ-ತಾಯಿ, ಸಹೋದರರು, ಸುಹೃದರು, ಮಿತ್ರರು, ನೆಂಟರೇ ಆದಿ ಬಂಧುಬಾಂಧವರನ್ನು, ಧನ-ಧಾನ್ಯದಿಂದ ತುಂಬಿದ ಅಮರಾವತಿಗೆ ಸಮಾನವಾದ ಮನೆಯನ್ನು, ಫಲವತ್ತಾದ ಜಮೀನನ್ನು ತೃಣದಂತೆ ತ್ಯಜಿಸಿ ಸುಖಿಯಾದನು.<span class="char-style-override-3">*</span></p>
<p class="Footnote-Shloka">* ಮಾತರಂ ಪಿತರಂ ಚೈವ ಭಾತೃನಥ ಸಹೃಜ್ಜನಾನ್ ।</p>
<p class="Footnote-Shloka">ಮಿತ್ರಾಣಿ ಮಾತುಲಾಂಶ್ಚೈವ ಸಖೀನ್ ಸಂಬಂಧಿಬಾಂಧವಾನ್ ॥</p>
<p class="Footnote-Shloka">ಧನಧಾನ್ಯ ಸಮೃದ್ಧಂ ಚ ಗೃಹಂ ವಾ ಶಕ್ರಸನ್ನಿಭಮ್ ।</p>
<p class="Footnote-Shloka">ಕ್ಷೇತ್ರಾಣಿ ಸುಮಹಾರ್ಹಾಣಿ ಸರ್ವಶಸ್ಯೋದ್ಭವಾನಿ ಚ ॥</p>
<p class="Footnote-Shloka">ಪರಿತ್ಯಜ್ಯ ಮಹಾಸತ್ತ್ವಸ್ತೃಣಾನೀವ ಮಹಾಸುಖೀ ।</p>
<p class="Footnotes-Right">(ಪದ್ಮ-ಉ-80)</p>
<p class="Text">ರಾಮನಿಗಾಗಿ ವ್ಯಾಕುಲವಾದ ಮನಸ್ಸಿಗೆ ಆರಾಮ-ವಿಷಯಸುಖಗಳು ರುಚಿಸುವುದಿಲ್ಲ. ಅವನಿಗೆ ಅವುಗಳ ತ್ಯಾಗದಿಂದಲೇ ಮಹಾಸುಖ ಸಿಗುತ್ತದೆ. ಈ ಕರ್ಮಲ ತ್ಯಾಗವು ಹಿಂದೆ ಮಾಡಿದ ಶುಭ ಕರ್ಮಗಳ ಆಚರಣೆಯ ಸುಂದರ ಫಲವಾಗಿದೆ. ಧರ್ಮಗಳನ್ನು ವಿಧಿವತ್ತಾಗಿ ನಿಷ್ಕಾಮಭಾವದಿಂದ ಪಾಲಿಸಿದಾಗಲೇ ಅಂತಃಕರಣವು ಶುದ್ಧವಾಗಿ ಭಗವಂತನನ್ನು ಪಡೆಯಲು ವ್ಯಾಕುಲವಾಗುತ್ತದೆ. ಮತ್ತೆ ಅವನಿಗೆ ಅರೆಗಳಿಗೆಯ ಭಗವಂತನ ವಿಯೋಗವೂ ಕೂಡ ಅಸಹ್ಯವಾಗುತ್ತದೆ. ಅವನು ತನ್ನ ಪ್ರಿಯತಮ ಭಗವಂತನನ್ನು ಪಡೆಯಲಿಕ್ಕಾಗಿ ಯಾವುದೇ ವಸ್ತುವಿನ ತ್ಯಾಗ, ಯಾವುದೇ ಕಷ್ಟಗಳನ್ನು ಸಹಿಸುವುದು, ಯಾವುದೇ ತಪಸ್ಸಿನ ಆಚರಣೆ, ಯಾವುದೇ ಮಾರ್ಗದ ಅನುಸರಣೆ, ಯಾವುದೇ ವಿಪತ್ತನ್ನು ವರಣಮಾಡಿಕೊಳ್ಳಲು ಉತ್ಸುಕನಾಗುತ್ತಾನೆ. ಏನೇ ಆಗಲೀ, ಭಗವಂತನು ದೊರೆಯಬೇಕು. ಇರಲಿ.</p>
<p class="Text">ಭಕ್ತ ಪುಂಡರೀಕನು ಸೊಪ್ಪು-ಕಂದ-ಮೂಲಗಳಿಂದ ಉದರ ನಿರ್ವಾಹ ಮಾಡಿಕೊಳ್ಳುತ್ತಾ ಪ್ರಿಯತಮ ಪರಮಾತ್ಮನನ್ನು ಅರಸುತ್ತಾ ದೇಶ-ದೇಶಾಂತರದಲ್ಲಿ ಅಲೆಯ ತೊಡಗಿದನು. ಅವನು ಮುಖ್ಯ-ಮುಖ್ಯವಾದ ತೀರ್ಥಗಳಲ್ಲಿ ಸಂಚರಿಸಿದನು. ಹೀಗೆ ತಿರುಗಾಡುತ್ತಾ ಒಂದು ದಿನ ಅವನು ಶಾಲಿಗ್ರಾಮ ಎಂಬ ಕ್ಷೇತ್ರಕ್ಕೆ ತಲುಪಿದನು. ಆ ಸ್ಥಾನವು ಬಹಳ ರಮ್ಯ, ಪವಿತ್ರ, ಏಕಾಂತ, ಭಗವತ್ ಚಿಹ್ನೆಗಳಿಂದ ಭೂಷಿತವಾಗಿತ್ತು. ಅಲ್ಲಿ ದೊಡ್ಡ-ದೊಡ್ಡ ತತ್ತ್ವಜ್ಞ ಮಹಾತ್ಮರು ಇರುತ್ತಿದ್ದರು. ಈ ಪುಣ್ಯತೀರ್ಥಕ್ಷೇತ್ರದಲ್ಲಿ ವಿವಿಧ ಪವಿತ್ರ ಜಲಾಶಯಗಳು, ಕುಂಡಗಳು ಇದ್ದವು. ಪುಂಡರೀಕನು ಅವುಗಳಲ್ಲಿ ಸ್ನಾನ ಮಾಡಿದನು. ಈ ವಿಶುದ್ಧ ತೀರ್ಥದಲ್ಲಿ ಅವನ ಮನಸ್ಸು ರಮಿಸಿತು. ಅವನು ಅಲ್ಲೇ ಇದ್ದು ಪರಮಭಕ್ತಿಯಿಂದ ಸತತವಾಗಿ ಭಗವಂತನನ್ನು ಧ್ಯಾನಿಸತೊಡಗಿದನು. ಅವನ ಮನಸ್ಸಿನಿಂದ ರಾಗದ್ವೇಷಗಳು ದೂರಾದವು. ಹೃದಯ ಪವಿತ್ರವಾಯಿತು. ಅವನಲ್ಲಿ ಭಗವಂತನ ಶಕ್ತಿಯು ಇಳಿದು ಬಂದಂತಿತ್ತು. ಅವನು ತನ್ನೊಳಗೆ ಭಗವದ್ಭಾವವನ್ನು ಪ್ರತ್ಯಕ್ಷವಾಗಿ ಅನುಭವಿಸ ತೊಡಗಿದನು. ಮೂರ್ತಿಮಂತ ಸ್ವರ್ಧಮದಂತೆ ವಿರಾಜಿಸುತ್ತಾ ಅವನು ತನ್ನ ಆರಾಧನೆಯಿಂದ ಭಗವಂತನನ್ನು ಒಲಿಸಿಕೊಂಡನು. ಅದರಿಂದ ಭಗವಂತನು ತನ್ನ ಮರಮ ಭಕ್ತ ದೇವಋಷಿ ನಾರದರನ್ನು ಕರೆಸಿ - ‘ವತ್ಸ! ನನ್ನ ಪ್ರಿಯಭಕ್ತ ಪುಂಡರೀಕನ ಭಕ್ತಿಯಿಂದ ನಾನು ಬಹಳ ಪ್ರಸನ್ನನಾಗಿರುವೆನು. ನೀನು ಹೋಗಿ ಅವನ ಭಕ್ತಿಯನ್ನು ಇನ್ನೂ ದೃಢವಾಗುವಂತೆ ಉಚಿತವಾದ ಉಪದೇಶ ಮಾಡು’ ಎಂದು ಅಪ್ಪಣೆ ಮಾಡಿದನು.</p>
<p class="Text">ಭಗವಂತನ ಆಜ್ಞೆಯನ್ನು ಪಡೆದು ಭಕ್ತಶಿರೋಮಣಿ ನಾರದರು ಭಕ್ತನಿಗೆ ದರ್ಶನ ಕೊಡಲು, ಇಲ್ಲವೇ ಭಗವಂತನಿಂದ ಪ್ರಶಂಸಿತನಾದ ಭಾಗ್ಯವಂತ ಭಕ್ತನ ದರ್ಶನ ಪಡೆಯಲು ವೈಕುಂಠದಿಂದ ಹೊರಟರು. ಪರಮಾರ್ಥದ ತತ್ತ್ವಜ್ಞ, ಸಾಕ್ಷಾತ್ ಭಗವಂತನ ಹೃದಯರೂಪೀ ಶ್ರೀನಾರದರ ಚಿತ್ತವು ಪವಿತ್ರ ಭಕ್ತಿರಸದ ಮಹಾಪೂರದಿಂದ ಸದಾ ಕುಣಿಯುತ್ತಿರುತ್ತದೆ. ಅವರು ಭಕ್ತರ ಪರಮ ಹಿತಕ್ಕಾಗಿಯೇ ಸದಾಕಾಲ ಎಲ್ಲೆಡೆ ಸಂಚರಿಸುತ್ತಾ ಇರುತ್ತಾರೆ. ಸಾಕ್ಷಾತ್ ಸೂರ್ಯನಂತೆ ಮಹಾತೇಜಸ್ವೀ (‘ಸುಮಹಾತೇಜಾಃ ಸಾಕ್ಷಾದಾದಿತ್ಯಸನ್ನಿಭಃ’) ಭಕ್ತರಾಜ ನಾರದರು ಮಧುರವಾಗಿ ವೀಣೆಯನ್ನು ನುಡಿಸುತ್ತಾ, ಪವಿತ್ರ ಹರಿಗುಣಗಳನ್ನು ಹಾಡುತ್ತಾ, ಮಂದ-ಮಂದವಾಗಿ ಮುಗುಳ್ನಗುತ್ತಾ ತಪೋನಿಧಿ ಪುಂಡರೀಕನಿರುವ ಸ್ಥಳಕ್ಕೆ ತಲುಪಿದರು. ಮಹಾಮನಾ ಪುಂಡರೀಕನು ತೇಜೋಮಂಡಲದಿಂದ ಸುತ್ತುವರೆದ ಸರ್ವವೇದನಿಧಿ ನಾರದರನ್ನು ನೋಡಿ ಕೂಡಲೇ ಎದ್ದು ನಿಂತು ಪ್ರಣಾಮ ಮಾಡಿದನು. ನಾರದರ ದರ್ಶನದಿಂದಲೇ ಅವನಿಗೆ ರೋಮಾಂಚನವಾಯಿತು. ಕಣ್ಣುಗಳಲ್ಲಿ ಆನಂದಾಶ್ರುಗಳು ಕಾಣಿಸಿಕೊಂಡವು. ಪುಂಡರೀಕನು ಪ್ರೇಮವಿಹ್ವಲನಾಗಿ ಅವರಿಗೆ ಅರ್ಘ್ಯ-ಪಾದ್ಯಾದಿಗಳಿಂದ ಪೂಜಿಸಿ ನಮಸ್ಕರಿಸಿದನು. ಅವನು ನಾರದರ ಮನೋಹರ ಮೂರ್ತಿಯನ್ನು ನೋಡಿ ಮನಸ್ಸಿನಲ್ಲೇ ಯೋಚಿಸಿದನು - ಈ ಪ್ರಸನ್ನ ಮುಖ, ವೀಣಾಧಾರೀ, ಮಹಾತೇಜಸ್ವೀ, ಮಹಾತ್ಮರು ಯಾರು? ಸಾಕ್ಷಾತ್ ಸೂರ್ಯ, ಅಗ್ನಿ, ವರುಣ ದೇವತೆಗಳಲ್ಲವಲ್ಲ! ಹೀಗೆ ವಿಚಾರಮಾಡುತ್ತಾ ಏನನ್ನೂ ನಿಶ್ಚಯಿಸದೆ ಪುಂಡರೀಕನು ಪುನಃ ವಂದಿಸಿ ಕೇಳಿದನು - ಪ್ರಭೋ! ಅಮಿತ ತೇಜಸ್ವೀ ಮಹಾನುಭಾವರಾದ ತಾವು ಯಾರು? ಇಲ್ಲಿಗೆ ತಮ್ಮ ಶುಭಾಗಮನ ಎಲ್ಲಿಂದಾಯಿತು? ಪರಮ ಪೂಜ್ಯರೇ! ನಿಮ್ಮಂತಹ ಮಹಾತ್ಮರ ದರ್ಶನವು ಈ ಭೂಮಂಡಲದಲ್ಲಿ ಬಹಳ ದುರ್ಲಭವಾಗಿದೆ. ನಾನಾದರೋ ಇಂದಿನವರೆಗೆ ತಮ್ಮಂತಹ ಯಾವ ಪುರುಷನನ್ನೂ ನೋಡಲಿಲ್ಲ. ಸ್ವಾಮಿ! ಈ ದಾಸನಿಗೆ ದರ್ಶನವನ್ನು ಕೊಟ್ಟು ಕೃತಾರ್ಥನನ್ನಾಗಿಸಿದ ತಾವು ಯಾರು? ದಯಮಾಡಿ ತಿಳಿಸಿರಿ. ನಾರದರು ಮುಗುಳ್ನಗುತಾ ಹೇಳಿದರು - ಭಕ್ತಶ್ರೇಷ್ಠನೇ! ನಾನು ನಿನ್ನ ದರ್ಶನ ಪಡೆಯಲೆಂದೇ ಬಂದಿರುವೆನು. ನಿನ್ನಂತಹ ಭಕ್ತರನ್ನು ಕಾಣುವುದರಿಂದ ನನಗೆ ತುಂಬಾ ಸುಖ ಸಿಗುತ್ತದೆ. ಭಕ್ತರಲ್ಲಿ ಅಮಿತವಾದ ಪ್ರಭಾವವಿರುತ್ತದೆ. ಹೇ ದ್ವಿಜಶ್ರೇಷ್ಠನೇ! ನೆನೆದರೆ, ಸಂತುಷ್ಟಗೊಳಿಸಿದರೆ, ಪೂಜಿಸಿದರೆ ಭಗವಂತನ ಪ್ರಿಯ ಭಕ್ತ ಚಾಂಡಾಲನೂ ಕೂಡ ಜೀವಿಗಳನ್ನು ಪವಿತ್ರಗೊಳಿಸುವನು.<span class="char-style-override-3">*</span> ಅಂತಿರುವಾಗ ನಿನ್ನ ಮಾತೇನು! ನಾನು ಮೂರುಲೋಕಗಳ ಏಕಮಾತ್ರ ಸಾಕ್ಷೀ, ಶಂಖ-ಚಕ್ರ-ಗದಾ-ಪದ್ಮಧಾರೀ (ನಿರ್ಗುಣ ಮತ್ತು ಸಗುಣರೂಪೀ) ದೇವದೇವ ಭಗವಾನ್ ವಾಸುದೇವನ ದಾಸನಾಗಿರುವೆನು, ಇಷ್ಟೇ ನನ್ನ ಪರಿಚಯವಾಗಿದೆ.</p>
<p class="Footnote-Shloka"><span class="char-style-override-4">*</span> ಸ್ಮೃತಃ ಸಂತೋಷಿತೋ ವಾಪಿ ಪೂಜಿತೋ ವಾ ದ್ವಿಜೋತ್ತಮ ।</p>
<p class="Footnote-Shloka">ಪುನಾತಿ ಭಗವದ್ಭಕ್ತಶ್ಚಾಂಡಾಲೋಽಪಿ ಯದಿಚ್ಛಯಾ ॥</p>
<p class="Footnotes-Right">(ಪದ್ಮ-ಉ-80)</p>
<p class="Text">ಇಷ್ಟು ಹೇಳುತ್ತಲೇ ನಾರದರನ್ನು ಗುರುತಿಸಿ ಪುಂಡರೀಕನು ಪ್ರೇಮವಶದಿಂದ ಪುಳಕಿತನಾದನು. ಸ್ವಲ್ಪ ಸಮಯದ ಬಳಿಕ ಧೈರ್ಯವನ್ನು ತಂದುಕೊಂಡು ಗದ್ಗದವಾಣಿಯಿಂದ ಹೇಳತೊಡಗಿದನು-ಪ್ರಭೋ! ಶರೀರಧಾರಿಗಳಲ್ಲಿ ನಾನು ಇಂದು ಧನ್ಯನಾದೆನು. ನಾನು ದೇವಪೂಜ್ಯನಾದೆನು. ನನ್ನ ಪಿತೃಗಳೆಲ್ಲ ಉದ್ಧಾರರಾದರು. ನನ್ನ ಜನ್ಮ ಸಫಲವಾಯಿತು. ಈಗ ದೇವರ್ಷಿಯೇ! ನಿಮ್ಮ ಈ ಭಕ್ತ ಮತ್ತು ದಾಸನ ಮೇಲೆ ವಿಶೇಷ ಕೃಪೆತೋರಿ ನನಗೆ ಯೋಗ್ಯವಾದ ಏನಾದರೂ ಉಪದೇಶ ಮಾಡಿರಿ. ಪರಮ ಗೋಪನೀಯವಾಗಿದ್ದರೂ ಮುಚ್ಚುಮರೆ ಬೇಡ. ತಾವು ಎಲ್ಲ ಜೀವಿಗಳ ಮುಖ್ಯವಾಗಿ ಹರಿಯ ಪಥದಲ್ಲಿ ನಡೆಯುವವರಿಗಾದರೋ ಏಕಮಾತ್ರ ಗತಿಕರಾಗಿದ್ದೀರಿ. ಸಂಸಾರ ಸಾಗರದಲ್ಲಿ ಮುಳುಗಿರುವ ನನ್ನನ್ನು ಕಾಪಾಡಿರಿ.</p>
<p class="Text">ಪುಂಡರೀಕನ ಅಭಿಮಾನ ಶೂನ್ಯ, ಸರಳ, ವಿನಯಪೂರ್ವಕ ವಾಣಿಯನ್ನು ಕೇಳಿ ನಾರದರಿಗೆ ಬಹಳ ಸಂತೋಷವಾಯಿತು. ಅವರು ಅವನನ್ನು ನಿಜಭಕ್ತನೆಂದು ತಿಳಿದು ಭಗವಂತನ ಆಜ್ಞಾನುಸಾರ ಹೇಳಲುಪಕ್ರಮಿಸಿದರು.</p>
<p class="Text"><span class="char-style-override-2">ನಾರದರು ಹೇಳಿದರು —</span> ದ್ವಿಜೋತ್ತಮನೇ! ಈ ಲೋಕದಲ್ಲಿ ಅನೇಕರೀತಿಯ ಮನುಷ್ಯರಿದ್ದಾರೆ ಹಾಗೂ ಅವರ ಅನೇಕ ಮತಗಳಿವೆ. ನಾನಾ ಪ್ರಕಾರದ ತರ್ಕಗಳಿಂದ ಎಲ್ಲರು ತಮ್ಮ-ತಮ್ಮ ಮತಗಳನ್ನು ಸಮರ್ಥಿಸುತ್ತಾರೆ. ನಾನು ಎಲ್ಲರ ತರ್ಕಗಳನ್ನು ತಿಳಿದುಕೊಂಡು, ನಿಶ್ಚಿತವಾದ ಪರಮಾರ್ಥತತ್ತ್ವವನ್ನೇ ನಿನಗೆ ಹೇಳುವೆನು. ಈ ಪರಮಾರ್ಥ ತತ್ತ್ವವು ಸುಲಭವಾಗಿ ತಿಳಿಯಲಾರದು. ತತ್ತ್ವವೇತ್ತರು ಪ್ರಮಾಣಗಳ ಮೂಲಕವೇ ಇದನ್ನು ಪ್ರತಿಪಾದಿಸುತ್ತಾರೆ. ಮೂರ್ಖರಾದ ಜನರು ಕೇವಲ ಪ್ರತ್ಯಕ್ಷ ಮತ್ತು ವರ್ತಮಾನ ಪ್ರಮಾಣವನ್ನೇ ಒಪ್ಪಿಕೊಳ್ಳಲು ಬಯಸುವರು. ಅವರು ಅನಾಗತ, ಅತೀತ ಪ್ರಮಾಣಗಳನ್ನು ಸ್ವೀಕರಿಸುವುದಿಲ್ಲ. ಮುನಿಗಳು ಹೇಳುತ್ತಾರೆ - ಪೂರ್ವರೂಪವಾದ, ಪರಂಪರೆಯಿಂದ ನಡೆದುಬಂದುದೇ ಆಗಮವಾಗಿದೆ. ಈ ಆಗಮವೇ ಪ್ರಮಾಣವಾಗಿದೆ. ಇದರಿಂದಲೇ ಪರಮಾರ್ಥ ತತ್ತ್ವದ ಸಿದ್ಧಿಯಾಗುತ್ತದೆ. ಅದರ ಅಭ್ಯಾಸದಿಂದ ಜ್ಞಾನ ಉಂಟಾಗುತ್ತದೆ. ರಾಗ-ದ್ವೇಷಗಳ ಮಲ ನಾಶವಾಗುತ್ತದೆ. ಅದೇ ಆಗಮವಾಗಿದೆ. ಯಾರು ಕರ್ಮ, ಕರ್ಮಫಲ, ತತ್ತ್ವ, ವಿಜ್ಞಾನ, ದರ್ಶನ ಮತ್ತು ವಿಭು ಆಗಿರುವುದೋ, ಯಾರಲ್ಲಿ ಜಾತಿಯೇ ಆದಿ ಕಲ್ಪನೆಗಳಿಲ್ಲವೋ, ಯಾವುದು ನಿತ್ಯ ಆತ್ಮ ಸಂವೇದನವಾಗಿದೆಯೋ, ಯಾರು ಸನಾತನ, ಅತೀಂದ್ರಿಯ, ಚೇತನ, ಅಮೃತ, ಅಜೇಯ, ಅನಂತ, ಅಜ, ಅವಿನಾಶೀ, ಅವ್ಯಕ್ತ, ವ್ಯಕ್ತ, ವ್ಯಕ್ತದಲ್ಲಿಸ್ಥಿತ, ನಿರಂಜನವಾಗಿದೆಯೋ ಅವನೇ ಇನ್ನೊಂದು ಆಗಮವಾಗಿದೆ. ಅವನೇ ವಿಶ್ವದಲ್ಲಿ ವ್ಯಾಪ್ತನಾದ ಕಾರಣ ವಿಷ್ಣು ಎಂದು ಹೇಳುವರು. ಅವನಿಗೆ ಇನ್ನೂ ಅನೇಕ ನಾಮಗಳಿವೆ. ಪರಮಾರ್ಥದಿಂದ ವಿಮುಖನಾದ ವ್ಯಕ್ತಿ ಆ ಯೋಗಿಗಳ ಪರಮ ಧ್ಯೇಯ ವಸ್ತುವನ್ನು ಪ್ರತ್ಯಕ್ಷ ಪ್ರಮಾಣಗಳಿಂದ ತಿಳಿಯಲಾರನು.</p>
<p class="Text">ಭಕ್ತರಲ್ಲಿ ಯಾವುದೇ ಮಾತನ್ನು ಹೇಳಿದರೂ ಇದು ನನ್ನ ಮತವಾಗಿದೆ, ಎಂಬ ಅಭಿಮಾನ ಇರುವುದಿಲ್ಲ. ಏಕೆಂದರೆ, ಅವರಿಗೆ ತಮ್ಮದಾದ ಯಾವುದೇ ಮತ ಇರುವುದಿಲ್ಲ. ಅವರಾದರೋ ಎಲ್ಲವನ್ನೂ ಭಗವಂತನಲ್ಲಿ ಒಂದಾಗಿಸಿ ಬಿಡುವರು. ಭಗವಂತನ ಮತವೇ ಅವರ ಮತವಾಗಿರುತ್ತದೆ. ವಾಸ್ತವವಾಗಿ ಜಗತ್ತಿನಲ್ಲಿ ಹೊಸದೇನೂ ಇಲ್ಲ. ಹಳೆಯದೇ ಹೊಸ-ಹೊಸ ರೂಪಗಳಲ್ಲಿ ಪ್ರತ್ಯಕ್ಷವಾಗುತ್ತದೆ. ಆದ್ದರಿಂದ ನಾರದರು ತನ್ನದಾದ ಉಪದೇಶವನ್ನು ಕೊಡದೆ ಈಗ ಪುರಾತನ ಇತಿಹಾಸದ ಸಂಕೇತ ಮಾಡುತ್ತಾ ಹೇಳುತ್ತಾರೆ. ಎಲೈ ಪುಣ್ಯಾತ್ಮನಾದ ಪುಂಡರೀಕನೇ! ಒಮ್ಮೆ ನಾನು ಬ್ರಹ್ಮಲೋಕದಲ್ಲಿ ಪಿತಾಮಹ ಬ್ರಹ್ಮದೇವರಲ್ಲಿ ವಿನಯದಿಂದ ವಂದಿಸಿಕೊಂಡು ಈ ವಿಷಯದಲ್ಲಿ ಕೇಳಿದ್ದೆ. ಅವರು ನನಗೆ ಕೊಟ್ಟ ಉತ್ತರವನ್ನೇ ನಾನು ನಿನಗೆ ಹೇಳುವೆನು. ಬ್ರಹ್ಮದೇವರು ಹೇಳಿದ್ದರು - ಭಗವಾನ್ ನಾರಾಯಣನೇ ಸರ್ವ ಪ್ರಾಣಿಗಳ ಆತ್ಮನು, ಜಗದಾಧಾರ ಇಪ್ಪತ್ತೈದು ತತ್ತ್ವಗಳ ರೂಪದಲ್ಲಿ ಪ್ರಕಾಶಿತನಾದ ಸನಾತನ ಪರಮಾತ್ಮನಾಗಿರುವನು. ಜಗತ್ತಿನ ಸೃಷ್ಟಿ, ಪಾಲನೆ, ಸಂಹಾರ ಆ ನಾರಾಯಣನಿಂದಲೇ ನಡೆಯುತ್ತದೆ. ಅವನೇ ವಿಶ್ವ, ತೈಜಸ ಮತ್ತು ಪ್ರಾಜ್ಞ ಈ ತ್ರಿವಿಧ ಆತ್ಮನಾಗಿರುವನು. ಅವನೇ ಎಲ್ಲರ ಅಧೀಶ್ವರ, ಏಕಮಾತ್ರ ಸನಾತನ ದೇವದೇವನಾಗಿರುವನು. ಜ್ಞಾನಯೋಗಿಗಳು ಜ್ಞಾನದ ಸಾಧನೆಯಿಂದ ಇದೇ ಜಗನ್ನಾಥ ನಾರಾಯಣನ ಸಾಕ್ಷಾತ್ಕಾರ ಪಡೆಯುತ್ತಾರೆ. ಯಾರ ಚಿತ್ತವು ಶ್ರೀನಾರಾಯಣನಲ್ಲಿ ವಿಲೀನವಾಗಿದೆಯೋ, ಯಾರ ಪ್ರಾಣಗಳು ಶ್ರೀನಾರಾಯಣನಲ್ಲಿ ಸಮರ್ಪಿತವಾಗಿದೆಯೋ, ಯಾರು ಕೇವಲ ನಾರಾಯಣ ಪರಾಯಣನಾಗಿರುವನೋ, ಅವನು ಶ್ರೀನಾರಾಯಣನ ಕೃಪೆಯಿಂದ, ಶಕ್ತಿಯಿಂದ ತನ್ನ ಜ್ಞಾನನೇತ್ರಗಳಿಂದ ಭೂತ, ಭವಿಷತ್, ವರ್ತಮಾನಗಳನ್ನು ನೋಡಬಲ್ಲರು. ಈ ಜಗತ್ತಿನಲ್ಲಿ ಕಳೆದು ಹೋದುದು, ಇರುವ ವರ್ತಮಾನ, ಮುಂದಾಗುವುದು, ಹತ್ತಿರದ, ದೂರದ, ಸ್ಥೂಲ ಮತ್ತು ಸೂಕ್ಷ್ಮ ಇವೆಲ್ಲದರ ಜ್ಞಾನ ಅವರಿಗೆ ಇರುತ್ತದೆ.</p>
<p class="Text">ಪಿತಾಮಹ ಬ್ರಹ್ಮದೇವರು ಇಂದ್ರಾದಿ ದೇವತೆಗಳಲ್ಲಿಯೂ ಒಂದು ದಿನ ಹೇಳಿದ್ದರು - ‘ಧರ್ಮವು ನಾರಾಯಣನ ಆಶ್ರಯದಲ್ಲಿದೆ, ಎಲ್ಲ ಸನಾತನ ಲೋಕಗಳು, ಯಜ್ಞ, ಶಾಸ್ತ್ರ, ಅಂಗಗಳ ಸಹಿತ ವೇದ, ಇತರ ಎಲ್ಲವೂ ಶ್ರೀನಾರಾಯಣನ ಆಧಾರದಲ್ಲೇ ಇದೆ. ಆ ನಾರಾಯಣನೇ ವಿಷ್ಣು ಆಗಿದ್ದಾನೆ. ಅವನೇ ವಿಶ್ವೇಶ್ವರ ಹರಿಯು. ಆ ಅವ್ಯಕ್ತ ಪುರುಷನೇ ಪೃಥಿವಿಯೇ ಆದಿ ಪಂಚಭೂತನಾಗಿದ್ದಾನೆ. ಈ ಜಗತ್ತೆಲ್ಲವೂ ಕೇವಲ ವಿಷ್ಣುಮಯವಾಗಿದೆ. ಪಾಪೀ ಮನುಷ್ಯರು ಈ ತತ್ತ್ವವನ್ನು ತಿಳಿಯಲಾರರು. ಆ ನಾರಾಯಣನೇ ತನ್ನ ಮಾಯೆಯಿಂದ ಈ ಚರಾಚರ ವಿಶ್ವದಲ್ಲಿ ವ್ಯಾಪ್ತನಾಗಿದ್ದಾನೆ. ಆ ನಾರಾಯಣನಲ್ಲೇ ಚಿತ್ತವು ನೆಟ್ಟಿರುವ, ಜೀವನವು ಅವನಿಗೆ ಅರ್ಪಿಸಿದ ಪರಮಾರ್ಥದ ಜ್ಞಾನೀ ಪುರುಷರೇ ಅವನನ್ನು ತಿಳಿಯುತ್ತಾರೆ. ಶ್ರೀನಾರಾಯಣನೇ ಎಲ್ಲ ಪ್ರಾಣಿಗಳಾಗಿದ್ದಾನೆ, ಎಲ್ಲ ಪ್ರಾಣಿಗಳಲ್ಲಿ ವ್ಯಾಪ್ತನಾಗಿದ್ದಾನೆ ಹಾಗೂ ಎಲ್ಲ ಪ್ರಾಣಿಗಳ ಈಶ್ವರ (ಒಡೆಯ)ನಾಗಿದ್ದಾನೆ. ಅವನೇ ಮೂರು ಲೋಕಗಳನ್ನು ಪಾಲಿಸುತ್ತಿರುವನು. ಸಮಸ್ತ ಜಗತ್ತು ಅವನಲ್ಲೇ ಪ್ರತಿಷ್ಠಿತವಾಗಿದೆ. ಅವನಿಂದಲೇ ಉತ್ಪನ್ನವಾಗಿದೆ. ಅವನೇ ಈ ಜಗತ್ತಿನ ಸಂಹಾರದಲ್ಲಿ ರುದ್ರರೂಪದಿಂದ, ಪಾಲಿಸುವುದರಲ್ಲಿ ವಿಷ್ಣು ರೂಪದಿಂದ ಮತ್ತು ಸೃಷ್ಟಿಯಲ್ಲಿ ಬ್ರಹ್ಮಾ ರೂಪದಿಂದ ಇರುವನು. ಅವನೇ ಬೇರೆ-ಬೇರೆ ಲೋಕಪಾಲನಾಗಿರುವನು. ಆ ಪರಾತ್ಪರ ಪುರುಷನೇ ಸರ್ವಾಧಾರ, ನಿರಾಧಾರ, ಸಕಲ, ನಿಷ್ಕಲ, ಅಣು, ಮಹತ್ ಆಗಿದ್ದಾನೆ. ಆ ಪರಮ ಪ್ರಭು ದೇವ-ದೇವನಿಗೇ ಶರಣಾಗಬೇಕು.’ ಬ್ರಹ್ಮದೇವರು ಹೀಗೆ ಹೇಳಿದ್ದರಿಂದ ವಿಪ್ರರ್ಷಿಯೇ! ನೀನೂ ನಾರಾಯಣ ಪರಾಯಣನಾಗು. ಅವನನ್ನು ಬಿಟ್ಟು ನಮಗೆ ಮನಸ್ಸಿನಂತೆ ಪದಾರ್ಥವನ್ನು ಕೊಡುವ ದೇವರು ಬೇರೆ ಯಾರಿದ್ದಾರೆ? ಆ ಪುರುಷೋತ್ತಮ ದೇವನೇ ತಂದೆ-ತಾಯಿ, ಲೋಕೇಶ, ದೇವದೇವ ಮತ್ತು ಜಗತ್ಪತಿ ಆಗಿರುವನು. ಅವನಲ್ಲೇ ಶರಣಾಗು. ಅಗ್ನಿಹೋತ್ರ, ತಪಸ್ಸು, ಅಧ್ಯಯನ, ತನ್ನೆಲ್ಲ ಕರ್ಮಗಳಿಂದ ನಿತ್ಯ-ನಿರಂತರ ಎಚ್ಚರವಾಗಿದ್ದು ಏಕಮಾತ್ರ ಅವನನ್ನು ಸಂತುಷ್ಟಗೊಳಿಸಬೇಕು. ಆದ್ದರಿಂದ ನೀನು ಆ ಪುರಷೋತ್ತಮನನ್ನೇ ಆಶ್ರಯಿಸು. ಅವನಿಗೆ ಶರಣಾದ ಮೇಲೆ ಬಹಳಷ್ಟು ಮಂತ್ರಗಳ ಆವಶ್ಯಕತೆಯಿಲ್ಲ, ವ್ರತಗಳ ಪ್ರಯೋಜನವೂ ಇಲ್ಲ. ‘ಓಂ ನಮೋ ನಾರಾಯಣಾಯ’ ಇದೊಂದೇ ಮಂತ್ರವು ಎಲ್ಲ ಮನೋರಥಗಳನ್ನು ಪೂರ್ಣಗೊಳಿಸುವುದು. ಹೇ ಬ್ರಾಹ್ಮಣಶ್ರೇಷ್ಠನೇ! ಅವನ ಆರಾಧನೆಯಲ್ಲಿ ಯಾವುದೇ ಹೊರಗಿನ ವೇಷದ ಆವಶ್ಯಕತೆ ಇಲ್ಲ. ಬಟ್ಟೆ ಧರಿಸಲಿ, ಬಿಡಲಿ, ಜಟೆ ಬೆಳೆಸಲಿ, ತಲೆ ಬೋಳಿಸಲಿ, ತ್ಯಾಗಿಯಾಗಿರಲಿ ಅಥವಾ ಗೃಹಸ್ಥನಾಗಿರಲಿ ಎಲ್ಲರೂ ಅನನ್ಯ ಮನಸ್ಸಿನಿಂದ ಅವನನ್ನು ಆರಾಧಿಸಬಲ್ಲರು. ಚಿಹ್ನೆಯು ಧರ್ಮದ ಕಾರಣವಲ್ಲ. (ನ ಲಿಂಗಂ ಧರ್ಮಕಾರಣಮ್) ಅಲ್ಲದೆ ಮೊದಲು ನಿರ್ದಯೀ, ದುಷ್ಟಾತ್ಮಾ, ಸದಾ ಪಾಪಗಳಲ್ಲಿ ತೊಡಗಿರುವವರಾಗಿದ್ದರೂ ಕೂಡ ನಾರಾಯಣ ಪರಾಯಣರಾದ ಮೇಲೆ ಸನಾತನ ಪರಮಧಾಮವನ್ನು ಪಡೆದುಕೊಳ್ಳುವರು. ಭಗವಂತನ ನಿಷ್ಪಾಪರಾದ ಭಕ್ತರು ಪಾಪದ ಕೆಸರಿನಿಂದ ಲಿಪ್ತರಾಗುವುದಿಲ್ಲ. ಅಹಿಂಸೆಯಿಂದ ಚಿತ್ತವನ್ನು ಗೆದ್ದಿರುವ ಆ ಭಕ್ತರು ಎಲ್ಲ ಜನರನ್ನು ಪವಿತ್ರರಾಗಿಸುತ್ತಾರೆ. ಹಿಂದಿನ ಕಾಲದಲ್ಲಿ ಪ್ರಾಣಿಗಳನ್ನು ಹಿಂಸಿಸುವ ಓರ್ವ ಬೇಟೆಗಾರ ರಾಜನು ನಾರಾಯಣ ಪರಾಯಣನಾಗಿ ಪರಮಧಾವನ್ನು ಹೊಂದಿದ್ದನು. ಪರಮ ತತ್ತ್ವಜ್ಞ ಅಂಬರೀಷ ರಾಜನು ಭಗವಾನ್ ಹೃಷಿಕೇಶನ ಆರಾಧನೆ ಮಾಡಿ ವೈಷ್ಣವ ಪದವನ್ನು ಪಡೆದುಕೊಂಡಿದ್ದನು. ಅನೇಕ ಶಾಂತಚಿತ್ತ ಬ್ರಾಹ್ಮಣರು ಭಗವಂತನನ್ನು ಧ್ಯಾನಿಸಿ ಸಿದ್ಧಿಯನ್ನು ಪಡೆದುಕೊಂಡಿದ್ದರು. ಅಸುರ ಬಾಲಕ ಪ್ರಹ್ಲಾದನು ಪರಮ ಆಹ್ಲಾದದಿಂದ ಭಗವಾನ್ ನಾರಾಯಣನ ಸೇವೆ, ಪೂಜೆ, ಧ್ಯಾನ ಮಾಡಿ ಹರಿಯಿಂದ ಸುರಕ್ಷಿತನಾಗಿ ಪರಮಪದವನ್ನು ಪಡೆದನು. ತೇಜಸ್ವೀ ಭರತರಾಜನು ಶ್ರೀಹರಿಯನ್ನು ಉಪಾಸಿಸಿ ಪರಮ ಶಾಂತಿಯನ್ನು ಪಡೆದಿದ್ದನು. ಶ್ರೀಹರಿಯ ಆರಾಧನೆಯಿಂದ ಎಲ್ಲರಿಗೂ ಪರಮಗತಿ ದೊರೆಯಬಲ್ಲದು. ಶ್ರೀಹರಿಯ ಆರಾಧನೆಯಿಲ್ಲದೆ - ಬ್ರಹ್ಮಚಾರೀ, ಗೃಹಸ್ಥ, ವಾನಪ್ರಸ್ಥ, ಸಂನ್ಯಾಸಿ ಯಾರೇ ಆಗಿದ್ದರೂ ಪರಮಗತಿಯು ದೊರೆಯಲಾರದು. ಸಾವಿರಾರು ಜನ್ಮಗಳ ಬಳಿಕ ಭಗವತ್ಕೃಪೆಯಿಂದ ‘ನಾನು ಹರಿಭಕ್ತರ ದಾಸನಾಗಿದ್ದೇನೆ’ ಎಂಬ ಸದ್ಭುದ್ಧಿ ಉಂಟಾದಲ್ಲಿ ಅವನೂ ಭಗವಂತನನ್ನು ಪಡೆದು ಕೊಳ್ಳುವನು. ಮತ್ತೆ ಅನನ್ಯಚಿತ್ತ ಮಹಾಪುರುಷ ಮತ್ತು ಪ್ರೇಮ ತುಂಬಿದ ಹೃದಯವುಳ್ಳವರ ಕುರಿತು ಹೇಳವುದೇನಿದೆ? ಅದಕ್ಕಾಗಿ ತತ್ತ್ವವನ್ನು ಅರಿತ ಪುರುಷರು ಎಲ್ಲ ಕಡೆಗಳಿಂದ ಮನಸ್ಸನ್ನು ಹಿಮ್ಮೆಟ್ಟಿಸಿ, ಅನನ್ಯ ಮನಸ್ಸಿನಿಂದ ನಿತ್ಯ - ನಿರಂತರ ಆ ಸನಾತನ ಪರಮಾತ್ಮನ ಧ್ಯಾನವನ್ನೇ ಮಾಡುತ್ತಾ ಇರುತ್ತಾರೆ.</p>
<p class="Text">ನಾರದರು ಇಷ್ಟು ಹೇಳಿ ಅಂತರ್ಧಾನರಾದರು. ಧರ್ಮಾತ್ಮಾ ಪುಂಡರೀಕನ ನಾರಾಯಣ ಪರಾಯಣತೆ ಇನ್ನೂ ದೃಢವಾಯಿತು, ಉಜ್ವಲವಾಯಿತು. ಅವನು ‘ಓಂ ನಮೋ ನಾರಾಯಣಾಯ’ ಮಂತ್ರವನ್ನು ಜಪಿಸತೊಡಗಿದನು. ಭಗವಂತನ ಅಮೃತಮಯ ಮಧುರ ಧ್ಯಾನದಲ್ಲಿ ಮುಳುಗಿದನು. ಅವನ ಸ್ಥಿತಿ ಉನ್ನತವಾಯಿತು. ಕೊನೆಗೆ ಅಮೃತಾತ್ಮಕ ಭಗವಾನ್ ಗೋವಿಂದನು ಅವನ ಹೃದಯ ಕಮಲದಲ್ಲಿ ಬಂದು ವಿರಾಜಿಸಿದನು. ಅಂತಃಕರಣವೆಲ್ಲ ಭಗವಂತನ ಪವಿತ್ರ ಸಂಸರ್ಗದಿಂದ ಪ್ರಕಾಶಮಾನವಾಗಿ ಭಗವನ್ಮಯವಾಯಿತು. ಈಗ ಅವನ ಬುದ್ಧಿಯಲ್ಲಿ, ಮನಸ್ಸಿನಲ್ಲಿ ಭಗವಾನ್ ಕೇಶವನನ್ನು ಬಿಟ್ಟು ಸ್ವಪ್ನದಲ್ಲಿಯೂ ಕೂಡ ಯಾವುದೇ ವಸ್ತು ಉಳಿಯಲಿಲ್ಲ; ಕೊನೆಗೆ ಪುರುಷಾರ್ಥದ ವಿರೋಧಿಯಾದ ನಿದ್ರೆಯೂ ದೂರವಾಯಿತು.</p>
<p class="Text">ಬುದ್ಧಿ ಮತ್ತು ಮನಸ್ಸಿನಲ್ಲಿ ಭಗವಂತನ ಆವಿರ್ಭಾವವಾಗಿ ಭಕ್ತರು ದಿವ್ಯ ಭಗವತ್ ರೂಪದಲ್ಲಿ ಪರಿಣಿತನಾಗಿರುವುದನ್ನು ಅನೇಕ ಮಹಾ-ಪುರುಷರು ನೋಡಿ - ಕೇಳಿರುವರು. ಆದರೆ ಸ್ಥೂಲ ದೇಹದಲ್ಲಿ ದಿವ್ಯತ್ವದ ಪ್ರಾಪ್ತಿ ಕದಾಚಿತ್ತಾಗಿಯೇ ಹೇಳಲಾಗುತ್ತದೆ. ಪುಂಡರೀಕನು ಸಮಸ್ತ ಭುವನಗಳಲ್ಲಿ ಏಕಮಾತ್ರ ಸಾಕ್ಷಿ ಪುರುಷೋತ್ತಮ ವಾಸವುದೇವನ ಪರಮ ಕೃಪೆಯಿಂದ ತನ್ನ ನಿಷ್ಪಾಪ ದೇಹದಲ್ಲಿ ಇದೇ ಪರಮದಿವ್ಯ ವೈಷ್ಣವೀ ಸಿದ್ಧಿಯನ್ನು ಪಡೆದನು. ಪುಂಡರೀಕನ ಶರೀರ ಶ್ಯಾಮವರ್ಣವಾಗಿದೆ, ನಾಲ್ಕು ಭುಜಗಳು ಮೂಡಿವೆ, ಅವುಗಳಲ್ಲಿ ಶಂಖ, ಚಕ್ರ, ಗದೆ, ಪದ್ಮಗಳಿವೆ; ಪವಿತ್ರ ಪೀತಾಂಬರವಿದೆ, ತೇಜೋಮಂಡಲವು ಅವನ ಶರೀರವನ್ನು ಆವರಿಸಿ ಬಿಟ್ಟಿದೆ ಹಾಗೂ ಅವನು ಪುಂಡರೀಕಾಕ್ಷನಾಗಿ ಬಿಟ್ಟಿದ್ದಾನೆ. ಕಾಡಿನ ಹುಲಿ, ಸಿಂಹ ಹಾಗೂ ಇತರ ಹಿಂಸಕ ಪಶುಗಳು ಸಹಜ ವೈರ ಭಾವವನ್ನು ಮರೆತು ಅವನ ಹತ್ತಿರದಲ್ಲೆ ಓಡಾಡುತ್ತಾ ಸಂತೋಷವಾಗಿ ಪ್ರೇಮದಿಂದ ಸಂಚರಿಸುತ್ತವೆ. ಹಿಗೆ ವಿರೋಧಿ ಜೀವಿಗಳು ಪರಸ್ಪರ ಹಿತೈಷಿಗಳಾಗಿದ್ದಾರೆ. ನದೀ, ಸರೋವರಗಳ ನೀರು ಮಧುರತಮವಾಗಿದೆ. ಶೀತಲ ಸುಂಗಂಧಿತ ವಾಯು ಸುಖಕರವಾಗಿ ಬೀಸುತ್ತಿದೆ. ಋತುಗಳು ಪ್ರಸನ್ನವಾದುವು, ವನದ ವೃಕ್ಷಗಳು ಸುಗಂಧಿತ, ಮಧುರ ಪುಷ್ಪ-ಲಗಳಿಂದ ತುಂಬಿ ಬಾಗಿ ಹೋಗಿವೆ. ಇಡೀ ಪ್ರಕೃತಿಯೇ ಪುಂಡರೀಕನಿಗೆ ಅನುಕೂಲ ಹಾಗೂ ಪರಮಸುಖಕರವಾಗಿ ಹೋಗಿದೆ. ಭಕ್ತವತ್ಸಲ ದೇವದೇವೇಶ್ವರ ಭಗವಂತನು ಒಲಿದ ಮೇಲೆ ಸಮಸ್ತ ಚರಾಚರ ಜಗತ್ತು ಮುದಗೊಳ್ಳುವುದು, ಸಮಸ್ತ ಜೀವ ಹಾಗೂ ಪ್ರಕೃತಿಯ ವಸ್ತುಗಳೆಲ್ಲ ಆ ಜಗದ್ವಂದ್ಯ ಭಕ್ತನ ಸೇವೆ ಮಾಡಿ ತಮ್ಮ ಜೀವನವನ್ನು ಸಫಲವಾಗಿಸಿಕೊಳ್ಳಲು ಬಯಸುತ್ತಿವೆ.</p>
<p class="Text">ಈಗಲಾದರೋ ಪುಂಡರೀಕನ ದೇಹ-ಮನ-ಬುದ್ಧಿ-ಎಲ್ಲವೂ ಭಗವನ್ಮಯವಾಗಿತ್ತು; ಆಗಲೇ ಭಕ್ತನ ಹೃದಯನಿಧಿ ಕಮಲದಳಲೋಚನ ಭಗವಂತನು ತನ್ನ ಭಕ್ತ ಪುಂಡರೀಕನನ್ನು ಜಗತ್ಪ್ರಸಿದ್ಧ ಪಾವನವಾಗಿಸಲು ಹಾಗೂ ಈ ಭಕ್ತಿಯ ಚರಮ ಫಲವನ್ನು ಕೊಡಲು ಸಾಕ್ಷಾತ್ ತನ್ನ ದಿವ್ಯ ಮಂಗಲ ಸ್ವರೂಪದಲ್ಲಿ ಅವನ ಎದುರಿಗೆ ಆವಿರ್ಭವಿಸಿದನು. ಭಗವಂತನ ಮೂರು ಕೈಗಳಲ್ಲಿ ಶಂಖ, ಚಕ್ರ ಮತ್ತು ಗದೆಯಿದ್ದು, ಒಂದು ಕೈಯ ಅಭಯಮುದ್ರೆಯಿಂದ ಭಕ್ತನಿಗೆ ಆಶ್ವಾಸನೆಯನ್ನು ಕೊಡುತ್ತಿರುವನು. ಕೋಟಿ ಸೂರ್ಯರಂತೆ ಭಗವಂತನ ಪ್ರಕಾಶವಿದೆ. ಕೋಟಿ ಚಂದ್ರರಂತೆ ಭಗವಂತನ ಪ್ರತಿಯೊಂದು ಅಂಗದಿಂದಲೂ ಸುಧಾವೃಷ್ಟಿ ಆಗುತ್ತಿದೆ. ಕೋಟಿ ಮದನರ ದರ್ಪವನ್ನು ಮುರಿಯುವಂತಹ ಸೌಂದರ್ಯವಿದೆ. ಭಗವಂತನ ನೇತ್ರಗಳು ಕಮಲದಂತೆ ಅತ್ಯಂತ ಸುಂದರವಾಗಿವೆ, ಚಂದ್ರಬಿಂಬದ ಶೋಭೆಯನ್ನು ನಾಚಿಸುವಂತಹ ಮುಖಕಮಲವಿದೆ, ಕಿವಿಗಳಲ್ಲಿ ಕರ್ಣಕುಂಡಲಗಳೂ, ಕೊರಳಲ್ಲಿ ರತ್ನಹಾರ ಮತ್ತು ವನಮಾಲೆ, ವಕ್ಷಃಸ್ಥಳದಲ್ಲಿ ಮಹಾಲಕ್ಷ್ಮೀ ಹಾಗೂ ಭೃಗುಲಾಂಛನವಿದೆ. ಕೌಸ್ತುಭ ಮಣಿಯು ಕೊರಳಿನಲ್ಲಿ ಶೋಭಿಸುತ್ತಿದೆ. ಭಗವಂತನ ಅಧರ ಮತ್ತು ಮುತ್ತಿನಂತಹ ದಂತಪಂಕ್ತಿಯು ಅತ್ಯಂತ ಸುಶೋಭಿತವಾಗಿದೆ. ಮಸ್ತಕದಲ್ಲಿ ಮನೋಹರ ಮುಕುಟವಿದೆ, ಹೆಗಲಮೇಲೆ ಚೈತನ್ಯ ಬ್ರಹ್ಮಸೂತ್ರ ವಿರಾಜಿಸುತ್ತಿದೆ. ದೇವತೆಗಳು, ಸಿದ್ಧರು, ಗಂಧರ್ವರು, ಶ್ರೇಷ್ಠಮುನಿಗಳು, ನಾಗ-ಯಕ್ಷರು ಭಗವಂತನ ಸೇವೆ ಮಾಡುತ್ತಿದ್ದಾರೆ. ಭಾಗ್ಯವಂತ ಪಾರ್ಷದರು ಚಾಮರ, ಬೀಸಣಿಗೆ, ಛತ್ರ ಇವುಗಳಿಂದ ಸೇವಿಸುತ್ತಿದ್ದಾರೆ. ಪವಿತ್ರಾತ್ಮಾ ಪುಂಡರೀಕನು ಭಗವಂತನ ಈ ಅಚಿಂತ್ಯ ಸುಂದರ ದಿವ್ಯ ಸ್ವರೂಪವನ್ನು ನೋಡಿ ಅತ್ಯಂತ ಪ್ರೇಮವಿಹ್ವಲ, ಆನಂದಪೂರ್ಣ ಚಿತ್ತದಿಂದ ಎರಡು ಕೈಗಳನ್ನೂ ಮುಗಿದು, ಅವನ ಚರಣಗಳಲ್ಲಿ ಬಿದ್ದು ಸ್ತುತಿಸಲು ಪ್ರಾರಂಭಿಸಿದನು.</p>
<p class="Text">ವಿವಿಧ ರೀತಿಯಿಂದ ಭಗವಂತನನ್ನು ಸ್ತುತಿಸುತ್ತಾ ಪುಂಡರೀಕನ ಮಾತು ಮೂಕವಾಯಿತು. ನೆಟ್ಟನೋಟದಿಂದ ಅವನು ಭಗವಂತನ ಮುಖಾರವಿಂದದ ಮಧುರ ಶೋಭೆಯನ್ನು ಅತೃಪ್ತನಯನಗಳಿಂದ ನೋಡುತ್ತಲೇ ಇದ್ದನು. ಪ್ರೇಮಮುಗ್ಧ ಭಕ್ತನ ಈ ಪವಿತ್ರ ಮತ್ತು ಅಚಿಂತ್ಯ ಸ್ಥಿತಿಯನ್ನು ಕಂಡು, ಅವನ ಸಮಾಧಿಯನ್ನು ಭಂಗಗೊಳಿಸಲು ಭಗವಂತನು ಗಂಭೀರ ಸ್ವರದಿಂದ ಇಂತೆಂದನು.</p>
<p class="Shlok">ಪ್ರೀತೋಽಸ್ಮಿ ವತ್ಸ ಭದ್ರಂ ತೇ ಪುಂಡರೀಕ ಮಹಾಮತೇ ।</p>
<p class="Shlok">ವರಂ ವೃಣೀಷ್ಟ ದಾಸ್ಯಾಮಿ ಯತ್ತೇ ಮನಸಿ ವರ್ತತೇ ॥</p>
<p class="Text">‘ಎಲೈ ಮಹಾಮತಿ ವತ್ಸ ಪುಂಡರೀಕನೇ! ನಾನು ಬಹಳ ಪ್ರಸನ್ನ ನಾಗಿರುವೆನು. ನಿನಗೆ ಶ್ರೇಯಸ್ಸಾಗಲಿ. ಮನಸ್ಸಿಗೆ ಬಂದ ವರವನ್ನು ಬೇಡಿಕೋ.’</p>
<p class="Text">ಪುಂಡರೀಕನು ವಾಸ್ತವವಾಗಿ ಮಹಾಮತಿಯೇ ಆಗಿದ್ದನು. ಅವನು ಹರ್ಷ-ಗದ್ಗದ ವಾಣಿಯಿಂದ ಹೇಳಿದನು - ಭಗವಂತನೇ! ನನ್ನಂತಹ ಅತ್ಯಂತ ದುರ್ಬುದ್ಧಿ ಪ್ರಾಣಿ ಎಲ್ಲಿ ಹಾಗೂ ನಿನ್ನಂತಹ ಸರ್ವಜ್ಞ, ಪರಮಸುಹೃದ್ ಸ್ವಾಮಿಯೆಲ್ಲಿ? ನಿನ್ನ ದುರ್ಲಭ ದರ್ಶನದ ಬಳಿಕ ಇನ್ನೇನು ವಸ್ತು ಉಳಿಯಬಲ್ಲದು? ನನಗಂತೂ ತಿಳಿಯುವುದಿಲ್ಲ. ಹೀಗಿದ್ದರೂ ನೀನು ಬೇಡಲು ಅಪ್ಪಣೆ ಮಾಡುವಿಯಾದರೆ ಭಗವಂತಾ! ನನಗೆ ಯಾವುದರಲ್ಲಿ ಶ್ರೇಯಸ್ಸು ಇದೆಯೋ, ಅದನ್ನೇ ನನಗೆ ಕರುಣಿಸು.</p>
<p class="Text">ಚರಣಗಳಲ್ಲಿ ಬಿದ್ದು ಪ್ರೇಮಾಶ್ರುಗಳಿಂದ ಚರಣವನ್ನು ತೊಳೆಯುತ್ತಿರುವ ಮಹಾಭಾಗ ಪುಂಡರೀಕನನ್ನು ಭಗವಂತನು ಎತ್ತಿ ಅಪ್ಪಿಕೊಂಡನು ಹಾಗೂ ಹೇಳಿದನು - ಸುವ್ರತನೇ! ನಿನಗೆ ಮಂಗಳವಾಗಲಿ. ವತ್ಸ! ನನ್ನೊಂದಿಗೆ ನಡೆ. ನಿತ್ಯಾತ್ಮಾ ಹಾಗೂ ಜಗತ್ತಿಗೆ ಉಪಕಾರಿಯಾಗಿ ಸದಾ-ಸರ್ವದಾ ನನ್ನ ಲೀಲೆಯಲ್ಲಿ ನನ್ನೊಂದಿಗೆ ಇರು.</p>
<p class="Text">ಭಕ್ತವತ್ಸಲ ಭಗವಂತನು ಪ್ರೀಯಿಂದ ಇಷ್ಟು ಹೇಳುತ್ತಲೇ ಸಮಸ್ತ ದಿವ್ಯ ಲೋಕಗಳಲ್ಲಿ ದುಂದುಭಿಗಳು ಮೊಳಗಿದವು. ಆಕಾಶದಿಂದ ಪುಷ್ಪವೃಷ್ಟಿಯಾಯಿತು. ಬ್ರಹ್ಮಾದಿ ದೇವತೆಗಳು ಭಲೇ! ಭಲೇ! ಎಂದು ಕೊಂಡಾಡುತ್ತಾ ಭಗವಂತ ಮತ್ತು ಭಕ್ತನ ಮಹಿಮೆಯನ್ನು ಹಾಡತೊಡಗಿದರು. ಸಿದ್ಧರು, ಗಂಧರ್ವರು, ಕಿನ್ನರರು ಆನಂದದಿಂದ ಉನ್ಮತ್ತರಾಗಿ ಕುಣಿಯುತ್ತಾ ಹಾಡತೊಡಗಿದರು. ಅನಂತರ ಸಮಸ್ತ ಲೋಕಗಳ ವಂದನೆಗಳನ್ನು ಸ್ವೀಕರಿಸುತ್ತಾ ದೇವ-ದೇವ ಜಗತ್ಪತಿ ಭಗವಂತನು ತನ್ನ ಪ್ರಿಯ ಭಕ್ತ ಪುಂಡರೀಕನನ್ನು ಜೊತೆಲ್ಲಿ ಕರೆದುಕೊಂಡು ಗರುಢಾರೂಢನಾಗಿ ನೋಡು-ನೋಡುತ್ತಿರುವಂತೆ ಅಂತರ್ಧಾನನಾದನು.</p>
<p class="Text">ಭೀಷ್ಮಪಿತಾಮಹರು ಮೇಲಿನ ಭಕ್ತಚರಿತ್ರವನ್ನು ಧರ್ಮರಾಜ ಯುಧಿಷ್ಠಿರನಿಗೆ ತಿಳಿಸಿ, ನುಡಿದರು - ಎಲೈ ರಾಜನೇ! ನೀನೂ ಕೂಡ ಭಗವಂತನ ಭಕ್ತಿಯಿಂದ ಸಂಪನ್ನನಾಗಿ ತನ್ನ ಮನಸ್ಸನ್ನು ಪ್ರಾಣಗಳನ್ನು ಭಕ್ತರ ಸೇವೆಯಲ್ಲಿ ತೊಡಗಿಸು ಹಾಗೂ ವಿಧಿವತ್ತಾಗಿ ಪೂಜಿಸುತ್ತಾ ಪುರುಷೋತ್ತಮನ ಸೇವೆ ಮಾಡು. ಪಾಪ-ಪುಣ್ಯಗಳೆರಡನ್ನು ಇಲ್ಲವಾಗಿಸುವ ಭಗವಂತನ ಮನೋಹರ ಕಥೆಯನ್ನು ಕೇಳು. ಹೇಗಾದರೂ ಭಗವಂತನ ಭಕ್ತಿಯು ಪ್ರಾಪ್ತವಾಗಿ, ವಿಶ್ವಾತ್ಮಾ ಭಗವಂತನು ಪ್ರಸನ್ನವಾಗುವಂತೇ ಮಾಡು. ಭಗವಂತನಿಂದ ವಿಮುಖನಾಗಿ ನೂರಾರು ಅಶ್ವಮೇಧ, ವಾಜಪೇಯ ಯಜ್ಞಗಳನ್ನು ಮಾಡಿದರೂ ಭಗವಂತನನ್ನು ಪಡೆಯಲಾರರು ಎಂಬುದು ನೆನಪಿರಲಿ. ಆದರೆ ಭಗವಂತನ ಪ್ರೇಮೀ ಭಕ್ತರು ‘ಹರಿ’ ಎಂಬ ಎರಡು ಅಕ್ಷರಗಳನ್ನು ಉಚ್ಚರಿಸಿಯೇ ಮೋಕ್ಷಕ್ಕಾಗಿ ಕಟಿಬದ್ಧ ರಾಗುತ್ತಾರೆ, ಎಂಬುದನ್ನು ನಿಶ್ಚಯವಾಗಿ ತಿಳಿ.</p>
<p class="Shlok">ಲಾಭಸ್ತೇಷಾಂ ಜಯಸ್ತೇಷಾಂ ಕುತಸ್ತೇಷಾಂ ಪರಾಜಯಃ ।</p>
<p class="Shlok">ಯೇಷಾಮಿಂದೀವರಶ್ಯಾಮೋ ಹೃದಯಸ್ಥೋ ಜನಾರ್ದನಃ ॥</p>
<p class="Text">ಹೃದಯದಲ್ಲಿ ಇಂದೀವರಶ್ಯಾಮ ಜನಾರ್ದನನು ವಿರಾಜಮಾನನಾಗಿರುವಾಗ ಅವನಿಗೆ ಲಾಭ ಮತ್ತು ವಿಜಯವೇ ಇದೆ. ಅವನ ಪರಾಜಯ ಹೇಗಾಗಬಲ್ಲದು?</p>
<p class="ChapterEnd para-style-override-2">॥ ಭಕ್ತರಿಗೆ ಮತ್ತು ಭಗವಂತನಿಗೆ ಜಯವಾಗಲಿ ॥<span></span></p>


<p class="Page-Break"> </p>
<p class="Chapter-Heading" id="toc_marker-9">7. ಭಕ್ತ ಚೋಳರಾಜ ಮತ್ತು ಬ್ರಾಹ್ಮಣ ವಿಷ್ಣುದಾಸ</p>
<p class="Text">ಸಾಕಷ್ಟು ಧನದಿಂದ ನೆರವೇರುವ ಯಜ್ಞ-ದಾನಾದಿಗಳಿಂದ ಭಗವಂತನು ಪ್ರಸನ್ನನಾಗುವುದಿಲ್ಲ. ಭಗವಂತನ ಪ್ರಸನ್ನತೆಯಲ್ಲಾದರೋ ಭಕ್ತಿಯೇ ಮುಖ್ಯ ಕಾರಣವಾಗಿದೆ. (ಚೋಳರಾಜ).</p>
<p class="Text">ಕಾಂಚಿಪುರದಲ್ಲಿ ಚೋಳನೆಂಬ ಚಕ್ರವರ್ತಿ ರಾಜನು ರಾಜ್ಯವಾಳುತ್ತಿದ್ದನು. ಅವನ ಹೆಸರಿನಿಂದಲೆ ಆ ದೇಶದ ಹೆಸರು ಚೋಳ ಎಂದಾಗಿತ್ತು. ಅವನ ರಾಜ್ಯದಲ್ಲಿ ಯಾರೇ ಮನುಷ್ಯನು ದುಃಖಿ, ಪಾಪಿ, ರೋಗಿಗಳಾಗಿರಲಿಲ್ಲ. ರಾಜನು ಬಹಳ ದಾನ - ಧರ್ಮ ಹಾಗು ಯಜ್ಞಗಳನ್ನು ಮಾಡುತ್ತಿದ್ದನು. ಅಪಾರವಾದ ಧನ ಸಂಪತ್ತು ಇತ್ತು. ರಾಜನು ಭಗವಂತನ ಭಕ್ತನಾಗಿದ್ದು, ಪ್ರತಿದಿನವೂ ಭಗವಂತನ ಮೂರ್ತಿಯನ್ನು ತುಂಬು ಪ್ರೇಮದಿಂದ ಪೂಜಿಸುತ್ತಿದ್ದನು. ಇಷ್ಟೆಲ್ಲ ಆದರೂ ರಾಜನಿಗೆ ತನ್ನ ಧನ-ಸಂಪತ್ತಿನ ಸ್ವಲ್ಪ ಅಭಿಮಾನವಿತ್ತು. ನಾನು ಸಾಕಷ್ಟು ಧನದಿಂದ ದಾನ-ಪೂಜಾದಿಗಳನ್ನು ಮಾಡಿ ಭಗವಂತನನ್ನು ಒಲಿಸಿಕೊಂಡಷ್ಟು ಬೇರೆ ಯಾರು ಮಾಡಲಾರರು ಎಂದು ತಿಳಿದಿದ್ದನು. ಭಗವಂತನಿಗೆ ಧನದ ಹಸಿವಿಲ್ಲ, ಅವನು ಕೇವಲ ಪ್ರೇಮವನ್ನು ಬಯಸುವನು, ಅವನಿಗೆ ಅರಸು-ಆಳು ಇಬ್ಬರೂ ಒಂದೇ ಎಂಬ ವಿವೇಕದ ಮೇಲೆ ಧನದ ಗರ್ವವು ಪರದೆ ಏಳೆದಿತ್ತು. ಶ್ರೀಮಂತರು ವಾಸ್ತವವಾಗಿ ಇದನ್ನು ತಿಳಿಯುವುದೇ ಇಲ್ಲ. ಸ್ವರ್ಣದಲ್ಲಿ ಕಲಿಯ ನಿವಾಸ ಇರುವುದರಿಂದ ಸತತವಾಗಿ ಸತ್ಸಂಗವು ಆಗದಿದ್ದರೆ ಶ್ರೀಮಂತರು ಸನ್ಮಾರ್ಗದಲ್ಲಿ ಸ್ಥಿತರಾಗಿರುವುದು ಬಹಳ ಕಠಿಣವಾಗುತ್ತದೆ.</p>
<p class="Text">ಅದೇ ಕಾಂಚೀಪುರದಲ್ಲಿ ಓರ್ವ ವಿಷ್ಣುದಾಸನೆಂಬ ದರಿದ್ರ ಬ್ರಾಹ್ಮಣನಿದ್ದನು. ಅವನು ಬಹಳ ಬಡವನಾಗಿದ್ದರೂ ದೊಡ್ಡ ವಿದ್ವಾಂಸನೂ, ಭಗವಂತನ ಅನನ್ಯ ಭಕ್ತನೂ ಆಗಿದ್ದನು. ಭಗವಂತನು ಭಕ್ತಿಯಿಂದ ಅರ್ಪಿಸಿದ ಪತ್ರ-ಪುಷ್ಪಗಳನ್ನು ತುಂಬು ಪ್ರೇಮದಿಂದ ಸ್ವೀಕರಿಸುತ್ತಾನೆ ಎಂಬುದನ್ನು ಅವನು ತಿಳಿದಿದ್ದನು. ಸಮುದ್ರತೀರದ ಭಗವಂತನ ಮಂದಿರಕ್ಕೆ ರಾಜನು ಮತ್ತು ವಿಷ್ಣುದಾಸ ಬ್ರಾಹ್ಮಣನು ಎರಡು ಹೊತ್ತು ದೇವರ ಪೂಜೆಗಾಗಿ ಹೋಗುತ್ತಿದ್ದರು. ಒಂದು ದಿನ ಚೋಳರಾಜನು ಅನೇಕ ವಿಧದ ಬಹುಮೂಲ್ಯ ರತ್ನಗಳಿಂದ, ಬಗೆ-ಬಗೆಯ ಚಿನ್ನದ ಹೂವುಗಳಿಂದ ವಿಧಿವತ್ತಾಗಿ ದೇವರ ಪೂಜೆ ಮಾಡಿ ಸಾಷ್ಟಾಂಗ ನಮಸ್ಕಾರ ಮಾಡಿ ಮಂದಿರದಲ್ಲಿ ಕುಳಿತಿದ್ದನು. ಅಷ್ಟರಲ್ಲೇ ಬ್ರಾಹ್ಮಣ ವಿಷ್ಣುದಾಸನು ಕೈಯಲ್ಲಿ ನೀರಿನ ತಂಬಿಗೆಯನ್ನು, ತುಳಸೀ, ಹೂವುಗಳಿಂದ ತುಂಬಿದ ಸಣ್ಣ ತಟ್ಟೆಯನ್ನು ಹಿಡಿದುಕೊಂಡು ಅಲ್ಲಿಗೆ ಬಂದನು. ವಿಪ್ರವರ ವಿಷ್ಣುದಾಸನು ಭಕ್ತಿಯಿಂದ ವಿಭೋರನಾಗಿದ್ದನು. ಅಲ್ಲಿ ಯಾರು ಕುಳಿತಿರುವರು ಎಂಬುದನ್ನು ಅವನು ನೋಡಲಿಲ್ಲ. ನಿಃಸ್ಪೃಹನಾದ ಭಗವದ್ಭಕ್ತನಿಗೆ ರಾಜನ ಕಡೆಗೆ ನೋಡುವ ಆವಶ್ಯಕತೆಯೂ ಇರಲಿಲ್ಲ. ವಿಷ್ಣುದಾಸನು ತಟ್ಟೆಯನ್ನು ಒಂದೆಡೆ ಇರಿಸಿ ವಿಷ್ಣುಸೂಕ್ತವನ್ನು ಹೇಳುತ್ತಾ ಭಕ್ತಿಭಾವದಿಂದ ದೇವರಿಗೆ ಅಭಿಷೇಕ ಮಾಡಿದನು. ರಾಜನು ಏರಿಸಿದ ಎಲ್ಲ ವಸಾಲಂಕಾರಗಳು ನೆಂದುಹೋದವು. ಬಳಿಕ ಬ್ರಾಹ್ಮಣನು ಹೂವು-ತುಳಸಿಗಳನ್ನು ಏರಿಸಿ ದೇವರನ್ನು ಪೂಜಿಸಿ ಧೂಪವನ್ನು ಅರ್ಪಿಸಿದನು. ಬ್ರಾಹ್ಮಣನ ಎರಡುಕಾಸಿನ ತುಳಸೀಪತ್ರೆಗಳಿಂದ ತನ್ನ ರತ್ನಾಭರಣಗಳು ಮುಚ್ಚಿಹೋಗಿರುವುದನ್ನು ನೋಡಿ ರಾಜನಿಗೆ ಸಿಟ್ಟು ಬಂತು. ರಾಜನು ವಿಷ್ಣುದಾಸನಲ್ಲಿ ‘ವಿಷ್ಣುದಾಸನೇ! ನಾನು ತಿಳಿದಂತೆ ನೀನು ಶತಮೂರ್ಖನಾಗಿರುವೆ. ನಿನಗೆ ಭಕ್ತಿಯ ಅರಿವು ಏನೂ ಇಲ್ಲ. ನಾನು ನವರತ್ನಗಳಿಂದ ಸ್ವರ್ಣಪುಷ್ಪಗಳಿಂದ ದೇವರನ್ನು ಎಷ್ಟು ಸುಂದರವಾಗಿ ಅಲಂಕರಿಸಿದ್ದೆ, ನೀನು ಎಲ್ಲವನ್ನು ಕೆಡಿಸಿಬಿಟ್ಟೆಯಲ್ಲ! ನಿನ್ನಲ್ಲಿ ಸ್ವಲ್ಪವಾದರೂ ಭಕ್ತಿ ಇದ್ದಿದ್ದರೆ ಇಷ್ಟು ಸುಂದರ ಶೋಭೆಯನ್ನು ಎಲೆಗಳಿಂದ ಮುಚ್ಚಿ ಬಿಡುತ್ತಿದ್ದೆಯಾ?’</p>
<p class="Text">ರಾಜನ ಮಾತನ್ನು ಕೇಳಿ ವಿಷ್ಣುದಾಸನಿಗೂ ಸಿಟ್ಟು ಬಂತು. ವಿಷ್ಣುದಾಸನೆಂದನು - ‘ನೀನು ಬಹಳ ಭಕ್ತಿಯನ್ನು ಬಲ್ಲೆ! ನೀನು ಇಷ್ಟರವರೆಗೆ ಯಾವ ಭಕ್ತಿಯನ್ನು ಮಾಡಿರುವೆ, ಹೇಳು ನೋಡುವ. ರಾಜ್ಯದ ಅಹಂಕಾರದಿಂದ ಬೀಗಿರುವೆ. ಭಗವಂತನಿಗೆ ನಿನ್ನ ನವರತ್ನಗಳ ಮೋಹ ಅಷ್ಟರಲ್ಲೆ ಇದೆ. ಯಾರ ಬಳಿ ಏನಿರುವುದೋ ಅವನು ಅದರಿಂದಲೇ ದೇವರನ್ನು ಪೂಜಿಸುತ್ತಾನೆ. ಮುಖ್ಯವಾಗಿ ದೇವರ ಪೂಜೆಗಾಗಿ ಶುದ್ಧ ಹೃದಯ ಇರಬೇಕು. ಭಗವಂತನು ಧನದಿಂದಲೇ ಪ್ರಸನ್ನನಾಗುವುದಾದರೆ ಬಡಪಾಯಿ ಬಡವರ ಪಾಡು ಏನಾಗುತ್ತಿತ್ತು? ಬಡಪಾಯಿ ಬಡವರಿಗೆ ದೇವರೇ ಆಸರೆಯಾಗಿದ್ದಾನೆ. ದೇವರು ಶ್ರೀಮಂತರ ಧನವನ್ನು ಬಯಸುತ್ತಿದ್ದರೆ ಮತ್ತೆ ಯಾವ ಬಡವರಿಗೂ ಇರಗೊಡಲಿಲ್ಲ. ಭಗವಂತನು ಬಡವರ ಮೊರೆ ಕೇಳುತ್ತ ಬಂದಿರುವನು. ಇದರಿಂದಲೇ ಜನರು ಬಡವರನ್ನು ಸತಾಯಿಸಲು ಸ್ವಲ್ಪ ಹೆದರುತ್ತಾರೆ.’</p>
<p class="Text">ಬ್ರಾಹ್ಮಣನ ಮಾತನ್ನು ಕೇಳಿ ರಾಜನೆಂದ - ಬಡ ಹಾರವನೇ! ನಿನಗೆ ಭಕ್ತಿಯ ಬಹಳ ಗರ್ವ ಇದೆಯೆಂದು ತೋರುತ್ತದೆ. ನಿರ್ಧನ, ದರಿದ್ರನಾದ ನಿನ್ನ ಭಕ್ತಿಗೆ ಏನು ಬೆಲೆ ಇದೆ? ನೀನು ಇಂದಿನವರೆಗೆ ಏನು ದಾನ-ಧರ್ಮ ಮಾಡಿರುವೆ ಅಥವಾ ಎಷ್ಟು ಮಂದಿರಗಳನ್ನು ನಿರ್ಮಿಸಿರುವೆ? ಧನ-ದಾನರಹಿತನಾದ ನಿನ್ನ ಭಕ್ತಿಯಲ್ಲಿ ಏನಿದೆ? ಏನನ್ನೂ ಮಾಡದೆ ಕೇವಲ ಭಕ್ತಿಯ ಬಲದಿಂದ ಗಳಹುತ್ತಿರುವೆಯಲ್ಲ! ನಮ್ಮಿಬ್ಬರಲ್ಲಿ ಯಾರಿಗೆ ಮೊದಲು ದರ್ಶನವಾಗುತ್ತದೆ ಎಂದು ನೋಡುವಾ? ನಾನು ಉಪಾಯ ಮಾಡುವೆನು, ನೀನೂ ಮಾಡು. ಮೊದಲು ಭಗವಂತನ ಸಾಕ್ಷಾತ್ಕಾರವಾದವರ ಭಕ್ತಿಯು ಹಿರಿದೆಂದು ತಿಳಿಯಲಾಗುವುದು. ಅಪಾರ ಧನದಿಂದ ಯಜ್ಞವನ್ನು ಮಾಡಿ ಭಗವಂತನನ್ನು ಕೂಡಲೇ ಒಲಿಸಿಕೊಳ್ಳುವುದು ಏನು ಮಹಾ ಎಂದು ರಾಜನು ಯೋಚಿಸಿದನು.</p>
<p class="Text">ಇಂದಿನ ಕಾಲದಲ್ಲಾದರೋ ಮೊದಲಿಗೆ ಇಂತಹ ರಾಜರು ಸಿಗುವುದೇ ದುರ್ಲಭ. ಎಲ್ಲಾದರೂ ದೊರೆತರೂ ಬ್ರಾಹ್ಮಣನ ಮೇಲೆ ರಾಜದ್ರೋಹದ ಆರೋಪ ಹೊರಿಸಿ ಶಿಕ್ಷೆಯಾಗುತ್ತಿತ್ತು; ಇರಲಿ.</p>
<p class="Text">ಇಬ್ಬರೂ ಅಲ್ಲಿಂದ ತೆರಳಿದರು. ರಾಜನು ಅರಮನೆಗೆ ಬರುತ್ತಲೇ ಮುದ್ಗಲ ಋಷಿಗಳನ್ನು ಕರೆಸಿ, ಅವರ ಆಚಾರ್ಯತ್ವದಲ್ಲಿ ವಿಶಾಲವಾದ ವಿಷ್ಣುಯಜ್ಞವನ್ನು ಪ್ರಾರಂಭಿಸಿದನು. ಬಡ ವಿಷ್ಣುದಾಸನಲ್ಲಿ ಯಜ್ಞ ಮಾಡಲು ಹಣ ಇರಲಿಲ್ಲ. ಅವನು ಮನೆಗೆ ಬಂದು ಕಾರ್ತಿಕ ಮತ್ತು ಮಾಘದ ವ್ರತಗಳ ಆಚರಣೆ, ತುಲಸೀವನ-ಸೇವನ, ಭಗವಂತನ ದ್ವಾದಶಾಕ್ಷರ (<span class="char-style-override-2">ಓಂ ನಮೋ ಭಗವತೇ ವಾಸುದೇವಾಯ</span>) ಮಂತ್ರದ ಜಪ, ಏಕಾದಶೀವ್ರತ ಹಾಗೂ ನಿತ್ಯ ನಿಯಮ ಪೂರ್ವಕ ಷೋಡಶೋಪಚಾರಗಳಿಂದ ಭಕ್ತಿಯಿಂದ ಭಗವಂತನ ಪೂಜೆ ಮಾಡಲು ಪ್ರಾರಂಭಿಸಿದನು. ಇಷ್ಟೇ ಅಲ್ಲದೆ ಬ್ರಾಹ್ಮಣನು ಹೋಗುವಾಗ-ಬರುವಾಗ, ತಿಂದುಣ್ಣುವಾಗ, ಮಲಗಿ-ಎದ್ದಾಗ, ಎಲ್ಲ ಸಮಯದಲ್ಲಿ ಭಗವಂತನ ನಾಮಸ್ಮರಣೆಯನ್ನು ಮಾಡುತ್ತಾ, ಎಲ್ಲೆಡೆ ಸಮಾನಭಾವದಿಂದ ಸರ್ವಭೂತಸ್ಥ ಭಗವಂತನನ್ನು ದರ್ಶಿಸುವ ಅಭ್ಯಾಸ ಮಾಡಿದನು. ಈ ವ್ರತಗಳನ್ನು ಆಚರಿಸುವುದು ಬಿಟ್ಟು ಅವನು ಬೇರೇನೂ ಕೆಲಸ ಮಾಡುತ್ತಿರಲಿಲ್ಲ. ಇದರಿಂದ ಯಾವುದೇ ಪಾಪದ ಸಂಭವವೇ ಇರಲಿಲ್ಲ. ಹೀಗೆ ಇವರಿಬ್ಬರು ಸಾಧನೆ ಮಾಡುತ್ತಾ-ಮಾಡುತ್ತಾ ಬಹಳ ಸಮಯ ಕಳೆದು ಹೋಯಿತು. ಇಬ್ಬರ ಇಂದ್ರಿಯಗಳು ಹಾಗೂ ಅವರ ಕಾರ್ಯಗಳೆಲ್ಲ ಭಗವಂತನ ನಿಮಿತ್ತವಾಗಿ ವರ್ತಿಸತೊಡಗಿದವು.</p>
<p class="Text">ವಿಷ್ಣುದಾಸ ಬ್ರಾಹ್ಮಣನು ಒಂದು ಹೊತ್ತು ಅಡಿಗೆ ಮಾಡಿಕೊಂಡು ಉಣ್ಣುತ್ತಿದ್ದನು ಹಾಗೂ ಹಗಲು-ರಾತ್ರೆ ತನ್ನ ಸಾಧನೆಯಲ್ಲಿ ಮುಳುಗಿರುತ್ತಿದ್ದನು. ಒಂದು ದಿನ ಅವನು ಬೆಳಿಗ್ಗೆಯೇ ನಿತ್ಯ ಕರ್ಮಗಳನ್ನು ಪೂರೈಸಿ ರೊಟ್ಟಿಗಳನ್ನು ಮಾಡಿಟ್ಟಿದ್ದನಷ್ಟೇ, ಅಷ್ಟರಲ್ಲಿ ರೊಟ್ಟಿಗಳು ಅಲ್ಲಿಂದ ಹಾರಿಹೋದವು. ಬ್ರಾಹ್ಮಣನಿಗೆ ಹಸಿವೆಯಾಗಿತ್ತು, ಆದರೆ ಇನ್ನೊಮ್ಮೆ ರೊಟ್ಟಿಗಳನ್ನು ಮಾಡುವುದರಲ್ಲಿ ಸಾಧನೆಯ ಸಮಯವನ್ನು ವ್ಯಯಮಾಡುವುದು ಉಚಿತವಲ್ಲ ಎಂದು ತಿಳಿದು ಅಂದು ಹಸಿದುಕೊಂಡೇ ಇದ್ದನು. ಮರುದಿನ ರೊಟ್ಟಿಗಳನ್ನು ಮಾಡಿ ದೇವರಿಗೆ ನೈವೇದ್ಯ ಮಾಡಲು ಹೋದನು. ಬಂದು ನೋಡಿದರೆ ರೊಟ್ಟಿಗಳು ಇರಲಿಲ್ಲ. ಹೀಗೆ ಬ್ರಾಹ್ಮಣನ ರೊಟ್ಟಿಗಳು ಕಣ್ಮರೆಯಾಗುವುದು ಏಳು ದಿನ ನಡೆಯಿತು. ಬ್ರಾಹ್ಮಣನಿಗೆ ಪ್ರತಿದಿನ ಯಾರು ರೊಟ್ಟಿಗಳನ್ನು ಕದಿಯುವರು ಎಂಬ ಚಿಂತೆ ಇಟ್ಟುಕೊಂಡಿತು. ಇಲ್ಲಿಯಾದರೋ ಎಲ್ಲ ಋಷಿ-ಮುನಿಗಳೇ ಇರುತ್ತಾರೆ. ಇಂತಹ ಪವಿತ್ರ ಸ್ಥಳವನ್ನು ಬಿಡುವುದೂ ಸರಿಯಲ್ಲ. ಇನ್ನೊಮ್ಮೆ ಅಡಿಗೆ ಮಾಡುವುದರಿಂದ ಸಾಯಂಕಾಲದ ದೇವರ ಪೂಜೆಯಲ್ಲಿ ಅಡ್ಡಿಯುಂಟಾಗುವುದು. ಪ್ರತಿದಿನ ಉಪವಾಸ ಮಾಡಿ ಎಷ್ಟುದಿನ ಇರಬಲ್ಲದು? ಹೀಗೆ ಸಂಕಲ್ಪ ಮಾಡಿ ಕೊನೆಗೆ ಬ್ರಾಹ್ಮಣನು ಇಂದು ಎಚ್ಚರಿಕೆಯಿಂದ ಕಾಯುವೆ ಎಂದು ನಿಶ್ಚಯಿಸಿದನು. ವಿಷ್ಣುದಾಸನು ಅಡಿಗೆ ಮಾಡಿಟ್ಟು, ಅಡಗಿ ಕುಳಿತುಕೊಂಡ. ಒಬ್ಬ ಚಾಂಡಾಲನು ಅಡಿಗೆಯನ್ನು ಕದಿಯುತ್ತಿರುವುದನ್ನು ಅವನು ನೋಡಿದನು. ಚಾಂಡಾಲನು -</p>
<p class="Shlok">ಕ್ಷುತ್ಕ್ಷಾಮಂ ದೀನವದನವಸ್ಥಿಚರ್ಮಾವಶೇಷಿತಮ್ ।</p>
<p class="Text">ಹಸಿವಿನಿಂದ ವ್ಯಾಕುಲನಾಗಿದ್ದು, ಮುಖದಲ್ಲಿ ದೀನತೆ ಆವರಿಸಿತ್ತು. ಶರೀರವು ಕೇವಲ ಚರ್ಮದಿಂದ ಮುಚ್ಚಿದ ಎಲುಬಿನ ಹಂದರದಂತಿತ್ತು. ಇಂತಹ ಸ್ಥಿತಿಯಲ್ಲಿ -</p>
<p class="Shlok">ತಮಾಲೋಕ್ಯ ದ್ವಿಜಗ್ಯ್ರೋಭೂತ್ ಕೃಪಯಾನ್ವಿತಮಾನಸಃ ।</p>
<p class="Text">ಚಾಂಡಾಲನನ್ನು ನೋಡಿ ಬ್ರಾಹ್ಮಣನ ಹೃದಯದಲ್ಲಿ ದಯೆಯು ಉಕ್ಕಿ ಬಂತು. ಎಲ್ಲೆಡೆ ಹರಿಯನ್ನೇ ನೋಡುವ ವಿಷ್ಣುದಾಸನು ಮುಂದೆ ಬಂದು ಹೇಳತೊಡಗಿದ - ನಿಲ್ಲು, ನಿಲ್ಲು! ಒಣ ಅನ್ನ ಹೇಗೆ ತಿನ್ನುವೆ? ನೋಡು ತೊವೆ-ತುಪ್ಪ ಕೊಡುತ್ತೇನೆ. ಕಲಿಸಿ ತಿಂದು ಬಿಡು. ಬ್ರಾಹ್ಮಣನನ್ನು ನೋಡಿ ಚಾಂಡಾಲನು ಭಯಗೊಂಡು ಓಡಿದನು. ಹಿಂದೆ-ಹಿಂದೆಯೇ ಬ್ರಾಹ್ಮಣನು ‘ತುಪ್ಪ ತಗೋ, ತೊವೆ ತಗೊ,’ ಎಂದು ಹೇಳುತ್ತಾ ಓಡಿದನು. ಸ್ವಲ್ಪ ದೂರ ಹೋಗುತ್ತಲೇ ಬಳಲಿದ ಚಾಂಡಾಲನು ಮೂರ್ಛಿತನಾಗಿ ನೆಲಕ್ಕೆ ಬಿದ್ದು ಬಿಟ್ಟ. ಹಸಿವು ಮತ್ತು ಭಯದಿಂದ ಮೂರ್ಛಿತನಾಗಿ ಬಿದ್ದ ಚಾಂಡಾಲನನ್ನು ನೋಡಿ ದ್ವಿಜೋತ್ತಮ ವಿಷ್ಣುದಾಸನು ಕರುಣಾವಶನಾಗಿ ವಲ್ಲಿಯಿಂದ ಗಾಳಿ ಬೀಸತೊಡಗಿದನು. ಅಷ್ಟರಲ್ಲಿ ವಿಷ್ಣುದಾಸನು ನೋಡುತ್ತಾನೆ - ಚಾಂಡಾಲನ ಶರೀರದಿಂದ ಸಾಕ್ಷಾತ್ ಶಂಖ, ಚಕ್ರ, ಗದೆ, ಪದ್ಮಧಾರೀ ನಾರಾಯಣನು ಪ್ರಕಟನಾದನು. ವಿಷ್ಣುದಾಸನು ಆಗ ವಂದಿಸಿ, ನಮಸ್ಕರಿಸಲೂ ತೋಚದಷ್ಟು ಪ್ರೇಮೋನ್ಮತ್ತನಾಗಿದ್ದನು. ಅವನು ಚಕಿತ ಮತ್ತು ಪ್ರುಲ್ಲಿತ ನೇತ್ರಗಳಿಂದ ಪ್ರಸನ್ನ ವದನನಾಗಿ ಕೇವಲ ಅವನನ್ನು ದರ್ಶಿಸುವುದರಲ್ಲೇ ಮಗ್ನನಾಗಿದ್ದನು.</p>
<p class="Text">ಅನಂತರ ಅಲ್ಲಿಗೆ ಇಂದ್ರಾದಿ ಸಮಸ್ತದೇವತೆಗಳು, ನೂರಾರು ಋಷಿ-ಮುನಿಗಳು ಬಂದರು. ನೂರಾರು ವಿಮಾನಗಳಿಂದ ಆ ಸ್ಥಾನ ತುಂಬಿಹೋಯಿತು. ಗಂಧರ್ವರು ಭಗವಂತನ ಗುಣಾನುವಾದವನ್ನು ಪ್ರಾರಂಭಿಸಿದರು. ಭಗವಾನ್ ವಿಷ್ಣು ತನ್ನ ಸಾತ್ತ್ವಿಕ ಭಕ್ತ ವಿಷ್ಣುದಾಸನನ್ನು ಪ್ರೇಮದಿಂದ ಆಲಿಂಗಿಸಿಕೊಂಡು ಅವನನ್ನು ವಿಮಾನದಲ್ಲಿ ಕುಳ್ಳಿರಿಸಿದನು. ದೇವ-ಭಕ್ತರ ಮಿಲನವು ಬಹಳ ಮಧುರವಾಗಿತ್ತು. ವಿಮಾನವು ಆಕಾಶದಲ್ಲಿ ಹಾರತೊಡಗಿತು. ಯಜ್ಞದೀಕ್ಷಿತನಾದ ಚೋಳರಾಜನು ನೋಡುತ್ತಾನೆ - ದರಿದ್ರಬ್ರಾಹ್ಮಣ ವಿಷ್ಣುದಾಸನು ಕೇವಲ ಭಕ್ತಿಯ ಮಹಿಮೆಯಿಂದಲೇ ತನಗಿಂತ ಮೊದಲು ಭಗವತ್ ಸಾಕ್ಷಾರ ಪಡೆದು ವೈಕುಂಠಕ್ಕೆ ತೆರಳುತ್ತಿದ್ದಾನೆ. ಚೋಳರಾಜನ ಧನಗರ್ವವೆಲ್ಲ ಇಂದು ಇಲ್ಲವಾಯಿತು. ಧನದಿಂದ ನೆರವೇರುವ ಕಾರ್ಯದ ಬಗ್ಗೆ ರಾಜನ ಮನಸ್ಸಿನಲ್ಲಿದ್ದ ಮಹತ್ವ ಇಂದು ನಾಶವಾಯಿತು. ಅವನಿಗೆ ಇದೊಂದು ಪ್ರತಿಬಂಧಕವಾಗಿತ್ತು. ರಾಜನು ಧನವನ್ನು ಧಿಕ್ಕರಿಸಿ ಭಕ್ತಿಯನ್ನು ಆಶ್ರಯಿಸಿದನು. ತನ್ನ ಗುರು ಮುದ್ಗಲರಲ್ಲಿ ಹೇಳುತ್ತಾನೆ - ನಾನು ಯಾರಲ್ಲಿ ಸ್ಪರ್ಧೆಯಿಂದ ಯಜ್ಞ, ದಾನಾದಿ ಕರ್ಮಗಳನ್ನು ಮಾಡುತ್ತಿದ್ದೆನೋ, ಆ ಬ್ರಾಹ್ಮಣ ವಿಷ್ಣುದಾಸನು ಇಂದು ವಿಷ್ಣುರೂಪವನ್ನು ಪಡೆದು ವೈಕುಂಠಕ್ಕೆ ಹೋಗುತ್ತಿರುವನು. ನಾನಾದರೋ ಯಜ್ಞದೀಕ್ಷಿತನಾಗಿ ವಿಷ್ಣುವಿನ ಪ್ರಾಪ್ತಿಗಾಗಿ ಅಗ್ನಿಯಲ್ಲಿ ಹೋಮ ಮಾಡುತ್ತಿದ್ದೇನೆ ಮತ್ತು ಅನೇಕ ಪ್ರಕಾರದ ದಾನ-ಧರ್ಮವನ್ನು ಮಾಡುತ್ತಿದ್ದೇನೆ. ಆದರೂ ಭಗವಂತನು ಇಷ್ಟರವರೆಗೆ ಒಲಿಯಲಿಲ್ಲ. ಸಾಕಷ್ಟು ಧನದಿಂದ ನೆರವೇರುವ ಯಜ್ಞ, ದಾನಾದಿಗಳಿಂದ ಭಗವಂತನು ಪ್ರಸನ್ನನಾಗುವುದಿಲ್ಲ; ಎಂಬುದನ್ನು ಇಂದು ನಾನು ತಿಳಿದೆ. ಭಗವಂತನ ಪ್ರಸನ್ನತೆ ಮತ್ತು ಸಾಕ್ಷಾತ್ಕಾರದಲ್ಲಾದರೋ ಭಕ್ತಿಯೇ ಪ್ರಧಾನವಾಗಿದೆ.</p>
<p class="Text">ಚೋಳರಾಜನಿಗೆ ಪುತ್ರನಿರಲಿಲ್ಲ, ಇದರಿಂದ ತನ್ನ ಅಳಿಯನಿಗೆ ರಾಜ ಸಿಂಹಾಸನದಲ್ಲಿ ಕುಳ್ಳಿರಿಸಿ ಸ್ವತಃ ಯಜ್ಞ ಮಂಟಪಕ್ಕೆ ಬಂದು, ಯಜ್ಞಕುಂಡದ ಬಳಿ ನಿಂತು ಗಟ್ಟಿಯಾಗಿ ಭಗವಂತನನ್ನು ಸಂಬೋಧಿಸುತ್ತಾ - ‘ಹೇ ಭಗವಂತನೇ! ಮನ, ವಚನ, ಶರೀರದಿಂದ ಆಗುವ ಅವಿಚಲ ಭಕ್ತಿಯನ್ನು ನನಗೆ ಕರುಣಿಸು’ ಎಂದು ಬೇಡಿದನು.</p>
<p class="Text">ಇಷ್ಟು ಹೇಳಿ ರಾಜನು ಎಲ್ಲರೆದುರಿಗೆ ಯಜ್ಞಕುಂಡಕ್ಕೆ ಹಾರಿದನು. ರಾಜನು ಜೀವನವಿಡೀ ಭಗವದ್ಭಕ್ತಿಸಹಿತ ಸತ್ಕಾರ್ಯಗಳನ್ನು ಮಾಡಿದ್ದನು, ವಿಷ್ಣುಯಾಗದ ಫಲ ಇದ್ದೇ ಇತ್ತು. ಧನಗರ್ವದ ಒಂದು ಪ್ರತಿಬಂಧಕವಿತ್ತು. ಅದು ನಾಶವಾಗುತ್ತಲೇ ರಾಜನು ಪೂರ್ಣ ಅಧಿಕಾರಿಯಾದನು. ರಾಜನು ಯಜ್ಞಕುಂಡದಲ್ಲಿ ಹಾರುತ್ತಲೇ ಭಕ್ತವತ್ಸಲ ವಿಷ್ಣು ಯಜ್ಞಾಗ್ನಿಯಲ್ಲೇ ಆವಿರ್ಭವಿಸಿ, ರಾಜನನ್ನು ಬಿಗಿದಪ್ಪಿಕೊಂಡನು. ಅವನನ್ನು ವಿಮಾನದಲ್ಲಿ ಕುಳ್ಳಿರಿಸಿ, ದೇವತೆಗಳೊಂದಿಗೆ ರಾಜನನ್ನು ತನ್ನೊಡನೆ ವೈಕುಂಠಕ್ಕೆ ಕರೆದುಕೊಂಡು ಹೋದನು.</p>
<p class="ChapterEnd para-style-override-2">॥ ಭಕ್ತರಿಗೆ ಮತ್ತು ಭಗವಂತನಿಗೆ ಜಯವಾಗಲಿ ॥<span></span></p>


<p class="Page-Break"> </p>
<p class="Chapter-Heading" id="toc_marker-10">8. ದೇವಮಾಲಿ ಬ್ರಾಹ್ಮಣ</p>
<p class="Shlok">ಲುಬ್ಧಾ ವ್ಯಸನಿನೋಽಜ್ಞಾಶ್ಚ ನ ಯಜಂತಿ ಜಗತ್ಪತಿಮ್ ।</p>
<p class="Shlok">ಅಜರಾಮರವನ್ಮೂಢಾಸ್ತಿಷ್ಠಂತಿ ನರಕೀಟಕಾಃ ॥</p>
<p class="Shlok">ತಡಿಲ್ಲೋಲಶ್ರಿಯಾ ಮತ್ತಾ ವೃಥಾಹಂಕಾರದೂಷಿತಾಃ ।</p>
<p class="Shlok">ನ ಯಜಂತಿ ಜಗನ್ನಾಥಂ ಸರ್ವಶ್ರೇಯೋವಿಧಾಯಕಮ್ ॥</p>
<p class="Shlok">ಕರ್ಮಣಾ ಮನಸಾ ವಾಚಾ ಯೋ ಯಜೇದ್ ಭಕ್ತಿತೋ ಹರಿಮ್ ।</p>
<p class="Shlok">ಸ ಯಾತಿ ಪರಮಸ್ಥಾನಂ ಸರ್ವಲೋಕೋತ್ತಮೋತ್ತಮ್ ॥</p>
<p class="TXT-Right">(ಬೃಹನ್ನಾರದೀಯ-ಪು-33)</p>
<p class="Text">ವಿಷಯಗಳ ಲೋಭಿಯೂ ವ್ಯಸನಿಯೂ, ಅಜ್ಞಾನಿಯೂ ಆದ ಮನುಷ್ಯನು ಜಗತ್ಪತಿ ಶ್ರೀಹರಿಯನ್ನು ಅರ್ಚಿಸುವುದಿಲ್ಲ. ಆ ಮೂಢ ನರಕೀಟರು-ನಾವು ಸದಾ ಅಜರಾಮರರಾಗಿರುವೆವು ಎಂದು ತಿಳಿಯುತ್ತಾರೆ. ವೃಥಾ ಅಹಂಕಾರದಿಂದ ದೂಷಿತ ಮನುಷ್ಯನೆ ಸೆಳೆವ ಮಿಂಚಿನಂತೆ ಕ್ಷಣಸ್ಥಾಯಿಯಾದ ಐಶ್ವರ್ಯ ಮದದಿಂದ ಉನ್ಮತ್ತರಾಗಿ ಸರ್ವ-ಕಲ್ಯಾಣಪ್ರದ ಜಗನ್ನಾಥ ಶ್ರೆಹರಿಯನ್ನು ಪೂಜಿಸುವುದಿಲ್ಲ. ಶರೀರ, ಮನಸ್ಸು, ಮಾತಿನಂದ ಭಕ್ತಿಪೂರ್ವಕ ಶ್ರೆಹರಿಯ ಪೂಜೆ ಮಾಡುವ ಮನುಷ್ಯನು ಎಲ್ಲ ಲೋಕಗಳಿಂದ ಉತ್ತಮೋತ್ತಮವಾದ ಪರಮಧಾಮವನ್ನು ಹೊಂದುವನು.</p>
<p class="Text">ರೈವತ ದೇಶದಲ್ಲಿ ದೇವಮಾಲಿ ಎಂಬ ಬ್ರಾಹ್ಮಣನೊಬ್ಬ ವಾಸಿಸುತ್ತಿದ್ದನು. ಅವನು ವೇದ ವೇದಾಂತದ ಜ್ಞಾನಿಯೂ, ಸರ್ವ ಜೀವರ ಕುರಿತು ದಯಾಳುವು, ಭಕ್ತಿಯಿಂದ ಭಗವಂತನನ್ನು ಪೂಜಿಸುವವನು ಆಗಿದ್ದನು. ಆದರೆ ಮನೆಯಲ್ಲಿ ಹಾಗು ಧನದಲ್ಲಿ ಅವನಿಗೆ ಬಹಳ ಆಸಕ್ತಿಯಿತ್ತು. ಈ ಆಸಕ್ತಿಗೆ ವಶವಾಗಿ ಧನದಕಾಮನೆಯಿಂದ ಅವನು ರಸಾದಿಗಳನ್ನು ಮಾರುತ್ತಾ, ಚಾಂಡಲಾದಿಗಳಿಂದಲೂ ದಾನ ಪಡೆಯುತ್ತಿದ್ದನು. ಅವನು ತನ್ನ ತಪಸ್ಸು, ವ್ರತ, ಧರ್ಮವನ್ನು ಕೂಡ ಧನಕ್ಕಾಗಿ ಮಾರಿಬಿಡುತ್ತಿದ್ದನು. ಕೆಲವು ಸಮಯದಲ್ಲಿ ಅವನಿಗೆ ಯಜ್ಞಮಾಲಿ ಮತ್ತು ಸುಮಾಲಿ ಎಂಬ ಇಬ್ಬರು ಪುತ್ರರು ಹುಟ್ಟಿದರು. ಮಕ್ಕಳು ದೊಡ್ಡವರಾದಾಗ ದೇವಮಾಲಿಯು ಅತ್ಯಂತ ಪ್ರೀತಿಯಿಂದ ಅವರಿಗೂ ಹಣವನ್ನು ಗಳಿಸುವ ಬಗೆ-ಬಗೆಯ ಉಪಾಯಗಳನ್ನು ತಿಳಿಸತೊಡಗಿದನು. ಇದೇ ಯೋಚನೆಯಲ್ಲಿ ಜೀವನ ಮುಗಿಯುತ್ತಾ ಮುದಿತನ ಬಂತು. ಆಗ ಅವನು ಒಂದು ದಿನ ಅನೇಕ ಉಪಾಯಗಳಿಂದ ಗಳಿಸಿದ ಹಣವನ್ನು ಎಣಿಸಲು ಪ್ರಾರಂಭಿಸಿದನು. ಕೋಟಿ ಸ್ವರ್ಣನಾಣ್ಯಗಳನ್ನು ಎಣಿಸಿ ಅವನು ಮನಸ್ಸಿನಲ್ಲಿ ಆನಂದಿತನಾಗಿ, ಆಶ್ಚರ್ಯದಿಂದ ಉದ್ಗರಿಸಿದ - ಆಹಾ! ನಾನಾ ಪ್ರಕಾರದ ಒಳ್ಳೆಯ-ಕೆಟ್ಟ ಉಪಾಯಗಳಿಂದ ನಾನು ಇಷ್ಟು ಸಂಪತ್ತನ್ನು ಗಳಿಸಿದೆ, ಆದರೂ ನನ್ನ ಧನದ ತೃಷ್ಣೆ ಇನ್ನೂ ಶಾಂತವಾಗಲಿಲ್ಲ! ಇಂದೂ ಕೂಡ ನಾನು ಆ ತೃಷ್ಣೆಗೆ ವಶನಾಗಿ ಮನೆಯಲ್ಲಿ ಚಿನ್ನದ ಬೆಟ್ಟವನ್ನೇ ನೋಡಲು ಬಯಸುತ್ತಿರುವೆನು. ಇಷ್ಟು ಸಂಪತ್ತು ಇದ್ದರೂ ಕೂಡ ತೃಷ್ಣೆಯಿಂದಾಗಿ ನನ್ನ ಮನಸ್ಸಿಗೆ ಶಾಂತಿಯು ಸಿಗಲಿಲ್ಲ. ನಾನು ಹಗಲು-ರಾತ್ರೆ ಬೇಯುತ್ತಾ ಇದ್ದೇನೆ. ಹೊರಗಿನಿಂದ ಯಾರಿಗೂ ನನ್ನ ಕಷ್ಟಗಳು ತಿಳಿಯುವುದಿಲ್ಲ, ಆದರೆ ನಾನು ಹಗಲು-ರಾತ್ರೆ ಕಷ್ಟಗಳು ಮತ್ತು ದುಃಖಗಳು ನನ್ನನ್ನು ಸುತ್ತುವರಿದಂತೆ ನೋಡುತ್ತಿರುವೆನು. ಈ ಧನತೃಷ್ಣೆಯೇ ನನ್ನ ಎಲ್ಲ ಕ್ಲೇಶಗಳ ಕಾರಣವಾಗಿದೆ ಎಂದು ಈಗ ತಿಳಿದೆ. ಧನದ ತೃಷ್ಣೆ ಇರುವವನು ಎಲ್ಲವನ್ನು ಪಡೆದರೂ ಇನ್ನೂ ಏನನ್ನೋ ಪಡೆಯಲು ಸದಾ ಕಾತುರನಾಗಿರುತ್ತಾನೆ. ವೃದ್ಧಾಪ್ಯದಲ್ಲಿ ಮನುಷ್ಯನ ಕಣ್ಣು, ಕಿವಿ, ಹಲ್ಲು, ಕೂದಲೂ ಎಲ್ಲವೂ ಜೀರ್ಣವಾಗುತ್ತವೆ, ಆದರೆ ಈ ಧನದ ಆಸೆಯು ಆಗಲೂ ತರುಣವಾಗಿಯೇ ಇರುತ್ತದೆ. ಇಂದು ಮುದಿತನದಿಂದಾಗಿ ನನ್ನ ಇಂದ್ರಿಯಗಳೆಲ್ಲವು ನಿರ್ಬಲವಾಗಿದ್ದರೂ ಧನದ ಇಚ್ಛೆಯು ಬಲಿಷ್ಠವಾಗಿ ಇರುವಂತೆ ನಾನು ನೋಡುತ್ತೇನೆ. ಧನದ ಲಾಲಸೆಯುಳ್ಳವನು ಬುದ್ಧಿವಂತನಾಗಿದ್ದರೂ ಮೂಢನೇ ಆಗಿರುವನು, ಶಾಂತನಾಗಿದ್ದರೂ ಕ್ರೋಧಿಯೇ ಆಗಿದ್ದಾನೆ, ವಿದ್ವಾಂಸನಾಗಿದ್ದರೂ ಎಲ್ಲರ ಎದುರಿಗೆ ಮೂರ್ಖನಾಗುತ್ತಾನೆ. ಧನದ ಕಾಮನೆ ಮನುಷ್ಯನು ಜಯಿಸಲಾರದ ಶತ್ರುವಿನಂತೆ ಇದೆ, ಇದರಿಂದಲೇ ಪಾಪ-ತಾಪದ ಪ್ರಾಪ್ತಿ ಮತ್ತು ಬಂಧುತ್ವದ ವಿಚ್ಛೇದವಾಗುತ್ತದೆ. ಬಲ, ತೇಜ, ಕೀರ್ತಿ, ವಿದ್ಯೆ, ಶೌರ್ಯ, ವೃದ್ಧಾಪ್ಯ, ಕುಲೀನತೆ, ಮಾನ - ಇವೆಲ್ಲವನ್ನು ಈ ಧನದತೃಷ್ಣೆಯು ಕೂಡಲೇ ಕಸಿದುಕೊಳ್ಳುವುದು. ಧನದ ಲಾಲಸೆಯಲ್ಲಿ ಸಿಕ್ಕಿಕೊಂಡವನ ಹೃದಯ ನಿರಂತರ ಶೋಕದಿಂದ ವ್ಯಾಕುಲವಾಗಿ, ಮಹಾ ಮೋಹದಿಂದ ಮುಚ್ಚಿರುತ್ತದೆ. ಧನದ ಲೋಭಿಯು ಯಾವುದೇ ಪಾಪವನ್ನು ತಿಳಿಯುವುದಿಲ್ಲ. ಅಪಮಾನ, ಕ್ಲೇಶ ಎಲ್ಲವನ್ನು ಸಹಿಸುತ್ತಿದ್ದರೂ ಅವನು ಧನಕ್ಕಾಗಿ ಪಾಪಪೂರ್ಣ ಪ್ರಯತ್ನ ಮಾಡುತ್ತಾ ಇರುತ್ತಾನೆ. ಅಯ್ಯೋ! ನಾನು ನನ್ನ ಆಯುಸ್ಸೆಲ್ಲವನ್ನು ಧನದ ಲಾಲಸೆಯಲ್ಲೇ ಕಳೆದುಬಿಟ್ಟೆನಲ್ಲ! ನಾನು ಗಳಿಸಿದ ಪಾಪವು ಎಷ್ಟೆಂಬುದು ತಿಳಿಯದು. ಈಗ ವೃದ್ಧಾಪ್ಯವು ಬಂದಿದೆ, ಶರೀರವು ಜೀರ್ಣವಾಗಿದೆ, ಇಂದ್ರಿಯಗಳ ಶಕ್ತಿಯು ಉಡುಗಿಹೋಗಿದೆ, ಇನ್ನಾದರೂ ನಾನು ಎಚ್ಚರಗೊಳ್ಳಲಾರನೇ? ಹೀಗೆ ವಿಚಾರ ಮಾಡುತ್ತಾ-ಮಾಡುತ್ತಾ ಪಶ್ಚಾತ್ತಾಪದಿಂದ ಬ್ರಾಹ್ಮಣನ ಹೃದಯ ತುಂಬಿ ಬಂತು. ಅವನು ತನ್ನ ಕಾರ್ಯಗಳನ್ನು ನೆನೆಯುತ್ತಾ ಪಶ್ಚಾತ್ತಾಪ ಪಟ್ಟು ಭಗವಂತನಲ್ಲಿ ಕ್ಷಮೆಯನ್ನು ಯಾಚಿಸುತ್ತಾ ಕಾತರನಾಗಿ ಕರುಣಾ ಸ್ವರದಿಂದ ಪ್ರಾರ್ಥಿಸತೊಡಗಿದನು.</p>
<p class="Text">ಪಶ್ಚಾತ್ತಾಪದ ಬೆಂಕಿಯಿಂದ ಪಾಪಗಳ ಪ್ರಾಯಶ್ಚಿತ್ತವಾಗತೊಡಗಿತು. ಭಗವತ್ಸ್ಮರಣೆಯಿಂದ, ಭಗವತ್ ಪ್ರಾರ್ಥನೆಯಿಂದ ಆಧ್ಯಾತ್ಮಿಕ ಬಲ ದೊರೆಯಿತು. ಹೀಗೆ ಮಾಡುತ್ತಾ-ಮಾಡುತ್ತಾ ಸ್ವಲ್ಪ ಸಮಯದ ಬಳಿಕ ಒಂದು ದಿನ ಬ್ರಾಹ್ಮಣನು - ಇನ್ನು ಉಳಿದಿರುವ ಜೀವನವನ್ನು ಭಗವದ್ಭಜನೆಯಲ್ಲೇ ತೊಡಗಿಸಬೇಕೆಂದು ನಿಶ್ಚಯಿಸಿದನು. ಭಗವಂತನು ಗೀತೆಯಲ್ಲಿ ಪ್ರತಿಜ್ಞಾಪೂರ್ವಕ ಹೇಳಿರುವನು - ಮಹಾ ಪಾಪಿಯಾಗಿದ್ದರೂ (ಪಾಪಗಳನ್ನು ಬಿಟ್ಟು) ಉಳಿದ ಜೀವನವನ್ನು ನನ್ನ ಭಜನೆಯಲ್ಲಿ ತೊಡಗಿಸಲು ಚೆನ್ನಾಗಿ ನಿಶ್ಚಯಿಸಿ ಅನನ್ಯ ಭಾವದಿಂದ ನನ್ನನ್ನು ಭಜಿಸಿದರೆ, ಅವನು ಶೀಘ್ರವಾಗಿ ಧರ್ಮಾತ್ಮನಾಗುವನು ಹಾಗೂ ಶಾಶ್ವತ (ನಿತ್ಯ) ಪರಮ ಶಾಂತಿಯನ್ನು ಪಡೆಯುವನು. ಎಲೈ ಅರ್ಜುನನೇ! ‘ನನ್ನ ಭಕ್ತನ ನಾಶ ಎಂದೂ ಆಗುವುದಿಲ್ಲ’ ಇದನ್ನು ನೀನು ಸತ್ಯವಾಗಿ ತಿಳಿ. ಈ ಸಿದ್ಧಾಂತಕ್ಕನುಸಾರ ದೇವಮಾಲಿಯೂ ಭಗವಂತನ ಭಜನೆಯಲ್ಲಿ ತೊಡಗುವ ನಿಶ್ಚಯ ಮಾಡಿ ಮೊಟ್ಟ ಮೊದಲಿಗೆ ಧನವನ್ನು ನಾಲ್ಕು ಪಾಲು ಮಾಡಿದನು. ತಾನೇ ಗಳಿಸಿದ ಕಾರಣ ಎರಡು ಭಾಗಗಳನ್ನು ತನಗಾಗಿ ಇಟ್ಟುಕೊಂಡನು. ಉಳಿದ ಎರಡು ಭಾಗಗಳನ್ನು ಪುತ್ರರಿಗೆ ಹಂಚಿದನು. ತನಗಾಗಿ ತೆಗೆದಿರಿಸಿದ ಧನದಿಂದ ಅವನು ಮಂದಿರ, ದೇವಸ್ಥಾನ, ಕೆರೆ, ಬಾವಿ, ಧರ್ಮಶಾಲೆ ಇತ್ಯಾದಿಗಳನ್ನು ಕಟ್ಟಿಸಿದನು. ಅಲ್ಲಲ್ಲಿ ವೃಕ್ಷಗಳನ್ನು ನೆಟ್ಟನು. ಗಂಗಾತೀರದಲ್ಲಿ ಅನ್ನಛತ್ರವನ್ನು ತೆರೆದನು. ಹೀಗೆ ಬೇಗನೇ ತನ್ನ ಸಾಕಷ್ಟು ಧನವನ್ನು ಸತ್ಕಾರ್ಯದಲ್ಲಿ ತೊಡಗಿಸಿ ಅವನು ತಪಸ್ಸಿಗಾಗಿ ನರ-ನಾರಾಯಣರ ಲೀಲಾಭೂಮಿಯಾದ ಬದರಿಕಾಶ್ರಮಕ್ಕೆ ಹೊರಟು ಹೋದನು.</p>
<p class="Text">ಬದರಿಕಾಶ್ರಮದಲ್ಲಿ ಮಹಾವನದಲ್ಲಿ ದೇವಮಾಲಿಯು ಮುನಿಗಳ ಒಂದು ಸುಂದರ ಆಶ್ರಮವನ್ನು ನೋಡಿದನು. ಆಶ್ರಮದ ಸುತ್ತಲೂ ಫಲ-ಪುಷ್ಪಗಳಿಂದ ಕಂಗೊಳಿಸುವ ವೃಕ್ಷಗಳ ಸಾಲುಗಳಿದ್ದವು. ಶಾಸ್ತ್ರಚಿಂತನೆಯಲ್ಲಿ ಮುಳುಗಿದ, ಭಗವತ್ಸೇವಾಪರಾಯಣ ವೃದ್ಧ ಮುನಿಗಳು ಪರಬ್ರಹ್ಮ ಪರಮಾತ್ಮನನ್ನು ವೈದಿಕ ಸ್ತುತಿಗಳಿಂದ ಆಶ್ರಮವನ್ನು ಪವಿತ್ರವಾಗಿಸಿದ್ದರು. ಮುನಿಮಂಡಳಿಯ ನಡುವೆ ಶಾಂತಮೂರ್ತಿ, ರಾಗ-ದ್ವೇಷಾದಿರಹಿತ, ಶಮದಮಾದಿ ಗುಣಗಳಿಂದ ಕೂಡಿದ ತೇಜಃಪುಂಜ ಓರ್ವ ಮಹಾತ್ಮರು ಕುಳಿತು ಭಗವತ್ ಸ್ತುತಿಗಳನ್ನು ಹಾಡುತ್ತಿರುವುದನ್ನು ದೇವಮಾಲಿಯು ನೋಡಿದನು. ಅವರನ್ನು ನೋಡಿ ದೇವಮಾಲಿಯು ಮಹಾತ್ಮರ ಚರಣಗಳಲ್ಲಿ ಪ್ರಣಾಮಮಾಡಿದನು. ಮಹಾತ್ಮ ಮುನಿಯ ಹೆಸರು ಜಾನಂತಿ ಎಂದಿದ್ದು, ದೊಡ್ಡ ತಪಸ್ವಿಗಳಾಗಿದ್ದರು. ಕೇವಲ ತರಗೆಲೆಗಳನ್ನು ತಿಂದು ಇರುತ್ತಿದ್ದರು. ದೇವಮಾಲಿಯನ್ನು ನೋಡಿ ಮುನಿ ಜಾನಂತಿಯು ಅವನನ್ನು ಬಳಿಯಲ್ಲಿ ಕುಳ್ಳಿರಿಸಿಕೊಂಡು, ಕಂದ-ಮೂಲ ಫಲಾದಿಗಳಿಂದ ನಾರಾಯಣ ಬುದ್ಧಿಯಿಂದ ಆದರ - ಸತ್ಕಾರ ಮಾಡಿದರು. ಅನಂತರ ದೇವಮಾಲಿಯು ತನ್ನ ಜೀವನದ ಇತಿಹಾಸನೆಲ್ಲವನ್ನು ಸಂಕ್ಷೇಪವಾಗಿ ತಿಳಿಸಿ, ನಮ್ರನಾಗಿ ಮುನಿಯಲ್ಲಿ ಹೇಳಿದನು - ಪೂಜ್ಯರೆ! ಇಂದು ನನ್ನ ಪಾಪವೆಲ್ಲ ನಾಶವಾದುವು, ನಿಮ್ಮ ದರ್ಶನದಿಂದ ನಾನು ಕೃತಾರ್ಥನಾದೆ. ಮಹಾಭಾಗರೇ! ಈಗ ಜ್ಞಾನದಾನ ಮಾಡಿ ನನ್ನನ್ನು ಉದ್ಧಾರಮಾಡಿರಿ. ದೇವಮಾಲಿಯ ಮಾತನ್ನು ಕೇಳಿ ಜಾನಂತಿಯು ನಗುತ್ತಾ ತುಂಬು ಸ್ನೇಹದಿಂದ ಹೇಳಿದರು - ಎಲೈ ಬ್ರಾಹ್ಮಣನೇ! ನಾನು ನಿನಗೆ ಉದ್ಧಾರದ ಉಪಾಯವನ್ನು ತಿಳಿಸುವೆನು, ಗಮನವಿಟ್ಟು ಕೇಳು, ಅದರಂತೆ ಆಚರಿಸು. ನಾನು ಹೇಳಿದಂತೆ ನೀನು ಮಾಡಿದರೆ ಖಂಡಿತವಾಗಿ ದುರ್ಲಭವಾದ ಪರಬ್ರಹ್ಮಪದದ ಪ್ರಾಪ್ತಿಯಾಗುವುದು.</p>
<p class="Text">ನಿತ್ಯ-ನಿರಂತರ ಪರಮ ಪ್ರಭು ಭಗವಾನ್ ನಾರಾಯಣ ವಿಷ್ಣುವಿನ ಸ್ಮರಣೆ ಮತ್ತು ಭಜನೆ ಮಾಡು. ಯಾರ ದೋಷವನ್ನೂ ಎತ್ತಿ ಆಡಬೇಡ, ಚಾಡಿ ಹೇಳಬೇಡ. ಸದಾ ಪರೋಪಕಾರದಲ್ಲೇ ತೊಡಗಿರು. ಶ್ರೀಹರಿಯ ಪೂಜಾ ಪರಾಯಣನಾಗು. ಮೂರ್ಖರ ಸಂಗವನ್ನು ಬಿಟ್ಟು ಬಿಡು. ಕಾಮ, ಕ್ರೋಧ, ಲೋಭ, ಮೋಹ, ಮತ್ಸರ, ಮದ - ಇವನ್ನು ತ್ಯಜಿಸಿ ಎಲ್ಲ ಪ್ರಾಣಿಗಳನ್ನು ತನ್ನಂತೆಯೇ ತಿಳಿ. ಯಾರಲ್ಲಿಯೂ ಎಂದೂ ಕಠೋರವಾಗಿ ಮಾತನಾಡಬೇಡ. ಯಾರೊಂದಿಗೂ ನಿರ್ದಯೆಯ ವ್ಯವಹಾರ ಮಾಡಬೇಡ. ಮತ್ಸರದಿಂದ ಪರನಿಂದೆ ಎಂದೂ ಮಾಡಬೇಡ. ದಂಭ, ಅಹಂಕಾರಾದಿಗಳನ್ನು ತ್ಯಜಿಸಿ, ಸರ್ವಪ್ರಾಣಿಗಳ ಕುರಿತು ದಯೆ ಇರಲಿ, ಸತ್ಪುರುಷರ ಸೇವೆ ಮಾಡು. ಪಾಪಿಗಳನ್ನು ಪಾಪದಿಂದ ಬಿಡಿಸುವ ಪ್ರಯತ್ನ ಮಾಡು. ಅವರಿಗೆ ಧರ್ಮದ ನಿಜವಾದ ದಾರಿಯನ್ನು ತೋರು. ಪ್ರತಿದಿನವೂ ಅತಿಥಿಗಳನ್ನು ಆತ್ಮವತ್ ಸೇವೆ ಮಾಡು. ಪತ್ರ, ಪುಷ್ಪ, ಮಾಲೆ ಇತ್ಯಾದಿಗಳಿಂದ ನಿಷ್ಕಾಮಭಾವದಿಂದ ಜಗನ್ನಾಥ ನಾರಾಯಣನ ಪೂಜೆ ಮಾಡು. ದೇವತೆಗಳಿಗೆ, ಋಷಿಗಳಿಗೆ, ಪಿತೃಗಳಿಗೆ ಯಥಾವಿಧಿಯಾಗಿ ತರ್ಪಣಮಾಡು. ಯಥಾಯೋಗ್ಯ ಅಗ್ನಿಕಾರ್ಯ ಮಾಡು. ನೆಮ್ಮದಿಯಿಂದ ದೇವ ಮಂದಿರಗಳನ್ನು ಶುದ್ಧಿಯಾಗಿಸು. ಭಗ್ನ ಮಂದಿರಗಳನ್ನು ಜೀರ್ಣೋದ್ಧಾರ, ದೇವರಿಗೆ ನಂದಾದೀಪದ ವ್ಯವಸ್ಥೆ ಮಾಡು. ಕಂದ-ಮೂಲ, ಫಲ, ಪ್ರದಕ್ಷಿಣೆ, ನಮಸ್ಕಾರ, ಸ್ತೋತ್ರಪಾಠ ಇವುಗಳಿಂದ ಭಗವಾನ್ ವಿಷ್ಣುವಿನ ಪೂಜೆ, ಪುರಾಣಗಳ ಶ್ರವಣ-ಪಾರಾಯಣೆ ಹಾಗೂ ಪ್ರತಿದಿನವೂ ವೇದಾಂತವನ್ನು ಅಧ್ಯಯನ ಮಾಡು. ಇಷ್ಟು ಉಪಾಯಗಳನ್ನು ಮಾಡುವುದರಿಂದ ಶೀಘ್ರವಾಗಿ ಅತ್ಯುತ್ತಮ ಪರಮಪದದ ಪ್ರಾಪ್ತಿಯಾಗುವುದು. ಇದರಿಂದ ನಿನ್ನ ದುಃಖಗಳ, ಪಾಪಗಳ ಆತ್ಯಂತಿಕ ನಾಶವಾಗಿ ಹೋಗುವುದು.</p>
<p class="Text">ಗುರುವರ್ಯ ಮುನಿ ಜಾನಂತಿಯ ಮಾತನ್ನು ಕೇಳಿ, ಅವರ ಅಪ್ಪಣೆ ಗನುಸಾರವಾಗಿ ದೇವಮಾಲಿಯು ಸಾಧನೆಯಲ್ಲಿ ತೊಡಗಿದನು. ಸಂದೇಹ ಉಂಟಾದಾಗ ಗುರುಗಳಲ್ಲಿ ಕೇಳಿ ಅದನ್ನು ನಿವೃತ್ತಿಗೊಳಿಸಿಕೊಳ್ಳುತ್ತಿದ್ದನು. ಹೀಗೆ ಸಾಧನೆ ಮಾಡುತ್ತಾ-ಮಾಡುತ್ತಾ ಭಗವತ್ ಕೃಪೆಯಿಂದ ದೇವಮಾಲಿಗೆ ಭಗವಂತನ ಯಥಾರ್ಥ ಜ್ಞಾನ ಉಂಟಾಯಿತು. ಕೊನೆಗೆ ಗುರುಗಳ ಅಪ್ಪಣೆಯಂತೆ ವಿಶ್ವನಾಥನ ವಾರಾಣಸಿಗೆ ಬಂದು ದೇವಮಾಲಿಯು ಪರಮ ಪದವನ್ನು ಪಡೆದುಕೊಂಡನು.</p>
<p class="ChapterEnd para-style-override-2">॥ ಭಕ್ತರಿಗೆ ಮತ್ತು ಭಗವಂತನಿಗೆ ಜಯವಾಗಲಿ ॥<span></span></p>


<p class="Page-Break"> </p>
<p class="Chapter-Heading" id="toc_marker-11">9. ಭಕ್ತ ಭದ್ರತನು ಮತ್ತು ಅವನ ಗುರು ದಾಂತರು</p>
<p class="Text">ಹಿಂದೆ ಪುರುಷೋತ್ತಮ ಪುರಿಯಲ್ಲಿ ಭದ್ರತನು ಎಂಬ ಬ್ರಾಹ್ಮಣನೊಬ್ಬನು ಇರುತ್ತಿದ್ದನು. ಅವನು ನೋಡಲು ಬಹಳ ಸುಂದರನೂ, ಸದಾಚಾರಿಯೂ, ಪ್ರಿಯ-ಮಧುರವಾಗಿ ಮಾತನಾಡುವವನೂ, ಪವಿತ್ರ ಕುಲದಲ್ಲಿ ಹುಟ್ಟಿದವನೂ ಆಗಿದ್ದನು. ತಂದೆ-ತಾಯಂದಿರು ಬಾಲ್ಯದಲ್ಲೇ ಅವನನ್ನು ಬಿಟ್ಟು ಪರಲೋಕ ವಾಸಿಗಳಾಗಿದ್ದರು. ಯಾರೂ ಸಂರಕ್ಷಕರೂ, ಮಾರ್ಗದರ್ಶಕರೂ ಇಲ್ಲದಿರುವುದರಿಂದ ಅವನು ನಿಧಾನವಾಗಿ ಕುಸಂಗದಲ್ಲಿ ಬಿದ್ದನು. ತಾರುಣ್ಯದ ಬಿಸಿರಕ್ತದಲ್ಲಿ ವಿವೇಕಹೀನನಾಗುತ್ತಾನೆ. ಅದರಲ್ಲಿಯೂ ಮಾರ್ಗದರ್ಶಕರಿಲ್ಲದಿದ್ದರೆ, ಹಣವು ಬಳಿಯಲ್ಲಿದ್ದರೆ, ಕೆಟ್ಟ ಸಂಗತಿ ಉಂಟಾದರೆ ಮತ್ತೆ ಪೂರ್ಣ ಉನ್ಮಾದಿಯಾಗಿ ಹೋಗುತ್ತಾನೆ. ಭದ್ರತನುವೂ ಕೆಟ್ಟವರ ಸಂಗದಲ್ಲಿ ಬಿದ್ದು ಪತನನಾದನು. ಸತ್ಸಂಗ, ಸ್ವಾಧ್ಯಾಯ, ನಿತ್ಯಕರ್ಮಗಳ ತ್ಯಾಗ ಇವುಗಳಿಂದ ಅವನ ಜೀವನ ಸರ್ವಥಾ ಉಚ್ಛಂಖಲವಾಯಿತು. ಅವನು ಬ್ರಾಹ್ಮಣಾಚಾರ, ಸತ್ಯಭಾಷಣ, ಗುರು-ಅತಿಥಿಗಳ ಪೂಜೆ ಮುಂತಾದ ಎಲ್ಲ ಸತ್ಕರ್ಮಗಳನ್ನು ಬಿಟ್ಟು ಬಿಟ್ಟನು. ಧರ್ಮನಿಂದೆ, ಪರಧನ ಪರಸೀಯರಲ್ಲಿ ಅನುರಾಗ, ಜೂಜು, ಕಳ್ಳತನ, ಹೆಂಡ ಕುಡಿಯುವುದು ಮುಂತಾದ ಎಲ್ಲ ದೋಷಗಳೂ ಅವನಲ್ಲಿ ಸೇರಿಕೊಂಡವು. ಪರಲೋಕ ಮತ್ತು ದೇವರ ಭಯವನ್ನು ಬಿಟ್ಟು ಪೂರ್ಣ ಪಾಖಂಡಿಯಾದನು.</p>
<p class="Text">ನಗರದಿಂದ ಸ್ವಲ್ಪ ದೂರದಲ್ಲಿ ಸುಮಧ್ಯಮಾ ಎಂಬ ಓರ್ವ ಪರಮಸುಂದರ ವೇಶ್ಯೆಯು ಇರುತ್ತಿದ್ದಳು. ಕೆಟ್ಟ ಸಂಗದಿಂದ ಆಕೆಯ ಪತನವಾಗಿ, ನಿಂದನೀಯ ವೇಶ್ಯಾವೃತ್ತಿಯನ್ನು ಕೈಗೊಂಡಿದ್ದಳು, ಆದರೂ ಆಕೆಯ ಮನಸ್ಸಿನಲ್ಲಿ ಈ ವೃತ್ತಿಯ ಬಗ್ಗೆ ಅತಿಯಾದ ಜಿಗುಪ್ಸೆ ಇತ್ತು. ಮನಸ್ಸಿನಲ್ಲೇ ತನ್ನ ಪತಿತ ಸ್ಥಿತಿಯ ಕುರಿತು ಸದಾ ಕೊರಗುತ್ತಾ ಇದರಿಂದ ಬಿಡುಗಡೆ ಹೊಂದುವ ಮಾರ್ಗವನ್ನು ಹುಡುಕುತ್ತಿದ್ದಳು. ಪ್ರಯತ್ನಿಸಿದರೂ ಪರಿಸ್ಥಿತಿಯ ಒತ್ತಡದಿಂದ ಆಕೆಯು ಸಫಲವಾಗಲಿಲ್ಲ. ಒಮ್ಮೆ ಮನುಷ್ಯನ ಪತನವಾದರೆ ಮತ್ತೆ ಉತ್ಥಾನವಾಗುವುದು ಬಹಳ ಕಷ್ಟವಾಗುತ್ತದೆ. ಜನಜಂಗುಳಿಯಲ್ಲಿ ನೆಲಕ್ಕೆ ಬಿದ್ದವನು ಸಾಮಾನ್ಯವಾಗಿ ಜನರ ತುಳಿತಕ್ಕೆ ಗುರಿಯಾಗುತ್ತಾನೆ. ಎದ್ದು ನಿಲ್ಲಲು ಅವನಿಗೆ ಅವಕಾಶವೇ ಸಿಗುವುದಿಲ್ಲ. ಸುಮಧ್ಯಮಳ ಸ್ಥಿತಿಯು ಸಾಧಾರಣ ಹೀಗೆ ಇತ್ತು, ಆದರೆ ಆಕೆಯು ಧೈರ್ಯಗೆಡಲಿಲ್ಲ. ಸದಾ ಪಯತ್ನ ನಿರತಳಾಗಿರುತ್ತಿದ್ದಳು. ಆಕೆಯ ಹೃದಯದಲ್ಲಿ ಧರ್ಮ, ಪರಲೋಕ, ದೇವರು ಇದರ ಬಗ್ಗೆ ಅತೀವ ಶ್ರದ್ಧೆ ಇತ್ತು. ಅವಳು ಏಕಾಂತದಲ್ಲಿ ಕಣ್ಣೀರು ಸುರಿಸುತ್ತಾ ಸರಳ ಅಂತಃಕರಣದಿಂದ ಸದಾಕಾಲ ಭಗವಂತನಲ್ಲಿ ತನ್ನ ಉದ್ಧಾರಕ್ಕಾಗಿ ಪ್ರಾರ್ಥಿಸುತ್ತಿದ್ದಳು. ಪರಿಸ್ಥಿತಿಯ ಕೈಗೆ ಸಿಲುಕಿ ಕೆಟ್ಟಕಾರ್ಯ ಮಾಡಿ ಬಿಡುತ್ತಾರೆ, ಆದರೂ ಅವರ ಹೃದಯ ಬಹಳ ಒಳ್ಳೆಯದಿರುತ್ತದೆ. ಇಂತಹ ಎಷ್ಟು ಜನರು ಜಗತ್ತಿನಲ್ಲಿದ್ದಾರೋ ತಿಳಿಯದು. ಅವರು ಸತತವಾಗಿ ಕೆಟ್ಟವಿಷಯಗಳ ಕುರಿತು ಕಾದಾಡುತ್ತಾ ಆ ಸ್ಥಿತಿಯಿಂದ ಮೇಲೇರಲು ಪ್ರಯತ್ನಿಸುತ್ತಾ ಇರುತ್ತಾರೆ, ಆದರೆ ಸಮಾಜ ಅವರನ್ನು ಕೆಟ್ಟವರೆಂದು ತಿಳಿದು ತಿರಸ್ಕಾರ ಮಾಡುತ್ತಾ ಇರುತ್ತಾರೆ. ಆದರೆ ಕೆಲವೊಮ್ಮೆ ತಿರಸ್ಕಾರ ಮಾಡುವ ಮನುಷ್ಯರಿಂದ ಅವರ ಹೃದಯ ಉನ್ನತ ಹಾಗೂ ಪವಿತ್ರವಿರುತ್ತದೆ. ಇರಲಿ.</p>
<p class="Text">ಭದ್ರತನುವಿಗೆ ಸುಮಧ್ಯೆಯ ಮೇಲೆ ತುಂಬಾ ಅನುರಾಗವಿತ್ತು. ಅವಶ್ಯವಾಗಿ ಅವನ ಅನುರಾಗದಲ್ಲಿ ವಿಷಯ ಲಂಪಟತೆಯೇ ಪ್ರಧಾನವಾಗಿತ್ತು. ಅವನು ಆಕೆಯ ರೂಪಾನಲದ ಪತಂಗ (ಚಿಟ್ಟೆ)ನಾಗಿದ್ದನು. ಆದರೆ ಸುಮಧ್ಯಮೆಯ ಮಾತು ಹೀಗಿರಲಿಲ್ಲ. ಅವಳು ಎಚ್ಚರಿಕೆಯಿಂದ ಸುತ್ತಲಿನ ಸಮಾಜಕ್ಕೆ ಹೆದರಿ ಓರ್ವ ಭದ್ರತನುವಿಗೇ ತನ್ನ ಮೈಯನ್ನು ಒಪ್ಪಿಸಿದ್ದಳು. ಆಕೆಯು ಸಮಯ ಬಂದಾಗಲೆಲ್ಲ ಭದ್ರತನುವಿಗೆ ಬಹಳ ಪ್ರೇಮದಿಂದ ಸಮಜಾಯಿಸಿ ಜೂಜು, ಹೆಂಡ ಮೊದಲಾದ ದೋಷಗಳ ಭಯಾನಕ ಪರಿಣಾಮಗಳನ್ನು ತಿಳಿಸುತ್ತಾ, ಅವನನ್ನು ದೋಷಮುಕ್ತವಾಗಿಸಲು ಪ್ರಯತ್ನ ಮಾಡುತ್ತಿದ್ದಳು. ಅವಳ ಮನಸ್ಸಿನಲ್ಲಿ ಬ್ರಾಹ್ಮಣ ಕುಮಾರನ ಪತನದ ಬಗ್ಗೆ ಬಹಳ ದುಃಖವಿತ್ತು. ಆದರೆ ಸುಮಧ್ಯಮಾಳ ಬಳಿಗೆ ಬರುವ ಮೊದಲೇ ಭದ್ರತನು ವ್ಯಭಿಚಾರಪರಾಯಣನಾಗಿ ಹೋಗಿದ್ದನು. ಆದರೆ ಸುಮಧ್ಯಮೆ ಅವನ ಪತನದಲ್ಲಿ ತನ್ನನ್ನೇ ಕಾರಣವೆಂದು ತಿಳಿದು ಕೊರಗುತ್ತಿದ್ದಳು. ಹೀಗಿದ್ದರೂ ಹೊಟ್ಟೆ ಚಿಂತೆ ಇದ್ದೇ ಇತ್ತು. ನಾನು ಸಮಜಾಯಿಸುವುದರಿಂದ ಭದ್ರತನು ಕೇಳಿ ಬೇರೆಲ್ಲಾದರೂ ಇಂತಹ ಕೆಟ್ಟ ಕೆಲಸ ಮಾಡಲಾರನು ಎಂಬ ಭರವಸೆಯೂ ಅವಳಿಗಿರಲಿಲ್ಲ. ಇದರಿಂದ ಅವಳು ಪದೇ-ಪದೇ ಮನಸ್ಸಿಗೆ ವಿರೋಧವಾಗಿದ್ದರೂ ಭದ್ರತನುವಿಗೆ ವ್ಯಭಿಚಾರವನ್ನು ಬಿಡಲು ಏನನ್ನೂ ಹೇಳುತ್ತಿರಲಿಲ್ಲ.</p>
<p class="Text">ಅಂದು ಭದ್ರತನುವಿನ ತಂದೆಯ ಶ್ರಾದ್ಧವಿತ್ತು. ಶ್ರಾದ್ಧದಲ್ಲಿ ಶ್ರದ್ಧೆ ಇಲ್ಲದಿದ್ದರೂ ಲೋಕಮರ್ಯಾದೆಯ ಭಯದಿಂದ ಭದ್ರತನು ಶ್ರಾದ್ಧ ಮಾಡುತ್ತಿದ್ದನು. ಆದರೆ ಅವನ ಗಮನವೆಲ್ಲ ಸುಮಧ್ಯಮಾಳಲ್ಲೇ ನೆಟ್ಟಿತ್ತು. ಹೊತ್ತು ಮೀರುತ್ತಿರುವಂತೆ ಅವನ ಚಿತ್ತದ ಚಂಚಲತೆ ಮತ್ತು ಕಾತರತೆ ಹೆಚ್ಚುತ್ತಲೇ ಇತ್ತು. ಶ್ರಾದ್ಧಕಾರ್ಯದಿಂದ ಹೇಗಾದರೂ ಬಿಡುಗಡೆ ಹೊಂದಿ ಅವನು ಸುಮಧ್ಯಮಾಳ ಮನೆಗೆ ತಲುಪಿದನು. ಅಂಧಕಾರಮಯ ಕಾರಿರುಳು, ಮಳೆ ಸುರಿಯುತ್ತಿತ್ತು. ಆದರೆ ಕಾಮವಶನಾದ ಅವನಿಗೆ ಆಗ ಏನೂ ತೋಚುತ್ತಿರಲಿಲ್ಲ. ಸುಮಧ್ಯಮಾಳ ಮನೆಗೆ ಹೋಗಿ ಅವನು - ‘ಪ್ರಿಯೇ! ಇಂದು ನನ್ನ ತಂದೆಯ ಶ್ರಾದ್ಧವಿತ್ತು. ಇದರಿಂದ ನನಗೆ ಸ್ವಲ್ಪ ಹೊತ್ತಾಯಿತು; ಆದರೆ ನಾನು ಇಷ್ಟು ಹೊತ್ತು ಹೇಗಿದ್ದೆ ಎಂಬುದು ನನ್ನ ಹೃದಯಕ್ಕೆ ಮಾತ್ರ ಗೊತ್ತು. ಶ್ರಾದ್ಧದಲ್ಲಿ ನನಗೆ ಕೊಂಚವೂ ಶ್ರದ್ಧೆ ಇರಲಿಲ್ಲ. ನಾನು ಯಾವುದೇ ತೀರ್ಥವನ್ನು, ದೇವರನ್ನು ನಂಬುವುದಿಲ್ಲ. ಊರಿನ ನಿಂದಕ ಜನರಿಗೆ ಹೆದರಿ ನನಗೆ ಶ್ರಾದ್ಧದ ಆಡಂಬರ ಮಾಡಬೇಕಾಯಿತು. ನನಗೆ ಯಜ್ಞ, ಯೋಗ, ಜಪ, ತಪಸ್ಸು, ಕುಲ, ಕೀರ್ತಿ, ನೀತಿ ಎಲ್ಲವೂ ನೀನೇ ಆಗಿರುವೆ. ನಾನು ನಿನಗೆ ಶರಣಾಗಿದ್ದೇನೆ, ಸಂಬಳವಿಲ್ಲದ ಗುಲಾಮನಾಗಿದ್ದೇನೆ.ನೀನು ಹೇಳಿದುದನ್ನೇ ಮಾಡುವೆನು ಆದರೆ ನೀನಿಲ್ಲದೆ ಅರೆಕ್ಷಣವೂ ನನ್ನಿಂದ ಇರಲಾಗದು. ಪ್ರಿಯೇ! ನಿನ್ನ ಮುಖಚಂದ್ರದ ಮುಂದೆ ಆ ಬಡ ಚಂದ್ರನಾದರೋ ಯಾವ ಲೆಕ್ಕ? ನನಗಾದರೋ ಯಾವುದೇ ತೀರ್ಥದ, ದೇವರ ಆವಶ್ಯಕತೆ ಇಲ್ಲ. ನಾನು ನಿನ್ನ ಪ್ರೇಮತೀರ್ಥದಲ್ಲಿ ಮಿಂದು, ಸ್ವರ್ಗಸುಖವನ್ನು ಅನುಭವಿಸುವೆನು. ದೇವತೆಗಳು ಪರಲೋಕದಲ್ಲಿ ಫಲವನ್ನು ಕೊಡುವವು; ಆದರೆ ನಿನ್ನ ಕೃಪೆಯಿಂದ ನನಗಾದರೋ ಇಲ್ಲೇ ನಂದನವನದ ಆನಂದ ದೊರೆಯುತ್ತದೆ. ನೀನು ನನ್ನ ಕೈಬಿಡಬೇಡ.’ ಕಾಮಿಗಳ ಪ್ರಲಾಪದ ಇದೊಂದು ಮಾದರಿಯಾಗಿದೆ.</p>
<p class="Text">ಸುಮಧ್ಯಮೆ ಕೇಳುತ್ತಿದ್ದಳು ಹಾಗೂ ಭದ್ರತನುವಿನ ಮೂರ್ಖತೆಯ ಕುರಿತು ಮನಸ್ಸಿನಲ್ಲೇ ನಗುತ್ತಿದ್ದಳು. ಇದೆಂತಹ ಮೋಹ! ಎಂದು ಯೋಚಿಸಿದಳು. ಎಲುಬು-ಮಾಂಸದ, ಚರ್ಮದ ಚೀಲವಾದ ಶರೀರದ ಮೇಲೆ ಎಷ್ಟು ಆಸಕ್ತಿ? ಕಾಮದ ಮಹಿಮೆ ಅಗಾಧವಾಗಿದೆ! ಕಾಮೀ ಪುರುಷರ ಇದೆಷ್ಟು ಘೋರ ಪತನವಾಗಿದೆ! ಅವರು ಸೀಯರ ದೋಷ ತುಂಬಿದ ಶರೀರವನ್ನು ವರ್ಣಿಸುವುದ ರಲ್ಲೇ ತಮ್ಮ ವಿದ್ಯಾ - ಬುದ್ಧಿಗಳನ್ನು ದುರುಪಯೋಗ ಪಡಿಸಿದರಲ್ಲ!!</p>
<p class="Text">ಈಗ ಸುಮಧ್ಯಮೆಗೆ ತಡೆಯಲಾಗಲ್ಲಿ, ಉದ್ರೇಕದಿಂದ ನುಡಿದಳು - ಎಲವೋ ಬ್ರಾಹ್ಮಣನೇ! ನಿನಗೆ ಧಿಕ್ಕಾರವಿರಲಿ. ನಿನ್ನಂತಹ ಮಗನಿಗಿಂತ ನಿನ್ನ ತಂದೆಯು ಪುತ್ರಹೀನನಾಗಿರುತ್ತಿದ್ದರೆ ಚೆನ್ನಾಗಿತ್ತು. ನೀನು ಇಂದು ನಿನ್ನಪ್ಪನ ಶ್ರಾದ್ಧದ ದಿನ ವೇಶ್ಯೆಯ ರೂಪದಲ್ಲಿ ಮೋಹಿತನಾಗಿ ನರಕಕುಂಡದಲ್ಲಿ ಧುಮುಕುತ್ತಿರುವೆ. ನೀನು ಶಾಸ್ತ್ರಗಳನ್ನು ಓದಿದ್ದೆ, ಶ್ರಾದ್ಧದ ದಿನ ಸ್ತ್ರೀ-ಪ್ರಸಂಗ ಮಾಡುವ ಮನುಷ್ಯನಿಗೆ ಹಾಗೂ ಪರಲೋಕದಲ್ಲಿ ಪಿತೃಗಳಿಗೆ ವೀರ್ಯವನ್ನು ಭಕ್ಷಿಸಬೇಕಾಗುತ್ತದೆ’<span class="char-style-override-3">*</span><span class="char-style-override-4"> </span>ಎಂಬ ಶಾಸ್ತ್ರವಚನಗಳನ್ನು ನೀನು ಮರೆತು ಬಿಟ್ಟೆಯಾ! ನನ್ನ ಶರೀರದಲ್ಲಿ ಅದೆಂತಹ ಸುಂದರ, ಪವಿತ್ರವಸ್ತು ಇದೆ ನೀನು ಅದರ ಮೇಲೆ ಹುಚ್ಚನಾಗಿರುವೆಲ್ಲ! ಎಲವೋ! ಸ್ವಲ್ಪ ವಿಚಾರಮಾಡು.</p>
<p class="Footnote-Shloka">* ದುರ್ಮತೇ ಮೈಥುನಂ ಯಸ್ತು ಕುರುತೇ ಪಿತೃವಾಸರೇ ।</p>
<p class="Footnote-Shloka">ರೇತೋಭೋಜನ ಏವ ಸ್ಯುಃ ಪಿತರಸ್ತಸ್ಯ ಸೋಽಪಿ ಚ ॥</p>
<p class="Text">ಈ ಪ್ರಕಾರದ ಘೃಣಿತ ಶರೀರದಲ್ಲಿ ನಿನಗೆ ಮಿಥ್ಯಾ ಭ್ರಮೆ ಏಕೆ ಉಂಟಾಗಿದೆ? ಮನುಷ್ಯ ಶರೀರವು ಪಾಪವನ್ನು ಗಳಿಸಲಿಕ್ಕಾಗಿಯೇ ದೊರಕಿದೆಯೇ? ಅಧೋಗತಿಗೆ ಒಯ್ಯುವ ಈ ನಿಂದನೀಯ ವೇಶ್ಯೆಯ ಶರೀರದಲ್ಲಿ ನಿನಗೆ ಆಸಕ್ತಿ ಇರುವಷ್ಟು ಭಗವಂತನಲ್ಲಿ ಇದ್ದಿದ್ದರೆ ಇಷ್ಟರೊಳಗೆ ಎಂತಹ ಉಚ್ಛ ಸ್ಥಿತಿಗೆ ತಲುಪುತ್ತಿದ್ದೆಯೇ ತಿಳಿಯದು. ಇನ್ನಾದರೂ ಎಚ್ಚರಗೊಳ್ಳು -</p>
<p class="Shlok">ಯಮದಂಡಾಂತರಸ್ಥಾಯಿ ಜೀವಿತಂ ಚ ಶರೀರಿಣಾಮ್ ।</p>
<p class="Shlok">ತಥಾಪಿ ಪಾತಕಂ ಮೂಢ ಕುರುಷೆ ನಿರ್ಭಯಃ ಸದಾ ॥</p>
<p class="Shlok">ಜಲಬುದ್ಬುದವನ್ಮೂಢ ಕ್ಷಣವಿಧ್ವಂಸಿ ಜೀವನಮ್ ।</p>
<p class="Shlok">ಕಿಮರ್ಥಂ ಶಾಶ್ವತಧಿಯಾ ಕರೋಷಿ ದುರಿತಂ ಸದಾ ॥</p>
<p class="Shlok">ಲಲಾಟೇ ಲಿಖಿತಂ ಯಸ್ಯ ಮೃತ್ಯುರಿತ್ಯಕ್ಷರದ್ವಯಮ್ ।</p>
<p class="Shlok">ಸ ಕಥಂ ಕುರಿತೇ ಪಾಪಂ ಸಮಸ್ತಕ್ಲೇಶದಾಯಕಮ್ ॥</p>
<p class="Shlok">ಅಹೋ ಮಾಯಾ ಮಹಾವಿಷ್ಣೋರೇಕಾ ಬಲವತೀ ಕ್ಷಿತೌ ।</p>
<p class="Shlok">ಯತಃ ಪಾಪಮಿವಾಮಿತ್ರಂ ಸಂಚೇತುಂ ಹರ್ಷಿತೋ ಜನಃ ॥</p>
<p class="Shlok">ಸ್ಥಾನಂ ಪಾಪಾಯ ಮಾ ದೇಹಿ ನಿಜದೇಹೇ ದುರಾಶಯ ।</p>
<p class="Shlok">ದಹತ್ಯಾಶ್ರಯಮೇನಂ ಹಿ ವೀತಿಹೋತ್ರ ಇವ ಜ್ವಲನ್ ॥</p>
<p class="TXT-Right">(ಪದ್ಮಪುರಾಣ, ಕ್ರಿಯಾಯೋಗ-16/31-35)</p>
<p class="Text">‘ಎಲೈ ಮೂರ್ಖನೇ! ಪ್ರಾಣಿಗಳ ಜೀವನವು ಯಮರಾಜನ ದಂಡದ ಅಧೀನವಾಗಿದೆ. (ಯಾವಾಗ ಬೇಕಾದರೂ ಮೃತ್ಯು ಬರಬಹುದು) ಇದನ್ನು ತಿಳಿದರೂ ನೀನು ನಿರ್ಭಯನಾಗಿ ಸದಾ ಪಾಪಗಳಲ್ಲಿ ಏಕೆ ಮುಳುಗಿರುವೆ? ಜೀವನದ ಭರವಸೆಯಾದರೂ ಏನಿದೆ? ಇಂದಾದರೋ ನೀರಗುಳ್ಳೆಯಂತೆ ಒಂದು ಕ್ಷಣದಲ್ಲಿ ಧ್ವಂಸವಾಗಿ ಹೋದೀತು.ಇದನ್ನು ತಿಳಿದಿದ್ದರೂ ನೀನು ನಿತ್ಯವೂ ಇಂತಹ ಪಾಪಗಳನ್ನು ಏಕೆ ಮಾಡುತ್ತಿರುವೆ? ‘ಮೃತ್ಯು’ ಎಂಬ ಎರಡಕ್ಷರ ಹಣೆಯಲ್ಲಿ ಬರೆದಿರುವ ಪ್ರಾಣಿಯು ಎಲ್ಲ ರೀತಿಯ ಕ್ಲೇಶವನ್ನು ಕೊಡುವ ಪಾಪವನ್ನು ಏಕೆ ಮಾಡುತ್ತಾನೋ ತಿಳಿಯದು. ಅಯ್ಯಾ! ಜಗತ್ತಿನಲ್ಲಿ ಭಗವಾನ್ ಮಹಾವಿಷ್ಣುವಿನ ಮಾಯೆ ಬಹಳ ಬಲವತ್ತರವಾಗಿದೆ. ಅದರಿಂದ ಜನರು ಪಾಪದಲ್ಲಿ ತೊಡಗಿರಲು ಹರ್ಷಿತರಾಗುತ್ತಾರೆ ಬೇರೆ. ಎಲೈ ದುರಾಶಯನೇ! ನೀನು ನಿನ್ನ ಶರೀರದಲ್ಲಿ ಪಾಪಕ್ಕೆ ಎಡೆಕೊಡಬೇಡ. ಬೆಂಕಿಯು ತನ್ನ ಆಶ್ರಿತನನ್ನು ಸುಟ್ಟು ಬಿಡುವಂತೆಯೇ ಪಾಪಗಳೂ ಕೂಡ ತನ್ನ ಆಶ್ರಿತನನ್ನು ಬೂದಿ ಮಾಡಿಬಿಡುತ್ತವೆ.’</p>
<p class="Text">‘ಅಯ್ಯಾ ವಿಚಾರಮಾಡು, ನಿನ್ನ ಮನಸ್ಸನ್ನು ನನ್ನಿಂದ ದೂರಗೊಳಿಸಿ ದೇವರಲ್ಲಿ ತೊಡಗಿಸು. ದೇವರಿಗೆ ಶರಣಾಗಿ ಭಗವಂತನನ್ನು ಭಜಿಸುವವ ಭಾಗ್ಯವಂತನು ದಾಟಲಶಕ್ಯವಾದ ಮಾಯೆಯಿಂದ ಸುಲಭವಾಗಿ ಪಾರಾಗುವನು. ದೇವರು ತುಂಬಾ ದಯಾಳು ಆಗಿದ್ದಾನೆ. ಅವನು ನಿನಗೆ ಆಶ್ರಯ ನೀಡುವನು.’ ಇಷ್ಟು ಹೇಳಿ ಸುಮಧ್ಯಮೆಯು ಸುಮ್ಮನಾದಳು. ಆಕೆಯ ಹೃದಯ ವೈರಾಗ್ಯದಿಂದ ತುಂಬಿಹೋಯಿತು.’</p>
<p class="Text">ಸುಮಧ್ಯಮೆಯ ಮಾತುಗಳು ಭದ್ರತನುವಿನ ಮನಸ್ಸಿನ ಮೇಲೆ ಮಾಂತ್ರಿಕನಂತೆ ಪರಿಣಾಮ ಬೀರಿ ಅವನ ಕಣ್ಣು ತೆರೆಯಿತು. ಅವನು ಮನಸ್ಸಿನಲ್ಲೇ ತನ್ನ ಸ್ಥಿತಿಯ ಕುರಿತು ಗಂಭೀರವಾಗಿ ಯೋಚಿಸತೊಡಗಿದನು. - ಅಯ್ಯೋ! ನಾನು ಮಹಾಮೂರ್ಖನಾಗಿದ್ದೇನೆ. ಓರ್ವ ವೇಶ್ಯೆಯಲ್ಲಿ ಇರುವಷ್ಟು ಜ್ಞಾನವೂ ದುರಾತ್ಮನಾದ ನನ್ನಲ್ಲಿಲ್ಲವಲ್ಲ! ಬ್ರಾಹ್ಮಣರ ಶುದ್ಧ ವಂಶದಲ್ಲಿ ಹುಟ್ಟಿದ ನಾನು ನಿರಂತರವಾಗಿ ಆತ್ಮನಿಗೆ ಪೀಡೆಯನ್ನುಂಟು ಮಾಡುವ ಪಾಪಗಳನ್ನೇ ಬಾಚಿಕೊಂಡೆ. ಮೃತ್ಯುವು ನಿಶ್ಚಿತವಾಗಿರುವಾಗ ಸತ್ತಮೇಲೆ ಪಾಪದ ಶಿಕ್ಷೆಯನ್ನು ಅನುಭವಿಸಲು ಯಮನ ಅಧೀನನಾಗುವುದು ನಿಶ್ಚಿತವೇ, ಹಾಗಿರುವಾಗ ನಾನು ಏಕೆ ಪಾಪ ಮಾಡಬೇಕು? ನಾನಾದರೋ ಜಪ, ತಪಸ್ಸು, ಹವನ, ವೇದಾಧ್ಯಯನ, ಬ್ರಾಹ್ಮಣಾಚಾರ, ಅತಿಥಿಸೇವೆ, ಗುರುಭಕ್ತಿ, ದ್ವಿಜಾರ್ಚನೆ, ಪಿತೃಯಜ್ಞಾದಿ ಕರ್ಮಗಳು, ಇಲ್ಲವೇ ಭಗವಾನ್ ಶ್ರೀಪತಿಯ ಉಪಾಸನೆ ಮೊದಲಾದವುಗಳನ್ನು ಏನೂ ಮಾಡಲಿಲ್ಲ. ನನಗೆ ಉತ್ತಮ ಗತಿಯು ಹೇಗೆ ದೊರಕಬಲ್ಲದು? ಹೀಗೆ ಚಿಂತೆಯಲ್ಲಿ ಮುಳುಗಿದ ಭದ್ರತನು ತನ್ನನ್ನು ಎಚ್ಚರಿಸಿದ ಸುಮಧ್ಯಮೆಯ ಕುರಿತು ಪೂಜ್ಯಭಾವದಿಂದ ಪ್ರಣಾಮ ಮಾಡಿ ಅಲ್ಲಿಂದೆದ್ದು ಮೌನವಾಗಿ ಹೊರಟು ಬಿಟ್ಟನು. ಸುಮಧ್ಯಮೆಯೂ ಆಗಿನಿಂದಲೇ ವೇಶ್ಯಾವೃತ್ತಿಯನ್ನು ತ್ಯಜಿಸಿ ನಿರಂತರವಾಗಿ ಶ್ರೆಪರಮಾತ್ಮನಲ್ಲಿ ಮನಸ್ಸನ್ನು ತಲ್ಲಿನಗೊಳಿಸಿದಳು.</p>
<p class="Text">ಭದ್ರತನು ಮನಸ್ಸಿನಲ್ಲೆ ತನ್ನನ್ನು ನಿಂದಿಸಿಕೊಳ್ಳುತ್ತಾ ಜಿಜ್ಞಾಸುಭಾವದಿಂದ ಸರ್ವಧರ್ಮಜ್ಞ ಮಹಾತ್ಮಾ ಮಾರ್ಕಂಡೇಯರ ಬಳಿಗೆ ಹೋಗಿ, ಅವರ ಚರಣಗಳಲ್ಲಿ ವಂದಿಸಿಕೊಂಡು ಇಂತೆಂದನು - ಪೂಜ್ಯರೇ! ನಾನು ಪಾಪಿಗಳಲ್ಲಿ ಅಗ್ರಗಣ್ಯನಾಗಿದ್ದೇನೆ. ನಾನು ಬ್ರಾಹ್ಮಣವಂಶದಲ್ಲಿ ಹುಟ್ಟಿಯೂ ಬ್ರಾಹ್ಮಣಾಚಾರವನ್ನು ಪಾಲಿಸಲಿಲ್ಲ. ಸದಾಕಾಲ ಪರಹಿಂಸೆ, ಪರಧನ, ಪರಸ್ತ್ರೀಯರ ಸೇವನೆಯಲ್ಲೇ ತೊಡಗಿದೆ. ದೊಡ್ಡ-ದೊಡ್ಡ ಪಾಪಗಳನ್ನು ಮಾಡಿದ ನಾನು ಪುಣ್ಯಕರ್ಮಗಳನ್ನು ಮರೆತಾದರೂ ಮಾಡಲಿಲ್ಲ. ಈಗ ಈ ಘೋರ ಭೀಷಣ ಸಂಸಾರ ಸಾಗರದಿಂದ ನಾನು ಹೇಗೆ ಪಾರಾದೇನು? ಎಲೈ ಬ್ರಾಹ್ಮಣ ಶ್ರೇಷ್ಠರೇ! ನೀವು ಕೃಪಾಮಯರಾಗಿದ್ದೀರಿ. ನಿಮಗೆ ಶರಣು ಬಂದಿರುವೆನು. ನನ್ನನ್ನು ಉದ್ಧಾರ ಮಾಡಿರಿ.</p>
<p class="Text">ಮಾರ್ಕಂಡೇಯರು ಭದ್ರತನುವಿನ ಮಾತನ್ನು ಕೇಳಿ, ತುಂಬು ಸ್ನೇಹದಿಂದ ನುಡಿದರು - ಎಲೈ ಬ್ರಾಹ್ಮಣನೇ! ನೀನು ಪಾಪ ಮಾಡುವವನಾಗಿದ್ದರೂ ದೊಡ್ಡ ಪುಣ್ಯಾತ್ಮನೆಂದು ಕಂಡುಬರುತ್ತಿಯೆ. ಪಾಪಗಳ ನೆನಪು, ಪಶ್ಚಾತ್ತಾಪ, ಪಾಪಗಳ ಕುರಿತು ತಿರಸ್ಕಾರ, ಪಾಪಗಳನ್ನು ಬಿಡುವ ನಿಶ್ಚಯ, ಸಂಸಾರಸಾಗರದಿಂದ ಪಾರಾಗಬೇಕೆಂಬ ಜಿಜ್ಞಾಸೆ ಇವು ಬಹಳ ಪುಣ್ಯಬಲದಿಂದಲೇ ಉಂಟಾಗುತ್ತವೆ. ಜಗತ್ತಿನಲ್ಲಿ ಹೆಚ್ಚಿನ ಜನರು ಪಾಪವನ್ನು ಪಾಪವೆಂದೇ ತಿಳಿಯುವುದಿಲ್ಲ ಹಾಗೂ ಸಂತೋಷದಿಂದ ಹಗಲು-ರಾತ್ರೆ ವಿಷಯ ಸೇವನೆ ಮತ್ತು ಪಾಪಾಚಾರದಲ್ಲೇ ತೊಡಗಿರುತ್ತಾರೆ. ನಿನ್ನಲ್ಲಿ ಉಂಟಾದ ಇಂತಹ ಬುದ್ಧಿಯಿಂದ ಭಗವಂತನು ನಿನ್ನ ಮೇಲೆ ಪ್ರಸನ್ನನಾಗಿರುವನೆಂದು ತಿಳಿಯುತ್ತದೆ. ಮೊದಲು ಪಾಪವನ್ನು ಮಾಡಿದ್ದರೂ ಮತ್ತೆ ಪಾಪದಿಂದ ನಿವೃತ್ತನಾಗಿ ಭಗವದ್ಭಜನೆಯಲ್ಲಿ ತೊಡಗಿರುವವನನ್ನು ಅಚ್ಯುತಸೇವೀ ಉತ್ತಮ ಪುರುಷನೆಂದೇ ಹೇಳಬೇಕು. ಭಗವಂತನು ತನ್ನ ಭಕ್ತನು ಪಾಪದಲ್ಲಿ ಬಿದ್ದಿರುವನೆಂದು ನೋಡಿ ಅವನನ್ನು ಕಾಪಾಡಲು ಹಾಗೂ ಸದ್ಗತಿಯನ್ನು ಕೊಡಲಿಕ್ಕಾಗಿ ಉತ್ತಮ ಬುದ್ಧಿಯನ್ನು ಕೊಡುತ್ತಾನೆ. ನೀನು ಪ್ರತಿಯೊಂದು ಜನ್ಮದಲ್ಲಿಯೂ ಭಗವಂತನ ಪೂಜೆ ಮಾಡಿರುವೆ. ಆದ್ದರಿಂದ ಬೇಗನೇ ನಿನ್ನ ಶ್ರೇಯಸ್ಸಾಗುವುದು, ಇದರಲ್ಲಿ ಸಂಶಯವೇ ಇಲ್ಲ. ಆದರೆ ನಾನು ಈಗ ವಿಶೇಷ ಅನುಷ್ಠಾನದಲ್ಲಿ ತೊಡಗಿರುವೆನು, ಆದ್ದರಿಂದ ನಿನಗೆ ಉಪದೇಶಿಸಲಾಗುವುದಿಲ್ಲ. ನೀನು ದಾಂತರೆಂಬ ದ್ವಿಜರ ಬಳಿಗೆ ಹೋಗು, ಅವರು ಸರ್ವತತ್ತ್ವಜ್ಞರಾಗಿದ್ದಾರೆ. ಅಲ್ಲೇ ನಿನಗೆ ಬಯಸಿದ ಉಪದೇಶ ಸಿಗಬಹುದು.</p>
<p class="Text">ಮಾರ್ಕಂಡೇಯರ ಅಪ್ಪಣೆಯಂತೆ ಭದ್ರತನು ದಾಂತ ಮುನಿಯ ಪರಮರಮ್ಯ, ಪವಿತ್ರ ಆಶ್ರಮಕ್ಕೆ ಹೋದನು. ದಾಂತ ಮುನಿಗಳು ಶಿಷ್ಯರಿಂದ ಸುತ್ತುವರೆದು ಆಶ್ರಮದಲ್ಲಿ ವಿರಾಜಿಸುತ್ತಿದ್ದರು. ಭದ್ರತನು ಅಲ್ಲಿಗೆ ಹೋಗಿ ದಾಂತಮುನಿಯ ಚರಣಗಳಲ್ಲಿ ಶಿರವನ್ನಿಟ್ಟು ವಂದಿಸಿಕೊಂಡನು. ಸ್ತುತಿಮಾಡಿದ ಬಳಿಕ ದಾಂತ ಮುನಿಗಳು ಕೇಳಿದಾಗ, ಸರಳ, ನಿಸ್ಸಂಕೋಚವಾಗಿ ಅವರಲ್ಲಿ ಹೇಳಿದನು - ಓ ಮಹಾನುಭಾವರೇ! ನಾನು ಜಾತಿಯಿಂದ ಬ್ರಾಹ್ಮಣನಾಗಿದ್ದರೂ ಬ್ರಾಹ್ಮಣರ ಆಚಾರದಿಂದ ಸರ್ವಥಾ ಹೊರಗಿದ್ದೇನೆ. ನನ್ನ ಹೆಸರು ಭದ್ರತನು, ನಾನು ಜೀವನವಿಡೀ ಪಾಪವನ್ನೇ ಮಾಡಿರುವೆನು. ವಿಪ್ರೋತ್ತಮರೇ! ತಾವು ಸರ್ವತತ್ತ್ವಜ್ಞರಾಗಿರುವಿರಿ. ನನ್ನಂತಹ ಪಾಪಿಯು ಸಂಸಾರಬಂಧನದಿಂದ ಬಿಡುಗಡೆ ಹೊಂದಲು ಯಾವ ಉಪಾಯವಿದೆ? ದಯವಿಟ್ಟು ನನಗೆ ತಿಳಿಸಿರಿ.</p>
<p class="Text">ದಯಾಳುಗಳಾದ ದಾಂತರು ಸ್ನೇಹದಿಂದ ಭದ್ರತನುವಿನಲ್ಲಿ ಹೇಳಿದರು, ತಮ್ಮ! ನಿನ್ನಲ್ಲಿ ಇಂತಹ ಬುದ್ಧಿ ಉಂಟಾದುದು ಭಗವಂತನ ದೊಡ್ಡ ಕೃಪೆಯೇ ಆಗಿದೆ. ಇದನ್ನು ಮಾಡುವುದರಿಂದ ಜೀವಿಯ ಸಂಸಾರ ಬಂಧನವು ಸಹಜವಾಗಿ ಕಡಿದು ಹೋಗುವುದು, ಅಂತಹ ಉಪಾಯಗಳನ್ನು ಈಗ ನಿನಗೆ ಹೇಳುವೆನು - ಉಪಾಯಗಳು ಇಂತಿವೆ -</p>
<p class="Text">1. ಪಾಖಂಡಿಗಳ ಸಂಸರ್ಗವನ್ನು ಪೂರ್ಣವಾಗಿ ತ್ಯಾಗಮಾಡು.</p>
<p class="Text">2. ಕಾಮ, ಕ್ರೋಧ, ಲೋಭ, ಮದ, ಮತ್ಸರ, ಅಸತ್ಯ ಮತ್ತು ಪರಹಿಂಸೆಯನ್ನು ಪ್ರಯತ್ನಪೂರ್ವಕ ಬಿಟ್ಟು ಬಿಡು.</p>
<p class="Text">3. ದಯೆ, ಶಾಂತಿ ಮತ್ತು ದಮಯುಕ್ತನಾಗಿ, ಎಲ್ಲೆಡೆ ಸಮದರ್ಶನ ಮಾಡುತ್ತಾ ಸದಾಕಾಲ ಶ್ರೀಕೇಶವನಿಗೆ ಶರಣಾಗಿ ಅವನ ಆರಾಧನೆಯನ್ನು ಮಾಡು.</p>
<p class="Text">4. ಭಕ್ತಿಯಿಂದ ನಿರಂತರ ಭಗವಾನ್ ವಿಷ್ಣುವಿನ ನಾಮಗಳನ್ನು ಸ್ಮರಿಸುತ್ತಾ, ಅಹೋರಾತ್ರ ಶ್ರೇಷ್ಠ ವ್ರತವನ್ನು ಮಾಡು.</p>
<p class="Text">5. ದಿನಾಲೂ ಅನ್ನದಾನ, ಜಲದಾನ ಮತ್ತು ನಿತ್ಯ ಪಂಚಮಹಾಯಜ್ಞಗಳನ್ನು ಮಾಡು.</p>
<p class="Text">6. ಹರಿಕಥೆ ಕೇಳು ಹರಿಯ ಮತ್ತು ಅವನ ದ್ವಾದಶಾಕ್ಷರ ಮಂತ್ರವನ್ನು ಶ್ರದ್ಧೆಯಿಂದ ಜಪಿಸು.</p>
<p class="Text">ಈ ಸಾಧನೆಗಳಿಂದ ನಿನಗೆ ಸರ್ವೋತ್ತಮ ಜ್ಞಾನ ಪ್ರಾಪ್ತಿಯಾಗುವುದು. ಇದರಿಂದ ನೀನು ಮುಕ್ತನಾಗುವೆ.</p>
<p class="Text">ದಾಂತ ಋಷಿಯ ಈ ಮಾತುಗಳನ್ನು ಕೇಳಿ ಭದ್ರತನು ಹೇಳಿದನು, ಪೂಜ್ಯರೇ! ನಾನು ಅತಿ ಮೂಢನಾಗಿದ್ದೇನೆ, ನನಗೆ ಎಲ್ಲವನ್ನು ಸ್ಪಷ್ಟಪಡಿಸಿ ತಿಳಿಸಿರಿ. ನಾನು ತಮ್ಮ ಕೃಪೆಯಿಂದ ಅವಶ್ಯವಾಗಿ ಪರಮಗತಿಯನ್ನು ಪಡೆಯುವೆನು. ಆಗ ದಾಂತರು ಪರಮ ಪ್ರಸನ್ನರಾಗಿ ವಿವರಿಸಲು ಪ್ರಾರಂಭಿಸಿದರು. ದಾಂತರು ಹೇಳಿದರು -</p>
<p class="Text">1. ವೇದ-ಶಾಸ್ತ್ರ-ಸಮ್ಮತ ಕರ್ಮವನ್ನು ತ್ಯಾಗಮಾಡಿ ಬೇರೆ ಕರ್ಮ ಮಾಡುವವನು ಹಾಗೂ ತನ್ನ ಆಚಾರವನ್ನು ಬಿಡುವವನು ಪಾಖಂಡಿಯಾಗಿರುವನು. ಹಾಗೆಯೇ ವೇದ-ಶಾಸ್ತ್ರಸಮ್ಮತ ಕರ್ಮ ಮಾಡುವವನು, ತನ್ನ ಆಚಾರವನ್ನು ಪಾಲಿಸುವವನು ಮತ್ತು ಪಾಪದ ಇಚ್ಛೆ ಮಾಡದ ಮನುಷ್ಯನು ಸಜ್ಜನನಾಗಿದ್ದಾನೆ.</p>
<p class="Text">2. ಕಾಮಿನೀ, ಕಾಂಚನ ಮೊದಲಾದ ವಿಷಯಗಳ ಸಂಗ್ರಹದ ಇಚ್ಛೆಯನ್ನು ಕಾಮ ಎಂದು ಹೇಳುವರು. ತನ್ನ ನಿಂದೆಯನ್ನು ಕೇಳಿ ಅಥವಾ ಮನಸ್ಸಿಗೆ ಪ್ರತಿಕೂಲ ಕಾರ್ಯ ನಡೆದಾಗ ಹೃದಯದಲ್ಲಿ ಆಗುವ ಉರಿಯನ್ನು ಕ್ರೋಧವೆಂದು ಹೇಳುತ್ತಾರೆ. ಕ್ರೋಧವು ಎಲ್ಲ ಧರ್ಮಗಳನ್ನು ನಾಶಮಾಡುವುದು. ಇತರರ ಧನವೇ ಮುಂತಾದವನ್ನು ನೋಡಿ, ಅದನ್ನು ಪಡೆಯುವ ಇಚ್ಛೆಯ ಹೆಸರು ಲೋಭವಾಗಿದೆ. ನನ್ನ ತಂದೆ, ನನ್ನ ತಾಯಿ, ನನ್ನ ಪತ್ನೀ, ನನ್ನ ಪತಿ, ನನ್ನ ಮನೆ ಇಂತಹ ಮಮತೆಯ ಹೆಸರು ಮೋಹವಾಗಿದೆ. ನಾನು ಶ್ರೀಮಂತನು, ಮಹಾತ್ಮನು, ನನ್ನಂತಹವನು ಭೂಮಿಯ ಮೇಲೆ ಯಾರಿದ್ದಾನೆ? ಹೃದಯದ ಇಂತಹ ಭಾವವನ್ನು ಮದವೆಂದು ಹೇಳುತ್ತಾರೆ. ಜನರು ಯಾವಾಗಲೂ ನನ್ನನ್ನು ನಿಂದಿಸುವರು, ಅದಕ್ಕಾಗಿ ನನ್ನ ಜೀವನಕ್ಕೆ ಧಿಕ್ಕಾರವಿರಲಿ. ಇಂತಹ ಮನಸ್ಸಿನ ಭಾವನೆಯನ್ನು ಹಾಗೂ ನನಗಿಂತ ಇತರರು ಹೆಚ್ಚು ಶ್ರೀಮಂತರು, ಶ್ರೇಷ್ಠರು ಏಕೆ ಇದ್ದಾರೆ? ನಾನು ಎಲ್ಲರಿಗಿಂತ ಹೆಚ್ಚು ಶ್ರೀಮಂತ, ಶ್ರೇಷ್ಠ ಏಕೆ ಆಗಲಿಲ್ಲ? ಇಂತಹ ಭಾವವನ್ನು ಮತ್ಸರ ಎಂದು ಹೇಳುವರು. ಎಲ್ಲ ಜನರಿಗೆ ಸುಖವನ್ನು ಕೊಡುವ ಹಿತಕರ ಮತ್ತು ಯಥಾರ್ಥ ಮಾತಿನ ಹೆಸರು ಸತ್ಯವಾಗಿದೆ, ಇದಕ್ಕೆ ವಿಪರೀತವಾದುದು ಅಸತ್ಯವಾಗಿದೆ ಮತ್ತು ಇತರರ ಐಶ್ವರ್ಯ, ಪತ್ನೀ, ಪುತ್ರ, ಶರೀರ, ಧನ ಮುಂತಾದವುಗಳ ನಾಶದ ಚಿಂತೆಯ ಹೆಸರು ಹಿಂಸೆಯಾಗಿದೆ. ಇವೆಲ್ಲದರ ತ್ಯಾಗ ಮಾಡಬೇಕು.</p>
<p class="Text">3. ಬೇರೆಯವರ ಕಷ್ಟಗಳನ್ನು ಪ್ರಯತ್ನಪೂರ್ವಕ ದೂರ ಮಾಡುವ ಇಚ್ಛೆಯನ್ನು ದಯೆ ಎಂದು ಹೇಳುವರು. ಸ್ವಲ್ಪವಿರಲಿ, ಹೆಚ್ಚಿರಲಿ, ದೊರೆತುದರಲ್ಲಿ ಸಂತುಷ್ಟವಾಗಿರುವುದರ ಹೆಸರು ಶಾಂತಿಯಾಗಿದೆ. ಕುತ್ಸಿತ ಕಾರ್ಯಗಳಿಂದ ಚಿತ್ತವನ್ನು ದೂರ ಮಾಡುವುದರ ಹೆಸರು ದಮನವಾಗಿದೆ. ಸುಖ-ದುಃಖ ಹಾಗೂ ಮಿತ್ರ-ಶತ್ರು ಮೊದಲಾದವುಗಳಲ್ಲಿ ಸಮದೃಷ್ಟಿಯೇ ಸಮದರ್ಶನವಾಗಿದೆ. ಭಗವಂತನನ್ನು ಆಶ್ರಯಿಸಿ ನೈವೇದ್ಯ, ಗಂಧ - ಧೂಪಾದಿಗಳಿಂದ ಪರಮ ಶ್ರದ್ಧೆಯೊಂದಿಗೆ ಶ್ರೀಹರಿಯ ಪೂಜೆ ಮಾಡುವುದೇ ಆರಾಧನೆಯಾಗಿದೆ.</p>
<p class="Text">4. ಮಧ್ಯಾಹ್ನ ಮತ್ತು ರಾತ್ರಿಯ ಭೋಜನದ ತ್ಯಾಗವೇ ಅಹೋರಾತ್ರ ವ್ರತವಾಗಿದೆ ಹಾಗೂ ಭಗವಂತನೊಂದಿಗೆ ತನ್ನ ಏಕತೆಯನ್ನು ಪಡೆಯುವುದೇ ವಿಷ್ಣುಸ್ಮರಣೆಯಾಗಿದೆ.</p>
<p class="Text">5. ಬ್ರಹ್ಮಯಜ್ಞ, ಮನುಷ್ಯಯಜ್ಞ, ದೇವಯಜ್ಞ, ಪಿತೃಯಜ್ಞ ಮತ್ತು ಭೂತಯಜ್ಞ - ಇವು ಪಂಚಮಹಾಯಜ್ಞಗಳಾಗಿವೆ.</p>
<p class="Text">6. <span class="char-style-override-2">‘ಓಂ ನಮೋ ಭಗವತೇ ವಾಸುದೇವಾಯ’</span> ಇದೇ ದ್ವಾದಶಾಕ್ಷರ ಮಂತ್ರವಾಗಿದೆ. ಬಳಿಕ ದಾಂತ ಋಷಿಗಳು ಭಗವಂತನ ದುರ್ಲಭ ಚತುರ್ವರ್ಗ ಫಲಪ್ರದ ಒಂದುನೂರ ಎಂಟು ನಾಮಗಳನ್ನು ತಿಳಿಸಿ, ಭದ್ರತನುವಿನಲ್ಲಿ ಹೇಳಿದರು - ನಿನಗೆ ನಾನು ಎಲ್ಲ ಸಾಧನೆಗಳನ್ನು ತಿಳಿಸಿರುವೆನು. ನಾನು ತಿಳಿಸಿದ ವಿಧಿಗೆ ಅನುಸಾರವಾಗಿ ಭಕ್ತಿಯಿಂದ ಭಗವಂತನ ಆರಾಧನೆಯನ್ನು ಮಾಡಿದಾಗ ನೀನು ಖಂಡಿತವಾಗಿ ಮೋಕ್ಷವನ್ನು ಪಡೆಯುವೆ. ಹೋಗು ನಿನಗೆ ಶ್ರೇಯಸ್ಸಾಗಲಿ.</p>
<p class="Text">ಭದ್ರತನು ಏಕಾಂತ ಸ್ಥಾನಕ್ಕೆ ಹೋಗಿ ಮನಸ್ಸಿಟ್ಟು ದಾಂತರು ತಿಳಿಸಿದ ವಿಧಿಗನುಸಾರವಾಗಿ ಅನನ್ಯ ಚಿತ್ತದಿಂದ ಭಗವಂತನ ಉಪಾಸನೆ ಮಾಡತೊಡಗಿದನು. ಭಗವಂತನು ಗೀತೆಯಲ್ಲಿ ಹೇಳಿರುವನು - ಮಹಾಪಾಪಿಯೂ ಕೂಡ ಸರಿಯಾಗಿ ನಿಶ್ಚಯಪೂರ್ವಕ ಅನನ್ಯಭಾವದಿಂದ ನನ್ನನ್ನು ಭಜಿಸಿದರೆ, ಅವನು ಸಾಧುವೇ ಆಗಿರುವನು ಹಾಗೂ ಬಹಳ ಬೇಗ ಧರ್ಮಾತ್ಮನಾಗಿ ಪರಮಪದವನ್ನು ಪಡೆಯುವನು. ಅದಕ್ಕನುಸಾರ ಕರುಣಾಮಯ ಶ್ರೀಹರಿಯು ಅವನ ಅನನ್ಯಭಕ್ತಿಗೆ ಬೇಗನೇ ಪ್ರಸನ್ನನಾಗಿ, ಕೋಟಿಸೂರ್ಯರಂತೆ ಪ್ರಕಾಶ ಬೀರುತ್ತಾ ಆಗಲೇ ಅವನ ಎದುರಿಗೆ ಪ್ರಕಟನಾದನು.</p>
<p class="Shlok">ಆವಿರ್ಬಭೂವ ಸಹಸಾ ಕೋಟಿಸೂರ್ಯ ಇವಾಂಶುಮಾನ್ ॥</p>
<p class="Text">ಭದ್ರತನು ಭಗವಾನ್ ಜಗದೀಶ್ವರ ಶ್ರೀಪತಿಯ ದರ್ಶನ ಪಡೆದು ಮುಗ್ಧನಾದನು. ಅವನ ಸಮಸ್ತ ಪಾಪಗಳು ಎಂದೆಂದಿಗೂ ನಾಶವಾದುವು. ಭದ್ರತನು ತಲೆಬಾಗಿ ಭಗವಂತನ ಚರಣಕಮಲಗಳಲ್ಲಿ ವಂದಿಸಿಕೊಂಡನು ಹಾಗೂ ಭಗವಂತನನ್ನು ಸ್ತುತಿಸುತ್ತಾ ಹೇಳತೊಡಗಿದನು -</p>
<p class="Text">ಓ ಸ್ವಾಮಿ! ನಿನ್ನ ಚಿತ್ತದಲ್ಲಿ ಇರುವ ದಯೆಯನ್ನು ಯಾರು ತಾನೇ ವರ್ಣಿಸಬಲ್ಲರು? ಜರಾ ಎಂಬ ವ್ಯಾಧನು ನಿನ್ನ ಚರಣಕ್ಕೆ ಬಾಣ ಹೊಡೆದರೂ ಪರಮಪದವನ್ನು ಪಡೆದುಕೊಂಡನು. ಶಿಶುಪಾಲನು ನಿನ್ನನ್ನು ನಿಂದಿಸಿದರೂ ಮೋಕ್ಷಪದವನ್ನು ಪಡೆದನು. ಹಾಗಿರುವಾಗ ನಿನ್ನ ಭಕ್ತರ ಮಾತಾದರು ಏನಿದೆ? ನೀನೇ ಬ್ರಹ್ಮನರೂಪದಲ್ಲಿ ಜಗತ್ತನ್ನು ಸೃಷ್ಟಿಸುವೆ, ವಿಷ್ಣುರೂಪದಿಂದ ಪಾಲಿಸುವೆ, ಕೊನೆಗೆ ರುದ್ರರೂಪದಿಂದ ಸಂಹಾರಮಾಡುವೆ. ನಿನ್ನ ಆ ಮಹಾವಿಷ್ಣು ರೂಪಕ್ಕೆ ನನ್ನ ನಮಸ್ಕಾರಗಳು. ಪ್ರಭೋ! ನನ್ನ ಮನಸ್ಸು ಸದಾ ನಿನ್ನಲ್ಲೇ ತೊಡಗಿರಲಿ. ಮೇಘಗಳಲ್ಲಿರುವ ಮಿಂಚಿನಂತೆ ಲಕ್ಷ್ಮೀ ಸದಾ ನಿನ್ನ ಶ್ಯಾಮಾಂಗದಲ್ಲಿ ವಿರಾಜಿಸುತ್ತಿರುವಂತೆಯೇ ನನ್ನ ಮನಸ್ಸು ನಿನ್ನಲ್ಲೇ ಸೇರಿಕೊಂಡಿರಲಿ. ಯಾರಲ್ಲಿ ಸ್ವಲ್ಪವೂ ಸಣ್ಣದಾಗಿರದೆ, ದೊಡ್ಡದಾಗಿರದೆ ಈ ಜಗತ್ತು ಯಾರಲ್ಲಿ ವ್ಯಾಪ್ತವಾಗಿದೆಯೋ ಆ ನಿನ್ನಲ್ಲಿ ನನ್ನ ಮನಸ್ಸು ತೊಡಗಿಕೊಂಡಿರಲಿ. ನಿನ್ನ ಮಹಿಮೆಯ ಸೀಮೆಯನ್ನು ತಿಳಿಸಲು ಬ್ರಹ್ಮಾದಿ ದೇವತೆಗಳು ಅಸಮರ್ಥರಾಗಿರುವರು, ಅಂತಹ ನಿನ್ನಲ್ಲಿ ನನ್ನ ಮನಸ್ಸು ನೆಲೆಸಲಿ. ಧರ್ಮದ ಸ್ಥಾಪನೆ ಮತ್ತು ಪಾಪಿಗಳ ವಿನಾಶಕ್ಕಾಗಿ ಯುಗ-ಯುಗಗಳಲ್ಲಿ ಪ್ರಾದುರ್ಭವಿಸುವ ನಿನ್ನಲ್ಲಿ ನನ್ನ ಮನಸ್ಸು ಸೇರಿಕೊಂಡಿರಲಿ. ನೀನು ಸಮಸ್ತ ಜಗತ್ತನ್ನು ತನ್ನ ಮಾಯೆಯಿಂದ ಮೋಹಿತಗೊಳಿಸಿರುವೆ, ನೀನೇ ಮಾಯೆಯ ಬಂಧನವನ್ನು ತುಂಡರಿಸುವೆ, ಅಂತಹ ನಿನ್ನಲ್ಲಿ ನನ್ನ ಮನಸ್ಸು ತೊಡಗಿರಲಿ. ಅಜಭವಾದಿ ದೇವತೆಗಳು ಯಾರ ಅಂಶರಾಗಿರುವರೋ ಆ ನಿನ್ನಲ್ಲಿ ನನ್ನ ಮನಸ್ಸು ನೆಲೆಸಲಿ. ನಿನ್ನ ಭಕ್ತಿಯಿಂದ ಜನರು ಸಮಸ್ತ ವಿಪತ್ತುಗಳಿಂದ ಬಿಡುಗಡೆ ಹೊಂದಿ ಪರಮ ಪದವನ್ನು ಪಡೆಯುವರು, ಆ ನಿನ್ನಲ್ಲಿ ನನ್ನ ಮನಸ್ಸು ತೊಡಗಿರಲಿ. ಯಾರು ಧನ, ಸ್ತುತಿ, ದಾನ ಮತ್ತು ತಪಸ್ಸು ಇಲ್ಲದೆಯೂ ಕೇವಲ ಏಕಮಾತ್ರ ಭಕ್ತಿಯಿಂದ ಸಂತುಷ್ಟನಾಗುವನೋ ಆ ನಿನ್ನಲ್ಲಿ ನನ್ನ ಮನಸ್ಸು ಸದಾ ಸಂಲಗ್ನವಾಗಿರಲಿ. ಯಾರು ಕೃಪಾಪೂರ್ವಕ ಗೋವು, ಬ್ರಾಹ್ಮಣ ಮತ್ತು ಸಾಧುಗಳ ನಿತ್ಯ ಹಿತಮಾಡುವನೋ, ಯಾರು ದೀನ, ಅನಾಥ ವೃದ್ಧ ಹಾಗೂ ರೋಗಿಗಳ ದುಃಖವನ್ನು ಹರಿಸುವನೋ, ಯಾರು ದೇವತಾ, ಮನುಷ್ಯ, ನಾಗ, ಸೊಳ್ಳೆ ಮುಂತಾದ ಜೀವರಲ್ಲಿಯೂ ಕೂಡ ಸಮಭಾವದಿಂದ ವಿರಾಜಿಸುತ್ತಿರುವನೋ, ಯಾರಿಗೆ ಪಂಡಿತ, ಮೂರ್ಖ, ಶ್ರೀಮಂತ, ದುಃಖಿ ಎಲ್ಲರಲ್ಲಿ ಸಮದೃಷ್ಟಿ ಇರುತ್ತದೋ, ಯಾರು ಲೀಲೆಯಿಂದ ರುಷ್ಟನಾದಾಗ ಪರ್ವತವೂ ಕೂಡ ಹುಲ್ಲುಕಡ್ಡಿಯಂತಾಗುವುದೋ, ಯಾರು ತುಷ್ಟನಾದಾಗ ಒಂದು ಸಾಮಾನ್ಯ ಹುಲ್ಲುಕಡ್ಡಿಯೂ ಪರ್ವತಾಕಾರವಾಗುವುದೋ, ಆ ನಿನ್ನಲ್ಲಿ ನನ್ನ ಮನಸ್ಸು ತೊಡಗಿಕೊಂಡಿರಲಿ. ಪುಣ್ಯಾತ್ಮರ ಮನಸ್ಸು ಪುಣ್ಯದಲ್ಲಿ, ತಂದೆಯು ಪುತ್ರನಲ್ಲಿ, ಸತಿಯು ತನ್ನ ಸ್ವಾಮಿಯಲ್ಲಿ ತೊಡಗಿಕೊಂಡಿರುವಂತೆಯೇ ನನ್ನ ಮನಸ್ಸು ನಿನ್ನಲ್ಲಿ ತೊಡಗಲಿ. ಕಾಮಿಯ ಮನಸ್ಸು ಸ್ತ್ರೀಯಳಲ್ಲಿ, ಲೋಭಿಯು ಧನದಲ್ಲಿ, ಹಸಿದವನು ಊಟದಲ್ಲಿ, ಬಾಯಾರಿದವನು ನೀರಿನಲ್ಲಿ, ಸೆಕೆಯಿಂದ ವ್ಯಾಕುಲನಾದವನು ಶೀತಲಚಂದ್ರನ ಛಾಯೆಯಲ್ಲಿ, ಚಳಿಯಿಂದ ನಡುಗುವವನು ಸೂರ್ಯನಲ್ಲಿ ತೊಡಗಿರುವಂತೆಯೇ ನನ್ನ ಮನಸ್ಸು ಕೇವಲ ನಿನ್ನಲ್ಲೆ ನೆಟ್ಟಿರಲಿ.</p>
<p class="Text">ಭದ್ರತನುವಿನ ಈ ಸ್ತುತಿಯಲ್ಲಿ ಭಗವಂತನ ಮಹತ್ತ್ವ, ರಹಸ್ಯ ಹಾಗೂ ಭಕ್ತಿಯ ಭಾವನೆ, ಹಾಗೆಯೇ ಅನನ್ಯ ಕಾಮನೆಯ ತುಂಬಾ ಚೆನ್ನಾದ ಚಿತ್ರ ರೇಖಾಂಕಿತಗೊಂಡಿದೆ. ಸಾಧಕರು ಇತ್ತ ಗಮನಕೊಡಬೇಕು. ಇರಲಿ.</p>
<p class="Text">ಬಳಿಕ ಭದ್ರತನು ಪುನಃ ನುಡಿದನು - ಹೇ ಭಗವಂತನೇ! ನಾನು ಬುದ್ಧಿವಂತನಾಗಿ ಮಾಡಿದ ಪರಸೀಗಮನ, ಮೋಹವಶನಾಗಿ ಅವಧ್ಯನ ವಧೆಯನ್ನು ಮಾಡಿದೆ, ಅಜ್ಞಾನದಲ್ಲಿ ಬಿದ್ದು ವಿಶ್ವಾಸಘಾತಮಾಡಿದೆ, ಅಭಕ್ಷ ಭಕ್ಷಣ, ಅಪೇಯ ಪೇಯಮಾಡಿದೆ, ಲೋಭವಶನಾಗಿ ಇತರರ ಧನವನ್ನು ಅಪಹರಿಸಿದೆ, ಭ್ರೂಣಹತ್ಯೆ, ವ್ಯಭಿಚಾರ, ಪರನಿಂದೆ, ಹಿಂಸೆ ಮೊದಲಾದ ಪಾಪ ಮಾಡಿದೆ, ಶರಣಾಗತನ ಅಹಿತವನ್ನು ಮಾಡಿದೆ, ಬೇರೆಯವರ ಜೀವನ ನಿರ್ವಾಹವನ್ನು ಹಾಳುಗೆಡಹಿದೆ, ಇತರರನ್ನು ಲಜ್ಜಿತಗೊಳಿಸಿ ಕೀಳಾಗಿಸಿದೆ, ಅಯೋಗ್ಯ ದಾನ ಪಡೆದೆ, ರಸ್ತೆ, ದೇವಸ್ಥಾನ, ಹಟ್ಟಿ ಮುಂತಾದ ಕಡೆ ಮಲ-ಮೂತ್ರವಿಸರ್ಜಿಸಿದೆ, ಹಸುರಾದ ಮರಗಳನ್ನು ಕತ್ತರಿಸಿದೆ, ಸ್ನಾನ, ಭೋಜನಕ್ಕೆ ಸಿದ್ಧನಾದ ಮನುಷ್ಯನನ್ನು ತಡೆದೆ, ತಂದೆ-ತಾಯಿಯರಲ್ಲಿ ಭಕ್ತಿಯಿಲ್ಲದೆ ಅಶ್ರದ್ಧೆ ತೋರಿದೆ, ಮನೆಗೆ ಬಂದ ಅತಿಥಿಯನ್ನು ಪೂಜಿಸಲಿಲ್ಲ, ನೀರು ಕುಡಿಯಲು ಓಡುತ್ತಿರುವ ಹಸುವನ್ನು ತಡೆದೆ, ಪ್ರಾರಂಭಿಸಿದ ವ್ರತವನ್ನು ನಡುವೆಯೇ ಬಿಟ್ಟು ಬಿಟ್ಟೆ, ಪತಿ-ಪತ್ನಿಯರಲ್ಲಿ ಭೇದವನ್ನುಂಟುಮಾಡಿದೆ, ಭಗವತ್ ಕಥೆಯಲ್ಲಿ ವಿಘ್ನವನ್ನೊಡ್ಡಿದೆ, ಮನಸ್ಸಿಟ್ಟು ಇತರರ ನಿಂದೆ ಕೇಳಿದೆ, ಜೀವನ ನಿರ್ವಹಿಸುವವನನ್ನು ತಿರಸ್ಕರಿಸಿದೆ, ಬೇರೆಯವರ ಪಾಪಗಳ ಮಾತುಗಳನ್ನು ಕೇಳಿದೆ, ದ್ವಿಜರನ್ನು ಮತ್ತು ಭಿಕ್ಷುಕರನ್ನು ಸಿಟ್ಟಿನಿಂದ ನೋಡಿದೆ- ಮುಂತಾದ ಸಾವಿರಾರು ಬಗೆಯ ಪಾಪಗಳನ್ನು ಜನ್ಮ-ಜನ್ಮಾಂತರಗಳಲ್ಲಿ ನಾನು ಮಾಡಿದ್ದೆ; ಅವೆಲ್ಲ ಇಂದು ನಿನ್ನ ಪುಣ್ಯದರ್ಶನ ಮಾತ್ರದಿಂದಲೇ ಕ್ಷಯವಾದುವು. ನಾನು ಇಂದು ನಿಶ್ಚಯವಾಗಿಯೂ ಕೃತಾರ್ಥನಾದೆ. ಪ್ರಭೋ! ನಿನಗೆ ಪದೆ-ಪದೇ ನಮಸ್ಕಾರ! ನಮಸ್ಕಾರ!!</p>
<p class="Text">ಭದ್ರತನುವಿನ ಈ ಸ್ತುತಿಯಲ್ಲಿ ಪಾಪಗಳ ವ್ಯಾಖ್ಯೆ ಚೆನ್ನಾಗಿ ಆಗಿವೆ. ನಾವು ಈ ಪಾಪಗಳಿಂದ ಸದಾ ಬದುಕುಳಿದು ಭಗವಂತನನ್ನು ಆರಾಧಿಸಬೇಕು. ಜೊತೆಗೆ ಭಗವಂತನ ದರ್ಶನದಿಂದ ಸಮಸ್ತ ಪಾಪಗಳು ಇಲ್ಲವಾಗುತ್ತವೆ ಎಂಬ ನಿಶ್ಚಯವೂ ಇರಬೇಕು.</p>
<p class="Text">ಭದ್ರತನು ಸ್ತುತಿಸುತ್ತಾ ಭಗವಂತನ ಸುಂದರ ಚರಣಕಮಲಗಳಲ್ಲಿ ಕೆಡವಿ ಬಿದ್ದನು. ಭಕ್ತವತ್ಸಲ ಭಗವಂತನು ಅವನನ್ನು ಎತ್ತಿಕೊಂಡು ಅಪ್ಪಿಕೊಂಡನು ಹಾಗೂ ಮನೋವಾಂಛಿತ ವರವನ್ನು ಕೇಳುವಂತೆ ಹೇಳಿದನು - ಭಗವಂತನ ದರ್ಶನದಿಂದಲೇ ಅವನ ಮುಕ್ತಿಯ ಅಭಿಲಾಷೆಯು ಅಳಿದು ಹೋಯಿತು; ಅವನು ಕೇವಲ ಭಕ್ತಿಗಾಗಿ ಹಸಿದಿದ್ದನು. ಭದ್ರತನು ಹೇಳಿದನು -</p>
<p class="Shlok">ಪರಮೇಶ್ವರ ದೇವೇಂದ್ರ ದಯಾಳೋ ಪರಮಚ್ಯುತ ।</p>
<p class="Shlok">ಮಯಾ ಸಂಪ್ರತಿ ಯತ್ಪ್ರಾಪ್ತಂ ತತ್ಕೇನ ಭುವಿ ಲಭ್ಯತೇ ॥</p>
<p class="Shlok">ತಥಾಪ್ಯೇಕಂ ವರಂ ಯಾಚೇ ಮುರಾರೇ ತವ ಸನ್ನಿಧೌ ।</p>
<p class="Shlok">ಜನ್ಮಜನ್ಮನಿ ಮೇ ಭಕ್ತಿಸ್ತ್ವಯ್ಯಸ್ತು ಸುದೃಢಾ ಪ್ರಭೋ ॥</p>
<p class="TXT-Right">(ಪದ್ಮಪುರಾಣ - ಕ್ರಿಯಾಯೋಗಖಂಡ)</p>
<p class="Text">ಹೇ ಪರಮೇಶ್ವರ! ಹೇ ದೇವೇಂದ್ರ! ಹೇ ದಯಾಳುವೇ! ಹೇ ಅಚ್ಯುತ! ಇಂದು ನನಗೆ ದೊರಕಿದುದು ಜಗತ್ತಿನಲ್ಲಿ ಬೇರೆ ಯಾರಿಗೆ ತಾನೇ ಪ್ರಾಪ್ತವಾಗಿದೆ? ನಿನ್ನ ದರ್ಶನಕ್ಕಿಂತ ಮಿಗಿಲಾದುದು ಇನ್ನೇನಿದೆ? ಆದರೂ ಮುರಾರಿಯೇ! ನಾನು ನಿನ್ನಲ್ಲಿ ಒಂದು ವರವನ್ನು ಕೇಳಲು ಬಯಸುವೆನು. ಪ್ರಭೋ! ಜನ್ಮ-ಜನ್ಮಾಂತರಗಳಲ್ಲಿ ನನಗೆ ನಿನ್ನ ಭಕ್ತಿಯು ಸುದೃಢವಾಗಿ ಇರಲಿ, ಇಷ್ಟೇ ಸಾಕು. ಭಕ್ತರು ಇಂತಹ ವರವನ್ನೇ ಬಯಸುತ್ತಾರೆ. ಮುಕ್ತಿ ಬಯಸುವುದಿಲ್ಲ; ಬೇಕಾದರೆ ಎಷ್ಟೇ ಜನ್ಮವಾಗಲಿ, ನೀನು ಈ ದಾಸನನನ್ನು ಎಲ್ಲೇ ಕಳಿಸಿ ಬಿಡು, ಆದರೆ ನಿನ್ನ ಭಕ್ತಿ ಅಖಂಡವಾಗಿರಲಿ, ಒಡೆಯನ ಕೈ ಈ ದಾಸನ ತಲೆಯ ಮೇಲೆ ಸದಾ ಇರಲಿ.</p>
<p class="Text">ಭಗವಂತನು ‘ತಥಾಸ್ತು’ ಎಂದು ಹೇಳಿ ತನ್ನ ಸಖ್ಯಭಕ್ತಿಯನ್ನು ಕರುಣಿಸಿದನು ಹಾಗೂ ಎಲ್ಲ ಪ್ರಕಾರದಿಂದ ಕೃತಾರ್ಥನನ್ನಾಗಿಸಿದನು. ಕೊನೆಗೆ ಭದ್ರತನುವಿನ ಆಗ್ರಹದಿಂದ ಅವನ ಗುರು ದಾಂತರಿಗೂ ಭಗವಂತನು ದುರ್ಲಭ ದರ್ಶನವನ್ನು ಕೊಟ್ಟನು. ಆಗ ದಾಂತರು ಕೃತಾರ್ಥರಾಗಿ ಸ್ತುತಿಸುತ್ತಾ ಭಗವಂತನಲ್ಲಿ ಇಂತು ಪ್ರಾರ್ಥಿಸಿದರು -</p>
<p class="Shlok">ತ್ವದ್ದಾಸದಾಸದಾಸಾನಾಂ ದಾಸತ್ವೇನಾಪಿ ಮಾಂ ವೃಣು ।</p>
<p class="TXT-Right">(ಪದ್ಮಪುರಾಣ - ಕ್ರಿಯಾಯೋಗಖಂಡ)</p>
<p class="Text">ಭಗವಂತಾ! ನಿನ್ನ ದಾಸರ ದಾಸರ ದಾಸರ ದಾಸನಾಗಿ ನನ್ನನ್ನು ಸ್ವೀಕರಿಸು.</p>
<p class="Text">ಭಕ್ತಿಗ್ರಾಹೀ ದಯಾಮಯ ದೇವದೇವ ಭಗವಂತು ನಗುತ್ತಾ ದಾಂತರ ಮಸ್ತಕದಲ್ಲಿ ಹಸ್ತವನ್ನಿಟ್ಟು ಕೃತಾರ್ಥಗೊಳಿಸಿ, ಗುರು-ಶಿಷ್ಯರಿಬ್ಬರಿಗೂ ಆಲಿಂಗನವನ್ನು ಕರುಣಿಸಿ ಆಗಲೇ ಅಂತರ್ಧಾನನಾದನು.</p>
<p class="Text">ಅನಂತರ ಭಕ್ತಿಮಯ ಜೀವನವನ್ನು ನಡೆಸಿ ಗುರು ದಾಂತ ಮತ್ತು ಶಿಷ್ಯ ಭದ್ರತನು ಈರ್ವರು ಕೊನೆಗೆ ಭಗವಂತನ ಪರಮಧಾಮಕ್ಕೆ ತೆರಳಿದರು.</p>
<p class="TXT-Right">(ಪದ್ಮ ಪುರಾಣ)</p>
<p class="ChapterEnd">॥ ಭಕ್ತ ಮತ್ತು ಭಗವಂತನಿಗೆ ಜಯವಾಗಲಿ ॥</p>


<p class="Page-Break"> </p>
<p class="Chapter-Heading" id="toc_marker-12">10. ಭಕ್ತ ರಾಜಾ ರತ್ನಗ್ರೀವ</p>
<p class="Text">ಇದು ತ್ರೇತಾಯುಗದ ಕಥೆ. ಕಾಂಚೀ ಎಂಬ ನಗರದಲ್ಲಿ ಆಗ ರತ್ನಗ್ರೀವ ರಾಜನು ರಾಜ್ಯವಾಳುತ್ತಿದ್ದನು. ರತ್ನಗ್ರೀವ ರಾಜನಾಗಿದ್ದರೂ ತನ್ನನ್ನು ಪ್ರಜಾಸೇವಕನೆಂದು ತಿಳಿಯುತ್ತಿದ್ದನು. ಭಗವಂತನ ವಸ್ತು ಎಂದು ತಿಳಿದೇ ರಾಜ್ಯವನ್ನು ರಕ್ಷಿಸುತ್ತಿದ್ದನು ಹಾಗೂ ಪ್ರಜೆಯನ್ನು ಭಗವಂತನ ನಿಜಜನರು ಎಂದು ತಿಳಿದು ಸೇವೆ ಮಾಡುತ್ತಿದ್ದನು. ವಾಸ್ತವವಾಗಿ ಅವನು ಭಗವಂತನ ಸೇವೆ ಪೂಜೆಯ ಭಾವದಿಂದಲೇ ರಾಜ್ಯಸಂಚಾಲನೆ ಮಾಡುತ್ತಿದ್ದನು. ಅವನಿಗೆ ರಾಜನಾಗಿದ್ದ ಅಹಂಕಾರವಿರಲಿಲ್ಲ, ಅವನು ರಾಜ್ಯಕೋಶದಿಂದ ತನ್ನ ಸಾಧಾರಣ ಖರ್ಚಲ್ಲದೆ ಒಂದು ಕಾಸೂ ಕೂಡ ವಿಲಾಸಕ್ಕಾಗಿ, ಮೋಜಿಗಾಗಿ ಖರ್ಚು ಮಾಡುತ್ತಿರಲಿಲ್ಲ. ಅವನ ಜೀವನ ಮೂರ್ತಿಮಂತ ಧರ್ಮವೋ ಎಂಬಂತಿತ್ತು. ರಾಜನಿದ್ದಂತೆ ಪ್ರಜೆಗಳು ಇದ್ದರು - ಈ ನ್ಯಾಯಕ್ಕನುಸಾರ ಕಾಂಚಿ ರಾಜ್ಯದಲ್ಲಿ ಎಲ್ಲ ಜನರು ಧರ್ಮಾತ್ಮರಾಗಿದ್ದರು. ವರ್ಣಾಶ್ರಮ ಧರ್ಮವನ್ನು ಪೂರ್ಣ ರೂಪವಾಗಿ ಶ್ರದ್ಧೆಯಿಂದ ಪಾಲಿಸುತ್ತಿದ್ದರು. ಅಲ್ಲಿಯ ಬ್ರಾಹ್ಮಣರು ತಮ್ಮ ಷಟ್ಕರ್ಮಗಳಲ್ಲಿ ರತರಾಗಿದ್ದರು. ಕ್ಷತ್ರಿಯರು ಸಮಸ್ತ ಪ್ರಾಣಿಗಳ ಹಿತಸಾಧನೆಯಲ್ಲಿ ತತ್ಪರರಾಗಿದ್ದರು ಹಾಗೂ ಧರ್ಮಯುದ್ಧದಲ್ಲಿ ಸದಾ ಉತ್ಸಾಹಿತರಾಗಿದ್ದರು. ವೈಶ್ಯರು ಪರ-ದ್ರವ್ಯದಿಂದ ವಿಮುಖರಾಗಿ ಸದಾ ನಿರ್ದೋಷ ಮತ್ತು ನ್ಯಾಯಸಂಗತ ಕೃಷಿ-ವಾಣಿಜ್ಯದಲ್ಲಿ ತೊಡಗಿದ್ದು, ಅರ್ಥದ ಮೂಲಕ ಎಲ್ಲರನ್ನು ಪಾಲಿಸುತ್ತಿದ್ದರು. ಶೂದ್ರರು ತಮ್ಮ ಕರ್ತವ್ಯವೆಂದು ತಿಳಿದು ಸಮಾಜದ ಸೇವೆ ಮಾಡುತ್ತಿದ್ದರು. ಎಲ್ಲ ಜನರು ಭಗವಂತನಲ್ಲಿ ಭಕ್ತಿ ಮತ್ತು ಪರಸ್ತ್ರೀಯರಲ್ಲಿ ಮಾತೃಭಾವವಿರಿಸಿದ್ದರು. ಇತರರ ಕೆಡುಕಿನಿಂದ ಸದಾ ಬದುಕುಳಿಯುತ್ತಿದ್ದರು. ಅವರ ನಾಲಿಗೆಯಲ್ಲಿ ಸದಾ ಶ್ರೀರಾಮನಾಮ ನಲಿಯುತ್ತಿತ್ತು. ಕಾಂಚೀಪುರದಲ್ಲಿ ದಯೆ, ಸತ್ಯ, ಶಾಂತಿ, ದಾನ ಮುಂತಾದ ಉತ್ತಮ ಕಾರ್ಯಗಳು ಎಲ್ಲೆಡೆ ಕಂಡುಬರುತ್ತಿದ್ದವು. ಬೇರೆಯವರಿಗೆ ಕಷ್ಟವಾಗುವಂತಹ ಶಬ್ದವನ್ನು ಯಾರೂ ಮಾತನಾಡುತ್ತಿರಲಿಲ್ಲ. ಅವರಿಗೆ ಅಪಮಾನವಾಗುವಂತಹ, ಮನಸ್ಸಿನಲ್ಲಿ ಕಾಮಕ್ರೋಧಾದಿಗಳು ಉಂಟಾಗುವಂತಹ ಮಾತು ಆಡುತ್ತಿರಲಿಲ್ಲ. ತಾತ್ಪರ್ಯ - ಯಾರ ಬಾಯಿಯಿಂದಲೂ ಅಹಂಕಾರ ತುಂಬಿದ, ದುಃಖದಾಯಕ, ಹೊಲಸು ಮಾತು ಹೊರಡುತ್ತಿರಲ್ಲಿ. ಪರರ ಧನದಲ್ಲಿ ಯಾರಿಗೂ ಲೋಭವಿರಲಿಲ್ಲ ಹಾಗೂ ಯಾವ ಮನುಷ್ಯನು ಪಾಪ ಮಾಡುತ್ತಿರಲಿಲ್ಲ. ರತ್ನಗ್ರೀವ ರಾಜನು ಲೋಭವನ್ನು ಬಿಟ್ಟು ಪ್ರಜೆಗಳಿಂದ ಕೇವಲ ಆರನೆಯ ಒಂದು ಭಾಗ ಕಂದಾಯ ವಸೂಲು ಮಾಡುತ್ತಿದ್ದನು. ಇದಲ್ಲದೆ ಪ್ರಜೆಗಳಿಗೆ ಬೇರೆ ಯಾವುದೇ ಕರ ಇರಲಿಲ್ಲ. ಈ ಕಂದಾಯದಲ್ಲಿಯೂ ಹೆಚ್ಚಿನ ದ್ರವ್ಯವನ್ನು ಪ್ರಜೆಗಳ ಹಿತದಲ್ಲೇ ವ್ಯಯಿಸುತ್ತಿದ್ದನು. ಹೀಗೆ ಧರ್ಮದಿಂದ ಪ್ರಜಾಪಾಲನೆಯಲ್ಲೇ ಅವನ ಹೆಚ್ಚಿನ ಆಯುಸ್ಸು ಕಳೆದು ಹೋಯಿತು, ಹೀಗಿದ್ದರೂ ಅವನ ರಾಜ್ಯಭಾರವು ಭಗವತ್ಸೇವೆಯೇ ಆಗಿತ್ತು. ವಾಸ್ತವವಾಗಿ ಭಾವದ ಮಹತ್ವವಿರುವಷ್ಟು ಕ್ರಿಯೆಯ ಮಹತ್ವವಿಲ್ಲ. ರಾಗ-ದ್ವೇಷ ರಹಿತ ನಿಷ್ಕಾಮಭಾವದಿಂದ ಮಾಡಿದ ಕ್ರಿಯೆಯು ಸಕಾಮ ಭಾವದಿಂದ ಮಾಡಿದ ಪುಣ್ಯಸ್ವರೂಪ ಕ್ರಿಯೆಗಿಂತ ಹೆಚ್ಚು ಮಹತ್ವದ್ದಾಗಿದೆ. ಭಾವ ಮತ್ತು ಕ್ರಿಯೆ ಎರಡೂ ಉತ್ತಮವಾಗಿದ್ದರೆ ಸ್ವರ್ಣಕ್ಕೆ ಸುಗಂಧವಿದ್ದಂತೆ. ಅದಕ್ಕಾಗಿ ರಾಜನು ಇನ್ನು ತನ್ನ ಉಳಿದ ಜೀವನವನ್ನು ತೀರ್ಥಸೇವನೆ ಮಾಡುತ್ತಾ ಉತ್ತಮೋತ್ತಮವಾದ ಭಗವದ್ಭಜನೆಯಲ್ಲಿ ತೊಡಗಿಸಲು ಬಯಸಿದನು. ಈ ಉದ್ದೇಶದಿಂದ ಅವನು ಒಂದು ದಿನ ತನ್ನ ಪತಿವ್ರತಾ ಪತ್ನೀ ವಿಶಾಲಾಕ್ಷಿಯಲ್ಲಿ ಹೇಳಿದನು -</p>
<p class="Text">ರಾಣೀ! ನಮಗೆ ವೃದ್ಧಾಪ್ಯವು ಹತ್ತಿರ ಬಂದಿದೆ. ಈಗ ನಾವು ಯಾವುದಾದರೂ ಪುಣ್ಯತೀರ್ಥಕ್ಕೆ ಹೋಗಿ ಉಳಿದಿರುವ ಆಯುಸ್ಸನ್ನು ಕೇವಲ ಭಗವಂತನ ಭಜನೆಯಲ್ಲೇ ಕಳೆಯಬೇಕು. ಭಗವಂತನ ಅನುಗ್ರಹದಿಂದ ರಾಜ್ಯದಲ್ಲಿ ಯಾವುದೇ ರೀತಿಯ ಅಭಾವವಿಲ್ಲ. ಪ್ರಜೆಯ ಸೇವೆ ಮಾಡಲಿಕ್ಕಾಗಿ ಸುಯೋಗ್ಯ ಪುತ್ರರಿದ್ದಾರೆ. ಇನ್ನು ಮನುಷ್ಯ ಜೀವನದ ಪರಮ ಲಾಭವಾದ ಭಗವತ್ ಪ್ರಾಪ್ತಿಗಾಗಿಯೇ ತೊಡಗಬೇಕು. ಜೀವನವಿಡೀ ಕೇವಲ ಉದರ ಪೋಷಣೆಯಲ್ಲಿ ತೊಡಗಿರುವ ಮನುಷ್ಯನು, ಭಗವಂತನ ಪೂಜೆ ಮಾಡದಿದ್ದರೆ ಅವನನ್ನು ಮನುಷ್ಯರೂಪೀ ಎತ್ತು ಎಂದೇ ತಿಳಿಯಬೇಕು.</p>
<p class="Shlok">ಯೋ ನರೋ ಜನ್ಮಪರ್ಯಂತಂ ಸ್ವೋದರಸ್ಯ ಪ್ರಪೂರಕಃ ।</p>
<p class="Shlok">ನ ಕರೋತಿ ಹರೇಃ ಪೂಜಾಂ ಸ ನರೋ ಗೋವೃಷಃ ಸ್ಮೃತಃ ॥</p>
<p class="Text">ರಾಣಿಯು ತುಂಬಾ ಹರ್ಷದಿಂದ ಪತಿಯ ಪ್ರಸ್ತಾಪವನ್ನು ಸಮರ್ಥಿಸಿದಳು. ರಾಜನು ರಾಜ್ಯದ ಸಮಸ್ತ ಹೊಣೆಯನ್ನು ಪುತ್ರನಿಗೆ ಒಪ್ಪಿಸಿ ತೀರ್ಥಯಾತ್ರೆಯ ಸಿದ್ಧತೆ ಮಾಡಿದನು. ಭಗವಂತನ ಧ್ಯಾನದಲ್ಲಿ ತೊಡಗಿರುವ ರಾಜನಿಗೆ ರಾತ್ರಿಯಲ್ಲಿ ನಿದ್ದೆ ಬಂತು. ಕನಸಿನಲ್ಲಿ ಓರ್ವ ಮಹಾ ತಪಸ್ವೀ ಬ್ರಾಹ್ಮಣ ಬಂದಿರುವಂತೆ ಕಂಡನು. ಮರುದಿನ ಬೆಳಿಗ್ಗೆ ರಾಜಸಭೆಗೆ ಒಬ್ಬ ಜಟಾ-ವಲ್ಕಲಧಾರಿ, ಸಣಕಲು ತಪಸ್ವೀ ಬ್ರಾಹ್ಮಣನು ಬಂದಿರುವುದನ್ನು ನೋಡಿದನು. ರಾಜನು ಬ್ರಾಹ್ಮಣನಿಗೆ ತಲೆಬಾಗಿ ವಂದಿಸಿ, ಬಹಳ ಹರ್ಷದಿಂದ ಪೂಜಿಸಿದನು. ಭೋಜನ-ವಿಶ್ರಾಂತಿಯಾದ ಬಳಿಕ ರಾಜನು ಬ್ರಾಹ್ಮಣನಲ್ಲಿ ಕೇಳಿದನು-ಪೂಜ್ಯರೇ! ತಮ್ಮ ದರ್ಶನದಿಂದ ನನ್ನ ಪಾಪವೆಲ್ಲ ದೂರವಾಯಿತು. ಮಹಾಪುರುಷರು ದೀನ-ಪಾಪೀ ಮನುಷ್ಯರ ಪಾಪಗಳನ್ನು ನಾಶಮಾಡಿ ಅವರನ್ನು ಪವಿತ್ರಗೊಳಿಸಲಿಕ್ಕಾಗಿಯೇ ಕೃಪಾಪೂರ್ವಕ ಅವರ ಮನೆಗಳಿಗೆ ಹೋಗುತ್ತಾ ಇರುತ್ತಾರೆ. ಅವರಿಗೆ ಬೇರೆ ಪ್ರಯೋಜನವಾದರೂ ಏನಿದೆ? ನೀವು ಮಹಾತ್ಮರಾಗಿರುವಿರಿ, ನನಗೆ ತೀರ್ಥಸೇವನದ ಇಚ್ಛೆ ಇದೆ; ನಾನು ಯಾವ ತೀರ್ಥಕ್ಕೆ ಹೋಗಲೀ, ಯಾವ ಪುಣ್ಯಕ್ಷೇತ್ರದಲ್ಲಿ ನೆಲೆಸಿ ಯಾರ ಭಜನೆ ಮಾಡುವುದರಿಂದ ನಾನು ಜನ್ಮ-ಮೃತ್ಯು ಚಕ್ರದಿಂದ ಬಿಡುಗಡೆ ಹೊಂದುವೆನು? ದಯವಿಟ್ಟು ತಿಳಿಸಿರಿ. ಬ್ರಾಹ್ಮಣನು ಅಯೋಧ್ಯಾ, ಹರಿದ್ವಾರ, ಅವಂತಿ, ಕಾಂಚೀ, ಕಾಶಿ ಮೊದಲಾದ ತೀರ್ಥಗಳ ಮಹಾತ್ಮ್ಯವನ್ನು ವರ್ಣಿಸಿ ಕೊನೆಗೆ, ರಾಜನೇ! ನೀನು ನೀಲಾಚಲದಲ್ಲಿರುವ ಪುರುಷೋತ್ತಮ ಕ್ಷೇತ್ರಕ್ಕೆ ಹೋಗಿ ಭಗವಾನ್ ಶ್ರೀರಾಮಚಂದ್ರನ ಭಜನೆ ಮಾಡು. ಅಲ್ಲಿಗೆ ಹೋಗುವುದರಿಂದಲೇ ನಿನ್ನ ಕಲ್ಯಾಣವಾಗುವುದು. ಶ್ರದ್ಧಾಳುವಾದ ರಾಜನು ಬ್ರಾಹ್ಮಣನ ಮಾತನ್ನು ಕೇಳಿ ಅದಕ್ಕನುಸಾರ ಪುರುಷೋತ್ತಮ ಕ್ಷೇತ್ರಕ್ಕೆ ಹೋಗುವ ನಿಶ್ಚಯ ಮಾಡಿದನು. ತೀರ್ಥಯಾತ್ರೆಯ ವಿಧಿಯನ್ನು ಕೇಳಿದಾಗ ಬ್ರಾಹ್ಮಣನು ಇಂತೆಂದನು -</p>
<p class="Sub-Heading">ತೀರ್ಥಯಾತ್ರೆಯ ವಿಧಿ</p>
<p class="Text">ತೀರ್ಥಯಾತ್ರೆಗಾಗಿ ಶ್ರದ್ಧೆಯಿಂದ ಮನಸ್ಸಿನಲ್ಲಿ ನಿಶ್ಚಯಿಸಿ, ಮೊದಲಿಗೆ ಪತ್ನೀ, ಪುತ್ರ, ಧನ, ಮನೆ ಮುಂತಾದ ಪದಾರ್ಥಗಳನ್ನು ಅನಿತ್ಯ ಮತ್ತು ಮಾಯಿಕವೆಂದು ತಿಳಿದು, ಇದರಲ್ಲಿ ವೈರಾಗ್ಯ ತಳೆಯಬೇಕು ಹಾಗೂ ಏಕಮಾತ್ರ ಶ್ರೀಹರಿಯೇ ನಿತ್ಯ-ಸತ್ಯವೆಂದರಿತು ಮನಸ್ಸಿನಲ್ಲಿ ಅವನನ್ನು ಸ್ಮರಿಸುತ್ತಾ ಇರಬೇಕು. ಮತ್ತೆ ರಾಮನಾಮವನ್ನು ಉಚ್ಚರಿಸುತ್ತಾ ಮನೆಯಿಂದ ಹೊರಟು ಒಂದು ಗಾವುದ ಹೋಗಿ ಅಲ್ಲಿ ತೀರ್ಥಾದಿಗಳಲ್ಲಿ ವಿಧಿವತ್ತಾಗಿ ಸ್ನಾನ ಮಾಡಿ, ಕ್ಷೌರ ಮಾಡಿಸಿಕೊಳ್ಳಬೇಕು. ತೀರ್ಥಗಳಲ್ಲಿ ಮನುಷ್ಯನ ಪಾಪಗಳು ಅವನ ಕೂದಲಿನಲ್ಲಿ ಆಶ್ರಯಿಸುತ್ತವೆ, ಆದ್ದರಿಂದ ಮುಂಡನವಿಧಿ ಇದೆ ಎಂದು ಹೇಳುತ್ತಾರೆ. ತೀರ್ಥಯಾತ್ರೀ ಮನುಷ್ಯನು ಲೋಭಾದಿಗಳನ್ನು ತ್ಯಜಿಸಿ ದಂಡ, ಕಮಂಡಲು ಮತ್ತು ಆಸನ ತೆಗೆದುಕೊಂಡು ತೀರ್ಥಾವೇಷದಲ್ಲಿ ಹೋಗಬೇಕು. ಯಾರ ಚರಣಗಳು ಶ್ರೀಹರಿಯ ಕ್ಷೇತ್ರದಲ್ಲಿ ಉತ್ಸಾಹದಿಂದ ಗಮನ ಮಾಡುವವೋ, ಯಾರ ಕೈಗಳು ಶ್ರೀಹರಿಯ ಸೇವೆಯಲ್ಲಿ ತೊಡಗಿರುವವೋ, ಯಾರ ಚಿತ್ತ ಭಗವಂತನ ಚಿಂತನೆಯಲ್ಲಿ ರತವಾಗಿದೆಯೋ, ಯಾರು ಶ್ರೀಹರಿಯ ಜ್ಞಾನವನ್ನೇ ‘ವಿದ್ಯೆ’, ಶ್ರೀಹರಿಯ ಪ್ರಾಪ್ತಿಗಾಗಿ ಮಾಡಲಾಗುವ ಕಠೋರ ಸಾಧನೆಯನ್ನೇ ‘ತಪಸ್ಸು’ ಮತ್ತು ಶ್ರೀಹರಿಯ ಕೈಂಕರ್ಯದಲ್ಲೇ ‘ಕೀರ್ತಿ’ಯನ್ನು ತಿಳಿಯುವನೋ, ಅವನಿಗೇ ತೀರ್ಥದ ಚೆನ್ನಾದ ಫಲ ದೊರೆಯುತ್ತದೆ. <span class="char-style-override-2">‘ಹರೇ ಕೃಷ್ಣ ಹರೇ ಕೃಷ್ಣ, ಭಕ್ತವತ್ಸಲ ಹೇ ಹರೇ! ಜಗನ್ನಾಥ ಶರಣ್ಯ ಭಗವಾನ್ ವಿಷ್ಣು ಕೃಷ್ಣ ಹರೇ ಹರೇ ॥’ </span>ಮುಂತಾದ ನಾಮಗಳನ್ನು ಉಚ್ಚರಿಸುತ್ತಾ, ಮನಸ್ಸಿನಲ್ಲಿ ಶ್ರೀಹರಿಯನ್ನು ನಿರಂತರ ಸ್ಮರಿಸುತ್ತಾ, ಬುದ್ಧಿವಂತನು ಕಾಲ್ನಡಿಗೆಯಿಂದಲೇ ತೀರ್ಥಯಾತ್ರೆ ಮಾಡಬೇಕು. ವಾಹನದಲ್ಲಿ ಹೋಗುವುದರಿಂದ ತೀರ್ಥದ ಫಲವು ಕಡಿಮೆಯಾಗುತ್ತದೆ.</p>
<p class="Sub-Heading">ತೀರ್ಥಯಾತ್ರೆಯ ಸಿದ್ಧತೆ ಮತ್ತು ಯಾತ್ರೆ</p>
<p class="Text">ರಾಜನು ಬ್ರಾಹ್ಮಣನ ಮಾತನ್ನು ಕೇಳಿ ಅದೇ ವಿಧಿಯಿಂದ ತೀರ್ಥಯಾತ್ರೆ ಮಾಡುವುದನ್ನು ಮನಸ್ಸಿನಲ್ಲಿ ನಿಶ್ಚಯಿಸಿ, ಅವರ ಚರಣವಂದನೆ ಮಾಡಿದನು ಮತ್ತು ಮಂತ್ರಿಗಳನ್ನು ಕರೆಸಿ ಅವರಲ್ಲಿ ಹೇಳಿದನು - ‘ಮಂತ್ರಿಗಳಿರಾ! ರಾಜನು ತೀರ್ಥಯಾತ್ರೆಗಾಗಿ ಹೋಗುತ್ತಿರುವನು ಎಂದು ನೀವು ಇಡೀ ರಾಜ್ಯದಲ್ಲಿ ಡಂಗುರ ಸಾರಿರಿ. ಯಾರಿಗೆ ಇಚ್ಛೆ ಇದೆಯೋ, ಯಾರು ಯಮದಂಡದಿಂದ ಮುಕ್ತನಾಗಿ ಭಗವಂತನನ್ನು ಪಡೆಯಬೇಕೆಂದು ಬಯಸುವರೋ ಅವರು ರಾಜನೊಂದಿಗೆ ಬರಲಿ. ತಾಯಂದಿರು ಶ್ರೀಹರಿಯ ಸೇವೆ ಮಾಡಬೇಕು ಮತ್ತು ತಮ್ಮ ಮಕ್ಕಳನ್ನು ಉತ್ಸಾಹಗೊಳಿಸಬೇಕು. ಯಾರ ಮಕ್ಕಳು-ಮೊಮ್ಮಕ್ಕಳು ಶ್ರೀಹರಿಗೆ ಶರಣಾಗುವುದಿಲ್ಲವೋ, ಅವರಿಗೆ ಜನ್ಮ ನೀಡಿದ ಮಾತೆಯರು ಹಂದಿಗಳಂತೆ ಹೊಲಸು ವಸ್ತುಗಳನ್ನು ತಿನ್ನಬೇಕಾಗುತ್ತದೆ.</p>
<p class="Shlok">ಯೇಷಾಂ ಪುತ್ರಾಶ್ಚ ಪೌತ್ರಾ ವಾ ಹರಿಂ ನ ಶರಣಂ ಗತಾಃ ।</p>
<p class="Shlok">ಶೂಕರೀಯೂಥವತ್ತೇಷಾಂ ಪ್ರಸೂತಿರ್ವಿಟ್ಪ್ರಭಕ್ಷಿಕಾ ॥</p>
<p class="Text">ಯಾವ ಭಗವಂತನ ನಾಮೋಚ್ಚಾರಣ ಮಾತ್ರದಿಂದ ಆಗಲೇ ಪಾಪಗಳ ನಾಶವಾಗಿ ಹೋಗುವುದೋ, ಆ ಹರಿಗೆ ಸರ್ವಾಂಗದಿಂದ ನನ್ನ ಎಲ್ಲ ಪ್ರಜೆಯ ನಮಸ್ಕಾರ.’</p>
<p class="Text">ಮಂತ್ರಿಗಳು ಈ ರಾಜಾಜ್ಞೆಯನ್ನು ಎಲ್ಲ ಪ್ರಜೆಗಳಲ್ಲಿ ಪ್ರಸಾರ ಮಾಡಿದರು. ಅದಕ್ಕನುಸಾರ ಪ್ರಜೆಗಳಲ್ಲಿ ಅನೇಕ ನರ-ನಾರಿಯರು ಆನಂದ ಸಾಗರದಲ್ಲಿ ಮುಳುಗಿದಂತಾಗಿ ತಮ್ಮ ಉದ್ಧಾರವನ್ನು ನಿಶ್ಚಯಿಸಿ ಪ್ರಜಾವತ್ಸಲ ತಂದೆಯಂತಿರುವ ಅರಸನೊಂದಿಗೆ ಪುರುಷೋತ್ತಮ ಕ್ಷೇತ್ರಕ್ಕಾಗಿ ಹೋಗಲು ತಯಾರಾದರು. ರಾಜನು ತನ್ನ ಪ್ರಾತಃಕಾಲದ ನಿತ್ಯಕರ್ಮವನ್ನು ಮಾಡಿ, ಬ್ರಾಹ್ಮಣನನ್ನು ಜೊತೆಯಲ್ಲಿಟ್ಟು ಕೊಂಡು, ಭಗವಂತನನ್ನು ಪಡೆಯುವ ತೀವ್ರ ಲಾಲಸೆ ಮತ್ತು ಉಕ್ಕುವ ಉತ್ಸಾಹದೊಂದಿಗೆ ತೀರ್ಥಯಾತ್ರೆಗಾಗಿ ಹೊರಟನು. ಪ್ರಜೆಗಳು ಹಿಂದಿ-ಹಿಂದೆ ನಡೆದರು. ಕಾಮ, ಕ್ರೋಧ, ಲೋಭಾದಿ ವೃತ್ತಿಗಳಿಂದ ಶೂನ್ಯನಾದ ರಾಜನು ಭಗವಂತನ ಭಜನೆ-ಧ್ಯಾನ ಮಾಡುತ್ತಾ ನಡೆಯತೊಡಗಿದನು. ಒಂದು ಗಾವುದ ಹೋಗಿ ಅವನು ವಿಧಿವತ್ತಾಗಿ ಕ್ಷೌರ ಮಾಡಿಸಿಕೊಂಡನು. ತೀರ್ಥಯಾತ್ರೀ ವೇಷವನ್ನು ತೊಟ್ಟುಕೊಂಡು, ಎಲ್ಲರೂ <span class="char-style-override-2">‘ಜಯಮಾಧವ, ಜಯಭಕ್ತಪ್ರಿಯ, ಜಯಪುರುಷೋತ್ತಮ, ಜಯಮಾಧವ’</span> ಎಂಬ ಗೋವಿಂದ ನಾಮ ಕೀರ್ತನೆ ಮಾಡುತ್ತಾ ನಡೆಯತೊಡಗಿದನು. ದಾರಿಯಲ್ಲಿ ತಂಗಿದಲ್ಲಿ ಭಗವಂತನ ಕಥೆ, ಭಗವಂತನ ಲೀಲಾಗುಣಗಳ ಸುಂದರ ಪದ್ಯಗಳನ್ನು ಹಾಡುತ್ತಿದ್ದರು. ದೀನ-ದುಖಿಗಳಿಗೆ ಯಥಾಯೋಗ್ಯ ದಾನ ಕೊಡಲಾಗುತ್ತಿತ್ತು. ಹೀಗೆ ಯಾತ್ರೆ ಮಾಡುತ್ತಾ-ಮಾಡುತ್ತಾ ರಾಜನು ಗಂಡಕೀ ನದೀ ತೀರಕ್ಕೆ ತಲುಪಿದನು. ಜೊತೆಯಲ್ಲಿದ್ದ ಬ್ರಾಹ್ಮಣನು ಗಂಡಕೀಯ ಮತ್ತು ಶಾಲಿಗ್ರಾಮ ಮಾಹಾತ್ಮ್ಯವನ್ನು ಹೇಳುತ್ತಾ ಯಾರ ಮಸ್ತಕದಲ್ಲಿ ತುಳಸೀ ಇದೆಯೋ, ಹೃದಯದಲ್ಲಿ ಸುಂದರ ಶಾಲಿಗ್ರಾಮವಿದೆಯೋ, ಬಾಯಿಯಿಂದ ರಾಮನಾಮದ ಉಚ್ಚಾರಣ, ಕಿವಿಯಿಂದ ಶ್ರವಣ ಮಾಡುವನೋ, ಅವನು ನಿಶ್ಚಯವಾಗಿ ಸಂಸಾರ ಬಂಧನದಿಂದ ಮುಕ್ತನಾಗುವನು. ರಾಜನು ಎಲ್ಲ ಸಂಗಡಿಗರೊಂದಿಗೆ ಗಂಡಕೀ ತೀರ್ಥದಲ್ಲಿ ಸ್ನಾನ-ತರ್ಪಣ ಮಾಡಿ ಶಾಲಿಗ್ರಾಮವನ್ನು ಪೂಜಿಸಿದನು.</p>
<p class="Sub-Heading">ಗಂಗಾಸಾಗರ ಸಂಗಮದಲ್ಲಿ ಭಗವದ್ದರ್ಶನ</p>
<p class="Text">ಅನಂತರ ನಡೆಯುತ್ತಾ-ನಡೆಯುತ್ತಾ ಎಲ್ಲರೂ ಗಂಗಾಸಾಗರ ಸಂಗಮಕ್ಕೆ ತಲುಪಿದರು. ಆಗ ರಾಜನು ಬ್ರಾಹ್ಮಣನಲ್ಲಿ ಹೇಳಿದನು - ಪೂಜ್ಯರೇ! ಇನ್ನು ನೀಲಾಚಲ ಎಷ್ಟು ದೂರವಿದೆ? ಬ್ರಾಹ್ಮಣನೆಂದನು - ಮಹಾರಾಜಾ! ನಾವು ನೀಲಪರ್ವತ ಪರಿಸರದಲ್ಲೇ ಬಂದಿರುವೆವು. ನೀನು ಇಲ್ಲಿ ಭಗವಂತನ ಮಹಿಮೆಯನ್ನು ಕಾಣುತ್ತಿಲ್ಲವೇ? ರಾಜನೆಂದ - ವಿಪ್ರೋತ್ತಮರೇ! ನೀವು ನನಗೆ ಇಲ್ಲಿ ಭಗವಂತನ ದರ್ಶನದ ಉಪಾಯವನ್ನು ತಿಳಿಸಿರಿ. ನೀವು ಹೇಳಿದಂತೆಯೇ ಮಾಡುವೆನು. ಆಗ ಬ್ರಾಹ್ಮಣನು ಹೇಳಿದನು - ಭಗವಂತನ ದರ್ಶನವಾಗುವ ತನಕ ಇಲ್ಲೇ ಕುಳಿತುಕೊಂಡು ಎಲ್ಲ ಜನರು ಭಗವಂತನ ನಾಮ-ಸಂಕೀರ್ತನ ಮಾಡಬೇಕು. ಕೀರ್ತನದಿಂದ ಪ್ರಸನ್ನನಾಗಿ ಭಗವಂತನು ಬೇಗನೇ ಕೃಪೆ ಮಾಡುವನು. ಭಕ್ತವತ್ಸಲ ಭಗವಂತನು ಭಕ್ತರನ್ನು ಎಂದೂ ಉಪೇಕ್ಷಿಸುವುದಿಲ್ಲ. ಆದ್ದರಿಂದ ಎಲೈ ರಾಜನೇ! ಭಕ್ತಿ ತುಂಬಿದ ಹೃದಯದಿಂದ ಭಗವಂತನ ನಾಮ-ಗುಣಗಾನ ಮಾಡು.</p>
<p class="Shlok">ಜಯ ದೀನದಯಾಕರ ಪ್ರಭೋ</p>
<p class="Shlok">ಜಯ ದುಃಖಾಪಹ ಮಂಗಲಾವ್ಹಯ ।</p>
<p class="Shlok">ಜಯ ಭಕ್ತಜನಾರ್ತಿನಾಶನ</p>
<p class="Shlok">ಕೃತವಷ್ಮನ್ ಜಯ ದುಷ್ಟಘಾತಕ ॥</p>
<p class="Shlok">ಅಂಬರೀಷಮಥ ವೀಕ್ಷ್ಯ ದುಃಖಿತಮ್</p>
<p class="Shlok">ವಿಪ್ರಶಾಪಹತಸರ್ವಮಂಗಲಮ್ ।</p>
<p class="Shlok">ಧಾರಯನ್ ನಿಜಕರೇ ಸುದರ್ಶನಮ್</p>
<p class="Shlok">ತ್ವಂ ರರಕ್ಷ ಜಠರಾಧಿವಾಸತಃ ॥</p>
<p class="Shlok">ದೈತ್ಯರಾಜಪಿತೃಕಾರಿತವ್ಯಥಃ</p>
<p class="Shlok">ಶೂಲಪಾಶಜಲವಹ್ನಿಪಾತನೈಃ ।</p>
<p class="Shlok">ಶ್ರೀನೃಸಿಂಹತನುಧಾರಿಣಾ ತ್ವಯಾ</p>
<p class="Shlok">ರಕ್ಷಿತಃ ಸಪದಿ ಪಶ್ಯತಃ ಪಿತುಃ ॥</p>
<p class="Shlok">ಗ್ರಾಹವಕ್ತ್ರಪತಿತಾಂಘ್ರಿಮುದ್ಭಟಂ</p>
<p class="Shlok">ವಾರಣೇಂದ್ರಮತಿದುಃಖಪೀಡಿತಮ್ ।</p>
<p class="Shlok">ವೀಕ್ಷ್ಯ ಸಾಧು ಕರುಣಾರ್ದ್ರಮಾನಸ</p>
<p class="Shlok">ಸ್ತ್ವಂ ಗರುತ್ಮತಿಕೃತಾರುಹಕ್ರಿಯಃ ॥</p>
<p class="Shlok">ತ್ಯಕ್ತಪಕ್ಷಿಪತಿರಾತ್ತಚಕ್ರಕೋ</p>
<p class="Shlok">ವೇಗಕಂಪಯುತಮಾಲಿಕಾಂಬರಃ ।</p>
<p class="Shlok">ಗೀಯಸೇಽಸುಭಿರಮುಷ್ಯ ನಕ್ರತೋ</p>
<p class="Shlok">ಮೋಚಕಃ ಸಪದಿ ತದ್ವಿನಾಶಕಃ ॥</p>
<p class="Shlok">ಯತ್ರ ಯತ್ರ ತವ ಸೇವಕಾರ್ದನಂ</p>
<p class="Shlok">ತತ್ರ ತತ್ರ ಬತ ದೇಹಧಾರಿಣಾ ।</p>
<p class="Shlok">ಪಾಲ್ಯತೇಽತ್ರ ಭವತಾ ತ್ವಯಾ ನಿಜಃ</p>
<p class="Shlok">ಪಾಪಹಾರಿಚರಿತೈರ್ಮನೋಹರೈಃ ॥</p>
<p class="Shlok">ದೀನನಾಥಸರವೌಲಿಹೀರಕೋದ್</p>
<p class="Shlok">ಧೃಷ್ಟಪಾದತಲ ಭಕ್ತವಲ್ಲಭ ।</p>
<p class="Shlok">ಪಾಪಕೋಟಿಪರಿದಾಹಕ ಪ್ರಭೋ</p>
<p class="Shlok">ದರ್ಶಯಸ್ವ ಮಮ ಪಾದಪಂಕಜಮ್ ॥</p>
<p class="Shlok">ಪಾಪಕೃದ್ಯದಿ ಜನೋಯಮಾಗತೋ</p>
<p class="Shlok">ಮಾನಸೇ ತವ ತಥಾ ಹಿ ದರ್ಶಯ ।</p>
<p class="Shlok">ತಾವಕಾ ವಯಮಘೌಘನಾಶನಂ</p>
<p class="Shlok">ವಿಸ್ಮೃತಂ ನ ಹಿ ಸುರಾಸುರಾರ್ಚಿತ ॥</p>
<p class="Shlok">ಯೇ ವದಂತಿ ತವ ನಾಮ ನಿರ್ಮಲಂ</p>
<p class="Shlok">ತೇ ತರಂತಿ ಸಕಲಾಘಸಾಗರಮ್ ।</p>
<p class="Shlok">ಸಂಸ್ಮೃತಿರ್ಯದಿ ಕೃತಾ ತದಾ ಮಯಾ</p>
<p class="Shlok">ಪ್ರಾಪ್ಯತಾಂ ಸಕಲದುಃಖಹಾರಕಃ ॥</p>
<p class="TXT-Right">(ಪದ್ಮಪುರಾಣ, ಪಾತಾಲ-21/20-28)</p>
<p class="Text">ಓ ದೀನಯಾಳು ಪ್ರಭೋ! ನಿನಗೆ ಜಯವಾಗಲಿ, ಹೇ ದುಃಖದ ನಾಶ ಮಾಡುವ ಹಾಗು ಮಂಗಲಮಯ ಹೆಸಕುಳ್ಳವನೆ! ನಿನಗೆ ಜಯವಾಗಲಿ. ಭಕ್ತರ ಕಷ್ಟಗಳನ್ನು ನಾಶ ಮಾಡಲಿಕ್ಕಾಗಿ ಅವತರಿಸುವ ನಿನಗೆ ಜಯವಾಗಲಿ. ದುಷ್ಟರನ್ನು ವಧಿಸಿ ಉದ್ದಾರಮಾಡುವ ನಿನಗೆ ಜಯವಾಗಲಿ. ಭಗವಂತ! ದುರ್ವಾಸರ ಶಾಪದಿಂದ ದುಃಖಿತನಾದ ಅಂಬರೀಷನನ್ನು ನೋಡಿ ಕೈಯಲ್ಲಿ ಸುದರ್ಶನವನ್ನು ಧರಿಸಿ ನೀನು ತನ್ನ ಭಕ್ತನನ್ನು ಪುನರ್ಜನ್ಮದಿಂದ ರಕ್ಷಿಸಿದೆ. ದೈತ್ಯರಾಜ ಹಿರಣ್ಯಕಶಿಪು ತನ್ನ ಪುತ್ರ ಪ್ರಹ್ಲಾದನನ್ನು ಶೂಲದಿಂದ ಹೊಡೆದು, ಗಲ್ಲಿಗೇರಿಸಿ, ನೀರಿನಲ್ಲಿ ಮತ್ತು ಅಗ್ನಿಯಲ್ಲಿ ಹಾಕಿ ಕಷ್ಟಕೊಟ್ಟಿದ್ದನು, ಆಗ ನೀನು ಶ್ರೆನರಸಿಂಹಾವತಾರವನ್ನು ಧರಿಸಿ, ತಂದೆಯು ನೋಡು-ನೋಡುತ್ತಿರುವಂತೆ ಬೇಗನೇ ಅವನನ್ನು ರಕ್ಷಿಸಿದೆ. ಮೊಸಳೆಯ ಪ್ರಬಲ ಗಜರಾಜನ ಕಾಲನ್ನು ಹಿಡಿದು ಎಳೆಯುತ್ತಿರುವಾಗ, ದುಃಖಿತನಾದ ಗಜೇಂದ್ರನನ್ನು ನೋಡಿ ದಯಾರ್ದ್ರನಾಗಿ ನೀನು ಗರುಡವನ್ನೇರಿದೆ, ಆದರೆ ಅದು ತಲುಪಲು ತಡವಾಗಬಹುದೆಂದು ನೋಡಿ, ಗರುಡನನ್ನು ತ್ಯಜಿಸಿ ನೀನು ಸುದರ್ಶನ ಚಕ್ರವನ್ನೆತ್ತಿಕೊಂಡು ವೇಗವಾಗಿ ಓಡಿಹೋಗುವಾಗ ವನಮಾಲೆ, ಪೀತಾಂಬರ ಅಸ್ತವ್ಯಸ್ತವಾಯಿತು, ಆಗಲೇ ಮೊಸಳೆಯನ್ನು ಕೊಂದು ಗಜರಾಜನನ್ನು ಉದ್ಧರಿಸಿದೆ. ಅದರಿಂದಾಗಿ ಈಗಲು ಜನರು ಪ್ರಾಣಿಗಳ ಮೂಲಕ ನಿನ್ನ ಕೀರ್ತಿಯನ್ನು ಕೊಂಡಾಡುವರು. ತನ್ನ ಭಕ್ತರಮೇಲೆ ಸಂಕಟ ಬಂದಾಗಲೆಲ್ಲ ನೀನು ದಿವ್ಯ ವಿಗ್ರಹವನ್ನು ಧರಿಸಿ, ಪಾಪಹಾರೀ ಮನೋಹರ ಚರಿತ್ರೆಗಳಿಂದ ಭಕ್ತರನ್ನು ರಕ್ಷಿಸುತ್ತಿರುವೆ. ಹೇ ದೀನನಾಥ! ದೇವತೆಗಳು ಪ್ರಣಾಮ ಮಾಡುವಾಗ ಅವರ ಮಸ್ತಕದಲ್ಲಿ ಅಲಂಕಾರರೂಪವಾಗಿರುವ ರತ್ನಗಳಿಂದ ಯಾರ ಚರಣಗಳು ಸವೆದಿವೆಯೊ, ಅಂತಹ ಹೇ ಭಕ್ತವತ್ಸಲನೇ! ಕೋಟಿ ಪಾಪಗಳನ್ನು ಸುಟ್ಟುಹಾಕುವ ಪ್ರಭುವೆ! ನನಗೆ ನಿನ್ನ ಚರಣಕಮಲಗಳದರ್ಶನ ಮಾಡಿಸು. ನಾನು ಪಾಪಿಯಾಗಿದ್ದರು ನಿನ್ನ ಸ್ಮೃತಿ ಪಥದಲ್ಲಿ ಬಂದಿರುವೆನು, ಆದ್ದರಿಂದ ನಿನ್ನ ಚರಣಕಮಲಗಳದರ್ಶನ ಮಾಡಿಸು. ಏಕೆಂದರೆ ಹೇ ಸುರಾಸುರರಿಂದ ಪೂಜಿತ ದೇವನೆ! ನಾನು ನಿನ್ನವನೆ ಆಗಿರುವೆ, ನಾನು ನಿನ್ನ ಪಾಪರಾಶಿಯನ್ನು ನಾಶ ಮಾಡುವಂತಹ ನಾಮವನ್ನು ಮರೆಯಲಿಲ್ಲ. ನಿನ್ನ ನಿರ್ಮಲ ನಾಮವನ್ನು ಉಚ್ಚರಿಸುವ ಜನರು ಸಮಸ್ತ ಪಾಪಸಾಗರದಿಂದ ದಾಟಿಹೋಗುತ್ತಾರೆ. ನೀನು ನನ್ನನ್ನು ಸ್ಮರಿಸಿರುವೆ ಆಗ ದಯಮಾಡಿ ನಿನ್ನ ಸರ್ವ-ದುಃಖಹಾರೀ ದರ್ಶನ ಮಾಡಿಸು.</p>
<p class="Text">ಹೀಗೆ ಸ್ತುತಿ - ಕೀರ್ತನೆ ಮಾಡುತ್ತಾ ಹೇ ಕೃಪಾನಾಧ! ಹೇ ಪುರುಷೋತ್ತಮ! ನನಗೆ ನಿನ್ನ ಸ್ವರೂಪವನ್ನು ತೋರಿಸು. <span class="char-style-override-2">(ದರ್ಶಯಸ್ವ ಕೃಪಾನಾಥ ಸ್ವತನುಂ ಪುರುಷೋತ್ತಮ)</span> ಆರ್ತಭಾವದಿಂದ ಹೀಗೆ ಕರೆಯುತ್ತಾ ಉಪವಾಸೀ ರಾಜನ ಐದು ದಿನಗಳು ಕಳೆದು ಹೋದುವು. ಆಗ ಭಗವಂತನು ‘ನನ್ನ ನಾಮಗುಣದಿಂದ ರಾಜನು ಪಾಪಶೂನ್ಯನಾಗಿರುವನು, ಈಗ ಇವನಿಗೆ ದರ್ಶನ ಕೊಡಬೇಕು’ ಎಂದು ಯೋಚಿಸಿ, ಸಂನ್ಯಾಸಿಯ ವೇಷದಲ್ಲಿ ರಾಜನ ಎದುರಿಗೆ ಭಗವಂತನು ಪ್ರಕಟನಾದನು. ಹರಿ-ಚಿಂತನ ಪರಾಯಣ ರಾಜನು<span class="char-style-override-2"> ‘ಓಂ ನಮೋ ವಿಷ್ಣವೇ’ </span>ಎಂದು ಹೇಳಿ, ನಮಸ್ಕಾರ, ಅರ್ಘ್ಯ-ಪಾದ್ಯ, ಆಸನಾದಿಗಳಿಂದ ಅವನನ್ನು ಪೂಜಿಸಿ ಹೇಳಿದನು - ಪೂಜ್ಯರೇ! ನನಗೆ ನಿಮ್ಮ ದರ್ಶನವಾಯಿತು, ನಾನು ದೊಡ್ಡ ಭಾಗ್ಯಶಾಲಿಯಾಗಿರುವೆನು. ಈಗ ನಿಶ್ಚಯವಾಗಿಯೂ ನನಗೆ ಶ್ರೀಗೋವಿಂದನು ದರ್ಶನ ಕೊಡುವನು.</p>
<p class="Text">ಸಂನ್ಯಾಸಿಯು ಹೇಳಿದನು - ರಾಜನೇ! ನಾನು ನನ್ನ ಜ್ಞಾನಬಲದಿಂದ ಮೂರು ಕಾಲಗಳ ಮಾತನ್ನು ತಿಳಿಯುತ್ತೇನೆ. ಅದೇ ಜ್ಞಾನದಿಂದ ನಾನು ನಿನಗೆ ಹೇಳುತ್ತೇನೆ ‘ನಾಳೆ ಮಧ್ಯಾಹ್ನದ ಸಮಯ ನಿನಗೆ ಶ್ರೀಹರಿಯ ದುರ್ಲಭ ದರ್ಶನವಾಗಬಹುದು. ದರ್ಶನ ಮಾತ್ರವಲ್ಲ ನೀನು ನಿನ್ನ ನಾಲ್ಕು ಸುಹೃದರು, ನಿನ್ನ ಮಂತ್ರಿ, ನಿನ್ನ ರಾಣಿ, ತಪಸ್ವೀ ಬ್ರಾಹ್ಮಣ ಮತ್ತು ನಿನ್ನ ನಗರದಲ್ಲಿ ವಾಸಿಸುವ ಕಂರಂಬ ಎಂಬ ಸಾಧುಚರಿತ್ರ ನೇಕಾರ ಸಹಿತ ಪರಮ ಪದವನ್ನು ಪಡೆಯುವಿ.’ ಇಷ್ಟು ಹೇಳಿ ತೇಜಃಪುಂಜ ಸಂನ್ಯಾಸಿಯು ಅದೃಶ್ಯನಾದನು. ರಾಜನು ಆಶ್ಚರ್ಯ ಚಕಿತನಾಗಿ ನೋಡುತ್ತಲೇ ಇದ್ದನು. ಅವನು ಅಲ್ಲಿ-ಇಲ್ಲಿ ಬಹಳ ಹುಡುಕಿದನು, ಆದರೆ ಎಲ್ಲಿಯೂ ಸಂನ್ಯಾಸಿಯ ಸುಳಿವೇ ಇಲ್ಲ. ಆಗ ತಪಸ್ವೀ ಬ್ರಾಹ್ಮಣನು ಹೇಳಿದನು - ರಾಜನೇ! ನಿನ್ನ ಮಹಾನ್ ಪ್ರೇಮದಿಂದ ಆಕರ್ಷಿತನಾಗಿ ಭಗವಂತನೇ ಸಂನ್ಯಾಸಿಯ ರೂಪದಿಂದ ನಿನಗೆ ದರ್ಶನಕೊಟ್ಟು ಕೃತಾರ್ಥ ನನ್ನಾಗಿಸಿದನು. ಇನ್ನು ನಾಳೆ ಮಧ್ಯಾಹ್ನದಲ್ಲಿ ನಮಗೆಲ್ಲರಿಗೆ ಭಗವಂತನು ದಿವ್ಯ ಸ್ವರೂಪದಿಂದ ದರ್ಶನ ಕೊಡುವನು. ತಾಪಸ ಬ್ರಾಹ್ಮಣನ ಮಾತಿನಿಂದ ರಾಜನಿಗೆ ಅಭೂತಪೂರ್ಣ ಅತುಲವಾದ ಆನಂದವಾಯಿತು. ಗ್ರಂಥಕಾರರು ಹೇಳುತ್ತಾರೆ-</p>
<p class="Shlok">ಇತಿವಾಕ್ಯಸುಧಾಪೂರನಾಶಿತಸ್ವಾಂತಸಂಜ್ವರಃ ।</p>
<p class="Shlok">ಹರ್ಷಂ ಯಮಾಪ ಸ ನೃಪೋ ಬ್ರಹ್ಮಾಪಿ ನ ಹಿ ವೇತ್ತಿ ತಮ್ ॥</p>
<p class="Text">ತಾಪಸೀ ಬ್ರಾಹ್ಮಣನ ವಾಕ್ಯಾಮೃತ ಪ್ರವಾಹದಿಂದ ರಾಜನ ಚಿತ್ತಜ್ವರ ನಾಶವಾಯಿತು ಮತ್ತು ಬ್ರಹ್ಮನೂ ಅನುಭವಿಸಲಾರದ ಆನಂದವಾಯಿತು.</p>
<p class="Text">ಪ್ರಾಣಧನ ಪ್ರಿಯತಮನ ದರ್ಶನಕ್ಕಾಗಿ ಪ್ರಾಣ-ಮನ ಅತ್ಯಂತ ವ್ಯಾಕುಲನಾದವನಿಗೆ ದರ್ಶನದ ಸಮಯ ತಿಳಿದಾಗ ನಿಶ್ಚಿತವಾಗಿಯೂ ಹೀಗೆಯೇ ಆಗುವುದು.</p>
<p class="Shlok">ಮಹಾನಂದಸ್ತದಾ ಹ್ಯಾಸೀದ್ರಾಜರಾಜಸ್ಯ ಚೇತಸಿ ।</p>
<p class="Shlok">ಗಾಯನ್ ಹರಿಂ ಕ್ಷಣಂ ತಿಷ್ಠನ್ ನೃತ್ಯನ್ ಜಲ್ಪನ್ ಹಸನ್ ಬ್ರುವನ್ ।</p>
<p class="Shlok">ಆನಂದಂ ಪ್ರಾಪ ಸುಘನಂ ಸರ್ವಸಂತಾಪನಾಶನಮ್ ॥</p>
<p class="Text">ಆಗ ರಾಜನ ಹೃದಯದಲ್ಲಿ ಇಂತಹ ಮಹಾನ್ ಆನಂದವಾಯಿತು. ಅವನು ಕೆಲವೊಮ್ಮೆ ಶ್ರೀಹರಿಯ ನಾಮ-ಗುಣಗಳನ್ನು ಹಾಡತೊಡಗಿದರೆ, ಕೆಲಮೊಮ್ಮೆ ನಿಂತು ಕುಣಿಯ ತೊಡಗಿದನು, ಕೆಲವೊಮ್ಮೆ ಲೀಲೆಗಳನ್ನು ತಿಳಿಸ ತೊಡಗಿದ, ಕೆಲವೊಮ್ಮೆ ನಾಮ ಕೀರ್ತನೆ ಮಾಡತೊಡಗಿದನು. ಹೀಗೆ ಅವನು ಸರ್ವಸಂತಾಪ ನಾಶಕ ಅತ್ಯಂತ ಘನ ಆನಂದವನ್ನು ಪಡೆದುಕೊಂಡನು. ಭಗವಂತನ ಮಿಲನದ ಆಸೆಯ ಅಮೃತಾನಂದದಲ್ಲೆ ರಾತ್ರೆಯಾಯಿತು. ರಾತ್ರಿಯಲ್ಲಿ ಭಗವಂತನ ಲೀಲೆಯಿಂದ ರಾಜನಿಗೆ ನಿದ್ದೆ ಬಂದು ಬಿಟ್ಟಿತು. ಸ್ವಪ್ನದಲ್ಲಿ ನೋಡುತ್ತಾನೆ-ಶಂಖ, ಚಕ್ರ, ಗದಾ, ಪದ್ಮ, ಶಾರ್ಙ್ಗಧನುಸ್ಸು ಧರಿಸಿದ ಭಗವಾನ್ ವಿಷ್ಣು ತನ್ನ ಪಾರ್ಷದ ರೊಂದಿಗೆ ಶ್ರೀಮಹಾದೇವನೇ ಮುಂತಾದವರೊಂದಿಗೆ ನೃತ್ಯವಾಡುತ್ತಿರುವನು. ಮುಂಜಾನೆ ಎದ್ದು ಸ್ವಪ್ನದ ವಿಚಾರವನ್ನು ತಾಪಸೀ ಬ್ರಾಹ್ಮಣರಿಗೆ ತಿಳಿಸಿದನು. ಬ್ರಾಹ್ಮಣನು ಹರ್ಷಿತನಾಗಿ - ‘ರಾಜನೇ! ಭಗವಂತನು ನಿನಗೆ ಸಾರೂಪ್ಯವನ್ನು ಕೊಡಲು ಬಯಸುತ್ತಿರುವನೆಂದು ತಿಳಿಯುತ್ತದೆ.’ ರಾಜನ ಆನಂದಕ್ಕೆ ಎಲ್ಲೆಯೇ ಇರಲಿಲ್ಲ. ಎಲ್ಲರೂ ಭಗವನ್ನಾಮವನ್ನು ಹಾಡುತ್ತಾ ಹೊರಟರು. ಇಷ್ಟರಲ್ಲಿ ಮಧ್ಯಾಹ್ನವಾಯಿತು. ಸ್ವರ್ಗದಲ್ಲಿ ದುಂದುಭಿಗಳು ಮೊಳಗಿದವು, ರಾಜನ ತಲೆಯ ಮೇಲೇ ಸ್ವರ್ಗದ ಪುಷ್ಪಗಳ ವೃಷ್ಟಿಯಾಯಿತು. ಇಷ್ಟರಲ್ಲೇ ರಾಜನು ನೋಡುತ್ತಾನೆ - ಕೋಟಿ ಸೂರ್ಯರ ತೇಜವನ್ನು ನಿಷ್ಪ್ರಭ ಗೊಳಿಸುವ ತೇಜೋಮಯ ನೀಲಾಚಲ ಶೋಭಿಸುತ್ತಿದೆ, ಅದರ ಸುತ್ತಲು ಬೆಳ್ಳಿ- ಬಂಗಾರ ಶಿಖರಗಳಿವೆ. ಬ್ರಾಹ್ಮಣನು ಹೇಳಿದನು - ‘ಇದೇ ನೀಲಗಿರಿಯಾಗಿದೆ’. ಅನಂತರ ರಾಜನಿಗೆ ಭಗವಂತನ ದಿವ್ಯದರ್ಶನವಾಯಿತು. ರಾಜನು ಪತ್ನೀ, ಸೇವಕರ ಸಹಿತ ಜಗತ್ಪತಿಗೆ ವಂದಿಸಿ, ವಿಧಿವತ್ತಾಗಿ ಅವನನ್ನು ಪೂಜಿಸಿದನು; ಮತ್ತೆ ದಿವ್ಯ ಶಬ್ದಗಳಿಂದ ಅವನನ್ನು ಸ್ತುತಿಸಿದನು. ಭಗವಂತನು ಪ್ರಸನ್ನನಾಗಿ ರಾಜನಿಗೆ ತನ್ನ ನೈವೇದ್ಯದ ಪ್ರಸಾದವನ್ನು ಕರುಣಿಸಿ, ನುಡಿದನು -</p>
<p class="Shlok">ನೈವೇದ್ಯಭಕ್ಷಣಂ ತ್ವಂ ಹಿ ಶೀಘ್ರಂ ಕುರು ಮನೋಹರಮ್ ।</p>
<p class="Shlok">ಚತುರ್ಭುಜತ್ವಂ ಪ್ರಾಪ್ತಃ ಸನ್ ಗಂತಾಸಿ ಪರಮಂ ಪದಮ್ ॥</p>
<p class="Text">‘ಈ ಮನೋಹರ ನೈವೇದ್ಯವನ್ನು ಶೀಘ್ರವಾಗಿ ಸ್ವೀಕರಿಸು, ಇದರಿಂದ ನೀನು ದುರ್ಲಭ ಚತುರ್ಭುಜ ಶರೀರವನ್ನು ಪಡೆದು ಪರಮಪದಕ್ಕೆ ಹೋಗುವೆ’. ರಾಜನು ಭಗವಂತನು ಕೊಟ್ಟ ನೈವೇದ್ಯವನ್ನು ಪಡೆದು ಕೃತಾರ್ಥನಾದನು. ಆಕಾಶಮಂಡಲದಿಂದ ಒಂದು ವಿಚಿತ್ರ ವಿಮಾನವು ಇಳಿಯುತ್ತಿರುವುದನ್ನು ರಾಜನು ನೋಡಿದನು. ಅನಂತರ ಭಗವಂತನ ಅಪ್ಪಣೆಯಂತೆ ರಾಜನು ತನ್ನ ಪತ್ನೀ, ಸತ್ಯನೆಂಬ ಮಂತ್ರಿ, ತಾಪಸ ಬ್ರಾಹ್ಮಣ ಮತ್ತು ಕರಂಬ ಎಂಬ ನೇಕಾರ ಇವರೊಂದಿಗೆ ವಿಮಾನ ಹತ್ತಿದನು. ಎಲ್ಲರಿಗೆ ಚತುರ್ಭುಜರೂಪ ಪ್ರಾಪ್ತವಾಗಿತ್ತು. ವಿಮಾನ ಹೊರಟಿತು. ಭಗವಂತನ ವಿಮಾನವೂ ಜೊತೆ-ಜೊತೆಗೆ ಹೊರಟಿತು. ದೇವತೆಗಳು ದುಂದುಭಿಗಳನ್ನು ನುಡಿಸಿದರು. ಮಹಾತ್ಮರು ಸ್ತುತಿಸಿದರು. ಪ್ರಜೆಗಳು ಈ ಆಶ್ಚರ್ಯಕರ ಘಟನೆಯನ್ನು ನೋಡಿ ರಾಜನನ್ನು ಪ್ರಸಂಸಿಸುತ್ತಾ ತೀರ್ಥಸ್ನಾನ ಮಾಡಿ ಮರಳಿದರು.</p>
<p class="TXT-Right">(ಪದ್ಮ ಪುರಾಣ)</p>
<p class="ChapterEnd para-style-override-2">॥ ಭಕ್ತ ಮತ್ತು ಭಗವಂತನಿಗೆ ಜಯವಾಗಲಿ ॥<span></span></p>


<p class="Page-Break"> </p>
<p class="Chapter-Heading" id="toc_marker-13">11. ರಾಮಭಕ್ತ ಸುರಥರಾಜ</p>
<p class="Text">ಕುಂಡಲ ನಗರದ ಧರ್ಮಾತ್ಮಾ ಸುರಥರಾಜನ ಗುಪ್ತಚರರು ರಾಜಸಭೆಗೆ ಬಂದು ನಮ್ರತೆಯಿಂದ ನಿವೇದಿಸಿಕೊಂಡರು - ‘ಮಹಾಪ್ರಭು! ಕ್ಷಮಿಸಿ. ನಗರದ ಹೊರಭಾಗದಲ್ಲಿ ನಾವು ಇಂದು ಅಯೋಧ್ಯಾಪತಿ ಮಹಾರಾಜ ಶ್ರೀರಾಮಚಂದ್ರನ ಅಶ್ವಮೇಧದ ಕುದುರೆಯನ್ನು ನೋಡಿದೆವು. ಆ ಚಂದನ ಚರ್ಚಿತ ಕುದುರೆಯ ಹಣೆಯಲ್ಲಿ ವಿಜಯಪತ್ರ ಕಟ್ಟಲಾಗಿದೆ, ಅದರಲ್ಲಿ ಸ್ಪಷ್ಟವಾಗಿ ವಿಜಯದ ಘೋಷಣೆ ಮಾಡಲಾಗಿದೆ. ಮಹಾಪ್ರಭುಗಳ ಅಪ್ಪಣೆಯಾದರೆ ಆ ಸುಂದರ ಕುದುರೆಯನ್ನು ಹಿಡಿದು ತರಲಾಗುವುದು. ಸ್ವಚ್ಛಂದವಾಗಿ ಸಂಚರಿಸುವ ಆ ಕುದುರೆಯ ಹಿಂದೆ ನರಶ್ರೇಷ್ಠ ಅಯೋಧ್ಯಾನಾಥ ಶ್ರೀರಾಮಚಂದ್ರನ ಕಿರಿಯ ತಮ್ಮ ಶತ್ರುಘ್ನನ ಮುಂದಾಳುತನದಲ್ಲಿ ಭಾರೀ ದೊಡ್ಡ ಸೈನ್ಯ ಬರುತ್ತಿದೆ ಎಂದು ಕೇಳಿದ್ದೇವೆ.’ ಸೇವಕರ ನಿವೇದನವನ್ನು ಕೇಳಿ ಸುರಥರಾಜನು ಇಂತೆಂದನು -</p>
<p class="Text">‘ವೀರರೇ! ನೀವು ಬಹಳ ಒಳ್ಳೆಯ ಸುದ್ದಿಯನ್ನು ತಿಳಿಸಿರುವಿರಿ. ಆಹಾ! ನಾವು ಧನ್ಯರಾಗಿದ್ದೇವೆ, ಪಾರ್ಷದರೊಂದಿಗೆ ಭಗವಾನ್ ಶ್ರೀರಾಮನ ದರ್ಶನ ಮಾಡುವೆವು. ನಿಶ್ಚಯವಾಗಿಯೂ ದೊಡ್ಡ-ದೊಡ್ಡ ವೀರರಿಂದ ಸುತ್ತುವರಿದ ಆ ಯಜ್ಞದ ಕುದುರೆಯನ್ನು ಕಟ್ಟಿ ಇಡುವೆನು, ಈ ನೆಪದಿಂದ ನನ್ನ ದೀರ್ಘಕಾಲದ ಬಯಕೆಯನ್ನು ಪೂರ್ಣಗೊಳಿಸಿಕೊಳ್ಳುವೆನು. ಭಕ್ತನ ಮೇಲೆ ಅನುಗ್ರಹ ತೋರಲು ಅವನು ಸ್ವತಃ ಇಲ್ಲಿಗೆ ಆಗಮಿಸಿದಾಗ ಕುದುರೆಯನ್ನು ಬಿಟ್ಟುಬಿಡುವೆನು. ಅವನ ದಾಸನಾದ ನಾನು ಅವನ ಶಕ್ತಿಯಿಂದಲೇ ಹೇಗೆ ಕುದುರೆಯನ್ನು ಕಟ್ಟುವೆನು ಮತ್ತು ಅವನ ಅನುಚರರನ್ನು ರಣರಂಗದಲ್ಲಿ ಹೇಗೆ ಶಿಕ್ಷಿಸುವೆನು ನೋಡಿರಿ. ಶೂರರೇ! ಹೋಗಿರಿ, ಭಯಪಡದೆ ನಿಃಸಂಕೋಚವಾಗಿ ಕುದುರೆಯನ್ನು ಹಿಡಿದು ತನ್ನಿರಿ, ಸ್ವಲ್ಪವೂ ತಡಮಾಡಬೇಡಿ. ನಾನು ತಿಳಿದಂತೆ ಇದರಲ್ಲಿ ನಮಗೆ ಪರಮ ಲಾಭವಾಗಬಹುದು; ಏಕೆಂದರೆ ಈ ನೆಪದಿಂದ ಬ್ರಹ್ಮಾದಿ ದೇವತೆಗಳಿಗೂ ದರ್ಶಿಸಲು ದುರ್ಲಭವಾದ ಶ್ರೀರಾಮನ ಚರಣಕಮಲಗಳನ್ನು ಸುಲಭವಾಗಿ ಬಹಳ ಹತ್ತಿರದಿಂದ ದರ್ಶನಮಾಡುವೆವು. ಆಹಾ! ಆ ಚರಣಗಳನ್ನು ಕೈಗಳಿಂದ ಹಿಡಿದುಕೊಂಡು ಅಪ್ಪಿಕೊಳ್ಳುವೆವು. ಯಾರ ಭರವಸೆಯಿಂದ ನನಗೆ ನನ್ನ ಸ್ವಾಮಿಯ ದರ್ಶನವಾಗುವುದೋ, ಆ ನನ್ನ ಸ್ವಜನರು, ಪುತ್ರರು, ಬಂಧು-ಬಾಂಧವರು, ಪಶು-ವಾಹನ ಕೂಡ ಧನ್ಯವಾಗಿದೆ. ನೀವು ಶೀಘ್ರವಾಗಿ ಹೋಗಿ ಬೇಗನೇ ಆ ಸ್ವರ್ಣಪತ್ರದಿಂದ ಸುಶೋಭಿತ ಕಾಮಗತಿ ಮನೋಹರ ಕುದುರೆಯನ್ನು ಹಿಡಿದು ತಂದು ನಮ್ಮ ಕುದುರೆ ಲಾಯದಲ್ಲಿ ಕಟ್ಟಿಬಿಡಿ.</p>
<p class="Text">ರಾಜನ ಸ್ಪಷ್ಟ ಅಪ್ಪಣೆಯನ್ನು ಪಡೆದು ವೀರರು ತಮ್ಮ-ತಮ್ಮ ವಾಹನಗಳನ್ನೇರಿ ಧಾವಿಸಿದರು ಹಾಗೂ ಕೂಡಲೇ ಕುದುರೆಯನ್ನು ಹಿಡಿದುಕೊಂಡು ರಾಜನ ಬಳಿಗೆ ಬಂದರು. ಕುದರೆಯನ್ನು ನೋಡಿ ರಾಜನಿಗೆ ಸಂತೋಷವಾಯಿತು, ದೊಡ್ಡ-ದೊಡ್ಡ ಶೂರವೀರ ಮಹಾಬಲಿ ಸೇವಕರನ್ನು ಅದರ ರಕ್ಷಣೆಗಾಗಿ ನೇಮಿಸಿದನು.</p>
<p class="Text">ಕುಂಡಲಪುರದ ಈ ಸ್ವನಾಮಧನ್ಯ ರಾಜಾ ಸುರಥನು ಉಚ್ಚಶ್ರೇಣಿಯ ಭಗವದ್ಭಕ್ತ ಮತ್ತು ಧಾರ್ಮಿಕ ಅರಸನಾಗಿದ್ದನು. ಅವನ ರಾಜ್ಯದ ಉತ್ತಮ ಸ್ಥಿತಿಯನ್ನು ವರ್ಣಿಸುತ್ತಾ ಶ್ರೀಶೇಷನು ಹೇಳುತ್ತಾನೆ -</p>
<p class="Shlok">ನ ತಸ್ಯ ವಿಷಯೇ ಕಶ್ಚಿತ್ ಪರದಾರರತೋ ನರಃ ।</p>
<p class="Shlok">ನ ಪರದ್ರವ್ಯನಿರತೋ ನ ಕಾಮೇಷು ಚ ಲಂಪಟಃ ।</p>
<p class="Shlok">ನಾ ಜಿಹ್ವಾಭಿರನುನ್ಮಾರ್ಗಂ ಕೀರ್ತಯೇದ್ರಾಮಕೀರ್ತನಾತ್ ॥</p>
<p class="TXT-Right">(ಪದ್ಮಪುರಾಣ - ಪಾತಾಳಖಂಡ)</p>
<p class="Text">ಅವನ ರಾಜ್ಯದಲ್ಲಿ ಯಾರೇ ಮನುಷ್ಯನು ಪರ-ಸ್ತ್ರೀ ಮತ್ತು ಪರರ ಧನದಲ್ಲಿ ಆಸಕ್ತನಿರಲಿಲ್ಲ. ಕಾಮೋಪಭೋಗದಲ್ಲಿ ಲಂಪಟರಿರಲಿಲ್ಲ, ಶ್ರೀರಾಮನ ಕೀರ್ತನೆ ಯನ್ನು ಬಿಟ್ಟು ಯಾವನೂ ಕೂಡ ನಾಲಿಗೆಯಿಂದ ಕೆಟ್ಟ ಶಬ್ದಗಳು ಆಡುತ್ತಿರಲಿಲ್ಲ.</p>
<p class="Text">ಯಾವನಾದರು ಮನುಷ್ಯ ರಾಜನ ಬಳಿ ಊಳಿಗಕ್ಕಾಗಿ ಬಂದರೆ, ರಾಜನು ಕೇಳುತ್ತಿದ್ದನು - ‘ಅಯ್ಯಾ! ನೀನು ತನ್ನ ಧರ್ಮವನ್ನು ಚೆನ್ನಾಗಿ ತಿಳಿದಿರುವೆಯಲ್ಲ? ಏಕಪತ್ನೀವ್ರತವನ್ನು ಪಾಲಿಸಿರುತ್ತಿರುವೆಯಲ್ಲ? ಇತರರ ಧನದ ಕುರಿತು ಮನಸ್ಸಿನಲ್ಲಿ ಲಾಲಸೆ ಇಲ್ಲ ತಾನೇ? ಪರರ ನಿಂದೆಯಲ್ಲಿ ನಿನ್ನ ಮನಸ್ಸು ತೊಡಗುವುದಿಲ್ಲ ತಾನೆ? ವೇದ ವಿರುದ್ಧವಾದ ಯಾವುದೇ ಆಚರಣೆಯನ್ನು ಮಾಡುತ್ತಿಲ್ಲವಲ್ಲ? ಸದಾಚಾರಿ ಹಾಗೂ ಭಗವಾನ್ ಶ್ರೀರಾಮನನ್ನು ನಿತ್ಯ ಸ್ಮರಿಸುವ ಮನುಷ್ಯನೇ ನನ್ನ ಬಳಿ ಇರಬಲ್ಲನು. ಧರ್ಮಕ್ಕೆ ವಿರುದ್ಧ ಆಚರಣ ಮಾಡುವ ಪಾಪಿಯು ನನ್ನ ರಾಜ್ಯದಲ್ಲಿ ಎಂದಿಗೂ ವಾಸಿಸಲಾರನು.’</p>
<p class="Text">ವಾಸ್ತವವಾಗಿ ಅವನ ರಾಜ್ಯದಲ್ಲಿ ಒಬ್ಬ ಮನುಷ್ಯನೂ ಕೂಡ ಪಾಪಿಯಾಗಿರಲಿಲ್ಲ. ಮನಸ್ಸಿನಿಂದಲೂ ಯಾರೂ ಪಾಪ ಮಾಡುತ್ತಿರಲಿಲ್ಲ. ಆನಂದದಿಂದ ಭಗವಾನ್ ಶ್ರೀಹರಿಯ ಧ್ಯಾನ ಮಾಡುವುದರಿಂದ ಎಲ್ಲರ ಹೃದಯ ಪಾಪಶೂನ್ಯವಾಗಿತ್ತು. ಅವನ ರಾಜ್ಯದಲ್ಲಿ ಸಾಯುವವರೆಲ್ಲರೂ ಮುಕ್ತರಾಗಿ ಹೋಗುತ್ತಿದ್ದರು. <span class="char-style-override-2">‘ತತ್ಪುರಸ್ಥಾ ನರಾಃ ಸರ್ವೇ ಮೃತಾ ಗಚ್ಛಂತಿ ನಿರ್ವೃತಿಮ್.’</span> ಸುರಥರಾಜನ ನಗರದಲ್ಲಿ ಯಮದೂತರು ಪ್ರವೇಶಿಸುತ್ತಿರಲಿಲ್ಲ.<span class="char-style-override-2"> ‘ಯಮಾನುಚರ ನಿರ್ವೇಶೋ ನಾಭವತ್ ಸೌರಥೇ ಪುರೇ!’</span></p>
<p class="Text">ಒಮ್ಮೆ ಸುರಥರಾಜನ ಭಗವದ್ಭಕ್ತಿಯ ಮಹತ್ವವನ್ನು ನೋಡಲಿಕ್ಕಾಗಿ ಸ್ವತಃ ಯಮರಾಜನು ಜಟಾಧಾರೀ ಮುನಿಯ ವೇಷದಿಂದ ರಾಜನ ಬಳಿಗೆ ಬಂದನು. ಬಂದು ನೋಡುತ್ತಾನೆ - ರಾಜನು ಒಡ್ಡೋಲಗದಲ್ಲಿ ಕುಳಿತು ಸಂಗಡಿಗರೊಂದಿಗೆ ಧರ್ಮಚರ್ಚೆ ಮಾಡುತ್ತಿದ್ದನು, ಅವನ ತಲೆಯಲ್ಲಿ ತುಲಸೀ ಪತ್ರವನ್ನು ಹೊತ್ತುಕೊಂಡು ಮಾತು-ಮಾತಿಗೆ ಹರಿನಾಮವನ್ನು ಉಚ್ಚರಿಸುತ್ತಿದ್ದನು.<span class="char-style-override-2"> ‘ತುಲಸೀ ಮಸ್ತಕೇಯಸ್ಯ ವಾಚಿ ನಾಮ ಹರೇಃ ಪರಮ್.’</span></p>
<p class="Text">ವಲ್ಕಕಲಧಾರೀ ತಪಸ್ವಿಯನ್ನು ನೋಡಿ ರಾಜನು ಸಮ್ಮಾನದಿಂದ ಎದ್ದು ಅವನನ್ನು ಸ್ವಾಗತಿಸಿ, ಅರ್ಘ್ಯ-ಪಾದ್ಯಾದಿಗಳಿಂದ ಪೂಜಿಸಿ, ಎತ್ತರವಾದ ಆಸನದಲ್ಲಿ ಕುಳ್ಳಿರಿಸಿದನು. ಮತ್ತೆ ನಮ್ರತೆಯಿಂದ ಹೇಳಿದನು - ‘ನಿಮ್ಮಂತಹ ಮಹಾತ್ಮರ ಚರಣಗಳು ಇಲ್ಲಿ ಬಿದ್ದ ಕಾರಣ ಇಂದು ನನ್ನ ಜನ್ಮ ಸಲವಾಯಿತು. ಈಗ ಭಗವಾನ್ ಶ್ರೀಹರಿಯ ಯಾವುದಾದರೂ ಕೀರ್ತಿಕಥೆಯನ್ನು ದಯವಿಟ್ಟು ತಿಳಿಸಿರಿ.’ ರಾಜನ ಮಾತನ್ನು ಕೇಳಿ ಮುನಿಯು ಗಟ್ಟಿಯಾಗಿ ನಗುತ್ತಾ ನುಡಿದನು - ಯಾವ ಹರಿ? ಯಾರ ಕೀರ್ತಿಕಥೆ? ಇದೆಲ್ಲ ಭ್ರಮೆಯಾಗಿದೆ. ಪ್ರಪಂಚದಲ್ಲಿ ಕರ್ಮವೇ ಪ್ರಧಾನವಾಗಿದೆ. ಯಾರು ಹೇಗೆ ಕರ್ಮ ಮಾಡುವನೋ ಅದರಂತೆಯೇ ಲವನ್ನು ಪಡೆಯುತ್ತಾನೆ, ಅದಕ್ಕಾಗಿ ನೀನೂ ಸತ್ಕರ್ಮವನ್ನೇ ಮಾಡು. ವ್ಯರ್ಥವಾಗಿ ಹರಿ-ಹರಿ ಎಂದು ಏಕೆ ಹೇಳುತ್ತಿರುವೆ?</p>
<p class="Text">ಭಗವಾನ್ ಶ್ರೀರಾಮನಲ್ಲಿ ಆಸಕ್ತಚಿತ್ತವುಳ್ಳ ರಾಜನಿಗೆ ಮುನಿಯ ಮಾತನ್ನು ಕೇಳಿ ಬಹಳ ಬೇಸರವಾಯಿತು. ಅವನೆಂದ - ಸ್ವಾಮಿಗಳೇ! ತಾವು ಭಗವಂತನನ್ನು ಏಕೆ ನಿಂದಿಸುತ್ತಿರುವಿರಿ? ಭಗವಂತನ ನಿಂದೆಗೆ ನನ್ನ ರಾಜ್ಯದಲ್ಲಿ ಸ್ಥಾನವಿಲ್ಲ. ನೀವು ನೆನಪಿನಲ್ಲಿಡಿ - ಕರ್ಮಗಳ ಸರ್ವೋತ್ತಮ ಲಗಳನ್ನು ಅನುಭವಿಸುವ ಇಂದ್ರ-ಬ್ರಹ್ಮರೂ ಕೂಡ ಭೋಗ ಸಮಾಪ್ತವಾದಾಗ ಪತನರಾಗುತ್ತಾರೆ, ಆದರೆ ಶ್ರೀರಾಮನ ಸೇವಕರ ಪತನ ಎಂದೂ ಆಗುವುದಿಲ್ಲ. ಇದಕ್ಕೆ ಧ್ರುವ, ಪ್ರಹ್ಲಾದ, ವಿಭೀಷಣ ಮುಂತಾದವರು ಪ್ರಮಾಣರಾಗಿದ್ದಾರೆ. ಭಗವಂತನ ನಿಂದೆ ಮಾಡುವ ಜನರಿಗೇ ಯಮದೂತರಿಂದ ಭಯಂಕರ ಕಷ್ಟಗಳನ್ನು ಸಹಿಸಬೇಕಾಗುತ್ತದೆ. ತಾವು ಬ್ರಾಹ್ಮಣರಾಗಿಯೂ ಭಗವಂತನನ್ನು ಏಕೆ ನಿಂದಿಸುತ್ತಿರುವಿರಿ?</p>
<p class="Text">ರಾಜನ ಮಾರ್ಮಿಕ ಮಾತನ್ನು ಕೇಳಿ, ಅವನ ಅನನ್ಯ ಭಗವನ್ನಿಷ್ಠೆಯನ್ನು ನೋಡಿ ಯಮರಾಜನು ಪ್ರಸನ್ನನಾಗಿ ಸರ್ವಲೋಕ ಪೂಜಿತ ನಿಜರೂಪವನ್ನು ಪ್ರಕಟಿಸಿ ರಾಜನಲ್ಲಿ ಹೇಳಿದನು - ಏಲೈ ಹರಿಸೇವಕನೇ! ನಾನು ನಿನ್ನ ಕುರಿತು ಪ್ರಸನ್ನನಾಗಿರುವೆನು, ಬೇಕಾದ ವರವನ್ನು ಕೇಳು. ರಾಜನು ಯಮರಾಜನನ್ನು ಗುರುತಿಸಿ ಅವನ ಚರಣಗಳಲ್ಲಿ ಪ್ರಣಾಮ ಮಾಡಿ ಹೇಳಿದನು - ‘ಭಗವಾನ್! ನೀನು ಪ್ರಸನ್ನನಾಗಿದ್ದರೆ, ಭಗವಾನ್ ಶ್ರೀರಾಮನು ಅವತಾರವೆತ್ತಿ ಇಲ್ಲಿಗೆ ಸ್ವತಃ ಬರುವತನಕ ನನ್ನ ಮೃತ್ಯು ಆಗದಿರಲಿ.’ ಯಮರಾಜನೆಂದ ‘ಹಾಗೆಯೇ ಆಗಲಿ. ಭಗವಾನ್ ರಾಘವನು ನಿನ್ನ ಎಲ್ಲ ಮನೋಕಾಮನೆ ಪೂರ್ಣ ಮಾಡುವನು’ ಎಂದು ಹೇಳಿ ಯಮರಾಜನು ಅಂತರ್ಧಾನನಾದನು. ಅಂದಿನಿಂದ ಸುರಥರಾಜನು ಶ್ರೀರಾಮನ ಶುಭಾಗಮನವನ್ನು ನಿರೀಕ್ಷಿಸುತ್ತಿದ್ದನು. ಇಂದು ಶ್ರೀರಾಮನ ಅಶ್ವಮೇಧದ ಕುದುರೆಯನ್ನು ಕಟ್ಟಿದನು, ಈ ನೆಪದಿಂದ ರಾಮನ ದರ್ಶನವಾಗಬಹುದು ಎಂದು ಯೋಚಿಸಿ ರಾಜನು ಆನಂದಮಗ್ನನಾದನು.</p>
<p class="Text">ಯುದ್ಧದ ಸಿದ್ಧತೆ ನಡೆಯಿತು. ಸುರಥರಾಜನ ಚಂಪಕ, ಮೋಹಕ ಆದಿ ಹತ್ತು ಕುಮಾರರು ಸೈನ್ಯದೊಂದಿಗೆ ರಣಕ್ಷೇತ್ರದ ಕಡೆಗೆ ಹೊರಟರು. ಅತ್ತ ಶತ್ರುಘ್ನನ ಸೈನ್ಯವೂ ಸಿದ್ಧವಾಗಿಯೇ ಇತ್ತು. ಶತ್ರುಘ್ನನು ಅಂಗದನನ್ನು ದೂತನನ್ನಾಗಿಸಿ ಕಳಿಸಿದನು. ಅಂಗದನು ಶತ್ರುಘ್ನನ ಬಲ-ವಿಕ್ರಮವನ್ನು ಹೊಗಳಿ, ಸುರಥರಾಜನು ಕುದುರೆಯನ್ನು ಬಿಟ್ಟು ಬಿಡುವಂತೆ ಬಹಳವಾಗಿ ಸಮಜಾಯಿಸಿದನು. ಆದರೆ ರಾಜನು ಸ್ಪಷ್ಟವಾಗಿ ತಿಳಿಸಿದನು - ‘ನೀನು ಹೇಳುವುದು ಸತ್ಯವೇ ಆಗಿದೆ, ಆದರೆ ಭಗವಾನ್ ಶ್ರೀರಾಮಚಂದ್ರನು ಆಗಮಿಸಿ ಸ್ವತಃ ದರ್ಶನ ಕೊಡುವವರೆಗೆ, ಶತ್ರುಘ್ನನ ಭಯದಿಂದ ನಾನು ಕುದುರೆಯನ್ನು ಬಿಟ್ಟು ಕೊಡಲಾರೆ. ನಾನು ಅವನ ಬಲದಿಂದಲೇ ಶತ್ರುಘ್ನನಲ್ಲಿ ಧರ್ಮಯುದ್ಧ ಮಾಡುವೆನು. ನಾನು ಶ್ರೀರಾಮನ ತೇಜ-ಬಲ-ಪ್ರತಾಪದಿಂದ ಶೀಘ್ರವಾಗಿ ಶತ್ರುಘ್ನಸಹಿತ ಎಲ್ಲ ವೀರರನ್ನು ಗೆದ್ದು ಅವರನ್ನು ಕಾರಾಗೃಹದಲ್ಲಿ ಬಂದಿಯಾಗಿಸುವೆ ಎಂಬುದು ನನ್ನ ನಿಶ್ಚಯವಾಗಿದೆ. ಶ್ರೀರಾಮನು ದಯಮಾಡಿಸಿದಾಗ ಅವನ ಚರಣಯುಗಳಗಳಲ್ಲಿ ಪ್ರಣಾಮಮಾಡಿ ನಾನು ನನ್ನ ಪುತ್ರರ ಸಹಿತ ಇಡೀ ರಾಜ್ಯವನ್ನು, ಧನ-ಸಂಪತ್ತನ್ನು, ಕುಟುಂಬ ಪರಿವಾರವನ್ನು ಎಲ್ಲ ಸೈನ್ಯವನ್ನು ಹಾಗೂ ನನ್ನನ್ನೂ ಕೂಡ ಅವನ ಪಾವನ ಚರಣಗಳಲ್ಲಿ ಅರ್ಪಿಸಿಬಿಡುವೆನು.</p>
<p class="Text">ಅಂಗದನು ಮರಳಿ ಬಂದನು. ಘನಘೋರ ಯುದ್ಧ ನಡೆಯಿತು, ರಾಜಾಸುರಥನು ರಾಮಾಸದಿಂದ ಶತ್ರುಘ್ನಸಹಿತ ಪುಷ್ಕಲ, ಅಂಗದ, ಹನುಮಂತ ಮೊದಲಾದ ಎಲ್ಲ ಶ್ರೇಷ್ಠ ವೀರರನ್ನು ಕಟ್ಟಿಹಾಕಿದನು.</p>
<p class="Text">ರಾಜನು ಹೇಳಿದಾಗ ಬಂದಿಯಾದ ಹನುಮಂತನು ಭಗವಾನ್ ಶ್ರೀರಾಮನನ್ನು ಸ್ಮರಿಸಿದನು. ಸ್ಮರಿಸುತ್ತಲೇ ಭರತ, ಲಕ್ಷ್ಮಣರಿಂದ ಸೇವಿತನೂ, ಋಷಿ-ಮುನಿಗಳಿಂದ ಸುತ್ತುವರಿದ ಭಗವಾನ್ ಶ್ರೀರಾಮನು ಪುಷ್ಪಕ ವಿಮಾನವನ್ನು ಹತ್ತಿ ಕೂಡಲೇ ಅಲ್ಲಿಗೆ ಬಂದನು.</p>
<p class="Text">ಭಗವಾನ್ ಶ್ರೀರಾಮಚಂದ್ರನು ದಯಮಾಡಿಸಿದನ್ನು ನೋಡಿ ಸುರಥನಿಗೆ ಆದ ಆನಂದದ ತಲನೆ ನೂರಾರು ಮೋಕ್ಷಸುಖಕ್ಕೂ ಸರಿದೂಗಲಾರದು. ಸುರಥನು ಭಕ್ತಿಪೂರ್ಣ ಹೃದಯದಿಂದ ಭಗವಂತನ ಚರಣಗಳಲ್ಲಿ ಪದೇ-ಪದೇ ನಮಸ್ಕರಿಸ ತೊಡಗಿದನು. ಹೀಗೆ ತಡವದೆ ನಮಸ್ಕರಿಸುತ್ತಿರವಾಗ ಭಗವಂತನು ಚತುರ್ಭುಜನಾಗಿ ನಾಲ್ಕು ಕೈಗಳಿಂದಲೂ ಹಿಡಿದು ರಾಜಾ ಸುರಥನನ್ನು ಎದೆಗಪ್ಪಿಕೊಂಡನು ಹಾಗೂ ಪುಳಕಿತನಾಗಿ ಆನಂದಾಶ್ರುಗಳಿಂದ ಅವನ ತಲೆಯನ್ನು ನೆನೆಸಿದನು. ಮತ್ತೆ ಹೇಳಿದನು. ಸುರಥನೇ! ನಿನ್ನ ಜೀವನ ಸಾರ್ಥಕವಾಯಿತು. ನೀನು ಅತುಲಬಲಶಾಲಿ ಹನುಮಂತನನ್ನು ಕಟ್ಟಿ ದೊಡ್ಡ ಕಾರ್ಯಮಾಡಿದೆ. ನಿನ್ನ ಶೌರ್ಯವು ಧನ್ಯವಾಗಿದೆ.’ ಅನಂತರ ಭಗವಂತನ ದೃಷ್ಟಿ ಕೃಪಾದೃಷ್ಟಿ ಬೀಳುತ್ತಲೇ ಎಲ್ಲರ ಬಂಧನ ಹರಿಯಿತು, ಗಾಯಗಳು ವಾಸಿಯಾದವು ಮತ್ತು ನಿಃಶ್ಚೇಷ್ಟಿತರಾದವರೆಲ್ಲರೂ ಎದ್ದು ಕುಳಿತರು. ರಾಜನಾದರೋ ಭಗವಂತನ ಚರಣಗಳಲ್ಲಿ ಕೆಡವಿ ಬಿದ್ದು ತನ್ನ ಅಪರಾಧಕ್ಕಾಗಿ ಕ್ಷಮೆ ಯಾಚಿಸುತ್ತಿದ್ದನು. ಭಗವಂತನು ಹೇಳಿದನು-ರಾಜನೇ! ಕರ್ತವ್ಯವಶನಾಗಿ ತನ್ನ ಒಡೆಯನೊಡನೆಯೂ ಯುದ್ಧ ಮಾಡುವುದು ಕ್ಷತ್ರಿಯರ ಧರ್ಮವೇ ಆಗಿದೆ. ಮತ್ತೆ ನೀನಾದರೋ ಈ ಯುದ್ಧವು ನನಗಾಗಿ, ನನ್ನ ಪ್ರೀತಿಗಾಗಿ, ನನ್ನನ್ನು ಪಡೆಯಲಿಕ್ಕಾಗಿ ಹಾಗೂ ನನ್ನ ಅನುಪಮ ಶಕ್ತಿಯನ್ನು ಆಶ್ರಯಿಸಿ ಯುದ್ಧಮಾಡಿದೆ. ನಿನ್ನ ಈ ಸಮರಪೂಜೆಯಿಂದ ನಾನು ಬಹಳ ಸಂತುಷ್ಟನಾಗಿರುವೆನು. ರಾಜನು ಭಗವಂತನ ಮಾತನ್ನು ಕೇಳಿ ಪುನಃ ಚರಣಗಳಲ್ಲಿ ಕೆಡಬಿದ್ದನು. ಅವನ ಕಣ್ಣುಗಳಿಂದ ಕಣ್ಣೀರಿನ ಕೋಡಿಯೇ ಹರಿಯಿತು, ಮಾತು ನಿಂತುಹೋಯಿತು. ಭಗವಂತನು ಪುನಃ ಅವನನ್ನು ಗಾಢವಾಗಿ ಆಲಿಂಗಿಸಿಕೊಂಡು ಕೃತಾರ್ಥನಾಗಿಸಿದನು. ಅನಂತರ ಮೂರು ದಿನಗಳವರೆಗೆ ಎಲ್ಲರೂ ಅಲ್ಲೇ ಉಳಿದರು. ರಾಜನು ಪುತ್ರರೊಂದಿಗೆ ಭಗವಂತನ ತುಂಬಾ ಸೇವೆ ಮಾಡಿದನು. ನಾಲ್ಕನೆಯ ದಿನ ಕುದುರೆಯನ್ನು ಬಿಡಿಸಿಕೊಂಡು ಹೊರಟರು, ಶತ್ರುಘ್ನನು ಅದರ ಹಿಂದೆಯೇ ನಡೆದನು, ಭಗವಾನ್ ಶ್ರೀರಾಮನು ಮುನಿಗಳ ಸಹಿತ ಅಯೋಧ್ಯೆಗೆ ಮರಳಿದನು. ರಾಜನ ಭಗವತ್ಪ್ರೇಮ ಇನ್ನೂ ಹೆಚ್ಚಾಯಿತು. ಅವನು ಪುತ್ರನಾದ ಚಂಪಕನಿಗೆ ರಾಜ್ಯಭಾರವನ್ನು ಒಪ್ಪಿಸಿ ಭಗವಂತನ ಸೇವೆಗಾಗಿ ಶತ್ರುಘ್ನನ ಸಹಾಯಕ್ಕಾಗಿ ಅಪಾರ ಸೈನ್ಯದೊಂದಿಗೆ ಕುದುರೆಯ ಹಿಂದೆ ನಡೆದನು. ಇಡೀ ಜೀವನ ರಾಮ ಸೇವೆಯಲ್ಲಿ ಕಳೆದು ಕೊನೆಗೆ ರಾಜನು ಸಾಕೇತಧಾಮವನ್ನೈದಿದನು.</p>
<p class="TXT-Right">(ಪದ್ಮ ಪುರಾಣ)</p>
<p class="ChapterEnd para-style-override-2">॥ ಭಕ್ತ ಮತ್ತು ಭಗವಂತನಿಗೆ ಜಯವಾಗಲಿ ॥<span></span></p>


<p class="Page-Break"> </p>
<p class="Chapter-Heading" id="toc_marker-14">12. ಇಬ್ಬರು ಭಕ್ತ ಮಿತ್ರರು</p>
<p class="Text">ಕುರುಕ್ಷೇತ್ರದಲ್ಲಿ ಇಬ್ಬರು ಮಿತ್ರರಿದ್ದರು. ಒಬ್ಬ ಬ್ರಾಹ್ಮಣ ಮತ್ತೊಬ್ಬ ಕ್ಷತ್ರಿಯನಾಗಿದ್ದರು. ಬ್ರಾಹ್ಮಣನ ಹೆಸರು ಪುಂಡರೀಕ ಎಂದಿತ್ತು ಮತ್ತು ಕ್ಷತ್ರಿಯನ ಹೆಸರು ಅಂಬರೀಷ. ಇಬ್ಬರಲ್ಲಿಯೂ ಗಾಢವಾದ ಮಿತ್ರತೆಯಿತ್ತು. ಊಟ-ತಿಂಡಿ, ಸುತ್ತಾಡುವುದು ಒಟ್ಟೊಟ್ಟಿಗೆ ನಡೆಯುತ್ತಿತ್ತು. ತಾರುಣ್ಯದಲ್ಲಿ ಹಣವಿದ್ದು, ಹೇಳುವವರು, ಕೇಳುವವರು ಯಾರೂ ಇಲ್ಲದಿದ್ದಾಗ ಮನುಷ್ಯನು ಕೆಟ್ಟು ಹೋಗುವುದರಲ್ಲಿ ತಡವಾಗುವುದಿಲ್ಲ. ಕೆಟ್ಟ ಸಂಗತಿ ದೊರೆತರಂತೂ ಹೇಳುವುದೇ ಬೇಡ. ಈ ಇಬ್ಬರೂ ಮಿತ್ರರೂ ಕುಸಂಗದಲ್ಲಿ ಬಿದ್ದರು. ದೇವರಪೂಜೆ, ಸ್ವಾಧ್ಯಾಯ, ಶ್ರಾದ್ಧ-ತರ್ಪಣ, ಓದು-ಬರಹ ಎಲ್ಲವನ್ನು ಬಿಟ್ಟು ಹಗಲು-ರಾತ್ರೆ ವೇಶ್ಯೆಯರಲ್ಲಿ, ಮದ್ಯಪಾನದಲ್ಲಿ ಉನ್ಮತ್ತರಾಗಿ ಇರುತ್ತಿದ್ದರು. ಅವರು ಕನಸಿನಲ್ಲಿಯೂ ಪರಲೋಕದ ಚಿಂತೆ ಮಾಡುತ್ತಿರಲಿಲ್ಲ. ಇಂತಹ ಕೆಟ್ಟ ಮಾರ್ಗದಲ್ಲಿ ಇಬ್ಬರ ಅರ್ಧ ಆಯುಸ್ಸು ತೀರಿಹೋಯಿತು.</p>
<p class="Text">ಪಾಪಗಳಲ್ಲಿ ಇಬ್ಬರ ಧನವೂ ನಾಶವಾಯಿತು. ಮನೆ-ಮಠ ಹರಾಜಾಗಿ ಹೋಯಿತು. ಅಂಗಲಾಚಿ ಬೇಡಿದರೂ ಒಂದು ಕಾಸು ಸಿಗುವುದೂ ಕಷ್ಟವಾಯಿತು. ಧನ ಹೀನರೆಂದು ತಿಳಿದು ಕುಸಂಗೀ ಮಿತ್ರರು ಮತ್ತು ವೇಶ್ಯೆಯರು ಅವರನ್ನು ಮನೆಯಿಂದ ಹೊರಗೆ ಹಾಕಿದರು. ಕುಲಕ್ಷಯಿ ಯಾದ್ದರಿಂದ ಸಮಾಜದಲ್ಲಿ ಯಾರೂ ಇವರಲ್ಲಿ ಮಾತನಾಡಲು ಬಯಸುತ್ತಿರಲಿಲ್ಲ. ಅತ್ಯಂತ ದುಃಖಿತರು ಮತ್ತು ನಿರಾಶರಾಗಿ ಇಬ್ಬರೂ ಊರಿನಿಂದ ಹೊರಟುಹೋದರು. ಪಶ್ಚಾತ್ತಾಪದ ಬೆಂಕಿಯಿಂದ ಸಂಚಿತ ಪಾಪ ಸ್ವಲ್ಪ ಸುಟ್ಟುಹೋಯಿತು. ಅಲೆಯುತ್ತಾ ಇಬ್ಬರೂ ಒಂದು ಯಜ್ಞಮಂಟಪದ ಸಮೀಪಕ್ಕೆ ತಲುಪಿದರು. ಪಾಪಗಳು ಸುಟ್ಟು ಹೋದ್ದರಿಂದ ಅಡಿಯಲ್ಲಿ ಅದುಮಿದ್ದ ಯಾವುದೋ ಪೂರ್ವಪುಣ್ಯ ಪ್ರಕಟವಾಯಿತು. ಋಷಿಗಳ ವೇದಧ್ವನಿಯ ಶಬ್ದ ಕಿವಿಗೆ ಬೀಳುತ್ತಲೇ ಸ್ವಲ್ಪ ಪುಣ್ಯ ಸಂಚಯವಾಯಿತು. ಯಜ್ಞವನ್ನು ನೋಡುವ ಇಚ್ಛೆ ಉಂಟಾಯಿತು. ಇಬ್ಬರೂ ಯಜ್ಞಶಾಲೆಗೆ ಹೋಗಿ ಶ್ರದ್ಧೆಯಿಂದ ಯಜ್ಞದ ದರ್ಶನಮಾಡಿದರು. ಪವಿತ್ರ ವಾತಾವರಣದಲ್ಲಿ ಬಂದಿದ್ದರಿಂದ ಮತ್ತು ಯಜ್ಞದರ್ಶನದಿಂದ ಚಿತ್ತಶುದ್ಧಿ ಯಾದಾಗ ಇಬ್ಬರೂ ತಮ್ಮ ಪಾಪಗಳನ್ನು ನೆನೆಯುತ್ತಾ ಪಶ್ಚಾತ್ತಾಪ ಪಟ್ಟರು. ಅಯ್ಯೋ! ನಮ್ಮ ಈ ದುಷ್ಕೃತಿರೂಪೀ ಸಮುದ್ರದಿಂದ ಹೇಗೆ ಉದ್ಧಾರ ವಾಗುವುದು? ನಾವು ವಿಷಯ ಲೋಲುಪರಾಗಿ ತಿಳಿದು-ತಿಳಿದು ಮಾಡಿದ ಭಯಂಕರ ಪಾಪಗಳು ಹೇಗೆ ನಷ್ಟವಾಗುವವು? ಈಗ ನಾವೇನು ಮಾಡಬೇಕು? ಪಾಪಗಳಿಂದ ನಮ್ಮನ್ನು ಬಿಡಿಸಿ ಯಾರು ಶಾಂತಿಯ ದಾರಿ ತೋರುವರು? ತಮ್ಮ ಕುಲದ ಮತ್ತು ತಂದೆ-ತಾಯಿಯರ ಧರ್ಮವನ್ನು ಬಿಟ್ಟು ಕೇವಲ ಪಾಪವನ್ನು ಗಳಿಸಲು ಆಯಸ್ಸನ್ನು ಕಳೆದಿರುವ ನಮ್ಮಂತಹ ನಿರ್ಭಾಗ್ಯರು ಬೇರೆ ಯಾರು ಇರಬಲ್ಲರು? ಈ ಸಭೆಯಲ್ಲಿ ಈ ಬ್ರಹ್ಮನಿಷ್ಠ ಮಹಾತ್ಮಾ ಬ್ರಾಹ್ಮಣರು ಬಹಳ ದಯಾಳುಗಳೆಂದು ತೋರುತ್ತದೆ, ಪಾಪಗಳಿಂದ ಬಿಡುಗಡೆ ಹೊಂದುವ ಯಾವುದಾದರೂ ಉಪಾಯವನ್ನು ಖಂಡಿತವಾಗಿ ತಿಳಿಸುವರು.</p>
<p class="Text">ಮನಸ್ಸಿನಲ್ಲಿ ಹೀಗೆ ನಿಶ್ಚಯಿಸಿ ಪುಂಡರಿಕ ಮತ್ತು ಅಂಬರೀಷ ಇಬ್ಬರೂ ಮಿತ್ರರು ಋಷಿಗಳ ಚರಣಗಳಲ್ಲಿ ಬಿದ್ದು, ತಮ್ಮ-ತಮ್ಮ ಪಾಪಗಳನ್ನು ಸರಳ ಮನಸ್ಸಿನಿಂದ ಆದ್ಯೋಪಾಂತ ತಿಳಿಸತೊಡಗಿದರು. ಕಣ್ಣೀರ ಸುರಿಸುತ್ತಾ ಕಾತರ ಭಾವದಿಂದ ಪಾಪಗಳಿಂದ ಬಿಡುಗಡೆ ಹೊಂದುವ ಉಪಾಯವನ್ನು ಕೇಳತೊಡಗಿದರು. ಪಾಪ ಮತ್ತು ಪುಣ್ಯಗಳು ಮರೆಮಾಚಿದಾಗ ಬೆಳೆಯುತ್ತವೆ ಪ್ರಕಟಿಸಿದಾಗ ಕುಗ್ಗುತ್ತವೆ. ಇವರ ಪಾಪಗಳು ಇವರ ಬಾಯಿಯಿಂದ ಪ್ರಕಟವಾಗುತ್ತಿರುವಂತೆ ನಾಶವಾಗತೊಡಗಿದವು. ಬ್ರಾಹ್ಮಣರು ತುಂಬಾ ದಯಾಳುಗಳಾಗಿದ್ದರು. ಅವರು ಬಹಳ ತಾಳ್ಮೆಯಿಂದ ಇಬ್ಬರ ಮಾತುಗಳನ್ನು ಕೇಳಿದರು, ಆದರೆ ಅವರು ಯಾವುದೇ ವ್ಯವಸ್ಥೆ ಮಾಡದಾದರು. ಪರಸ್ಪರ ಒಬ್ಬರ ಮುಖ ಒಬ್ಬರು ನೋಡಿ ಸುಮ್ಮನಾದರು. ಇವರ ಪಾಪಗಳು ನಾಶವಾಗುವಂತಹ ಯಾವುದೇ ಪ್ರಾಯಶ್ಚಿತ್ತ ಹೊಳೆಯಲಿಲ್ಲ. ಬ್ರಾಹ್ಮಣರು ಸುಮ್ಮನಿರುವುದನ್ನು ನೋಡಿ ಇಬ್ಬರು ಮಿತ್ರರು ಇನ್ನೂ ಹತಾಶರಾಗಿ ಅಳತೊಡಗಿದರು. ಆಗ ಬ್ರಾಹ್ಮಣ ಸಮೂಹದಲ್ಲಿ ಕುಳಿತಿರುವ ಓರ್ವ ದಯಾರ್ದ್ರಹೃದಯಿ ಭಕ್ತನು ತುಂಬಾ ಸ್ನೇಹದಿಂದ ಮುಗುಳ್ನಗುತ್ತ ಅವರಿಗೆ ಧೈರ್ಯ ತುಂಬುತ್ತಾ ನುಡಿದನು - ಎಲೈ ಬ್ರಾಹ್ಮಣ ಮತ್ತು ಕ್ಷತ್ರಿಯರೇ! ಹೆದರ ಬೇಡಿರಿ; ಭಗವಂತನಿಗೆ ಶರಣಾಗಿರಿ. ಭಗವತ್ಕೃಪೆಯಿಂದ ಶರಣಾಗತರ ಎಲ್ಲ ಪಾಪಗಳು ಕೂಡಲೇ ನಾಶವಾಗಿ ಹೋಗುತ್ತವೆ. ನೀವು ತಮ್ಮ ಪಾಪಗಳಿಗಾಗಿ ನೀವು ಪಡುತ್ತಿರುವ ಪಶ್ಚಾತ್ತಾಪವೇ ಶುಭಲಕ್ಷಣವಾಗಿದೆ. ಹಿಂದೆ ಮಾಡಿದ ಪಾಪಗಳಿಗಾಗಿ ಪಶ್ಚಾತ್ತಾಪ ಪಡುವವನು, ಮುಂದೆ ಪಾಪವನ್ನು ಮಾಡದೇ ಇರುವ ದೃಢಸಂಕಲ್ಪ ಮಾಡುವವನು, ಉಳಿದ ತನ್ನ ಆಯುಸ್ಸನ್ನು ಭಗವಂತನ ಚರಣಗಳಲ್ಲಿ ಅರ್ಪಿಸಿ, ಭಗವಂತನ ಭಜನೆಯಲ್ಲಿ ತೊಡಗಿರುವವನು ಎಲ್ಲ ಪಾಪಗಳಿಂದ ಕೂಡಲೇ ಬಿಡುಗಡೆ ಹೊಂದಿ, ಭಗವತ್ಕೃಪೆಯಿಂದ ಭಗವಂತನ ದರ್ಶನ ಪಡೆದು ಕೃತಾರ್ಥನಾಗುತ್ತಾನೆ. ಆದ್ದರಿಂದ ನೀವು ಪಾಪಗಳಿಂದ ಬಿಡುಗಡೆ ಬಯಸುವಿಯಾದರೆ ಶೀಘ್ರವಾಗಿ ಶ್ರೀಜಗನ್ನಾಥನ ಧಾಮವಾದ ಪುರಿಗೆ ಹೋಗಿರಿ ಹಾಗೂ ಅಲ್ಲಿ ಭಗವಾನ್ ದಾರುಮಯ ಪುರುಷೋತ್ತಮನ ದರ್ಶನ ಮಾಡಿರಿ. ಆ ಶಂಖ-ಚಕ್ರ-ಗದಾಧಾರೀ ಜಗನ್ನಾಥನಿಗೆ ಶರಣಾದಾಗ ನಿಮ್ಮ ಪಾಪಗಳು ನಾಶವಾಗಿ ಹೋಗುವವು. ನೀವು ಆ ವಿಭು ಭಗವಂತನಿಗೆ ಶರಣಾಗಿರಿ, ಆ ಕೃಪಾಸಾಗರನು ನಿಮ್ಮ ಮನೋರಥವನ್ನು ಪೂರ್ಣಗೊಳಿಸುವನು.</p>
<p class="Text">ಭಕ್ತ ಮಹರ್ಷಿಯಿಂದ ಈ ಪ್ರಕಾರ ಉಪದೇಶ ಪಡೆದು ಇಬ್ಬರೂ ಮಿತ್ರರೂ ಬಹಳ ಹರ್ಷದಿಂದ ಪುರುಷೋತ್ತಮ ಕ್ಷೇತ್ರಕ್ಕೆ ಹೊರಟರು. ಮನಸ್ಸಿನಲ್ಲೇ ಭಗವಾನ್ ವಿಷ್ಣುವಿನ ಧ್ಯಾನಮಾಡುತ್ತಾ ತಮ್ಮ ಹಿಂದಿನ ಪಾಪಗಳಿಗಾಗಿ ಅತ್ಯಂತ ಅನುತಾಪ ಹೊಂದಿ ಇಬ್ಬರೂ ಸ್ವಲ್ಪ ದಿನಗಳಲ್ಲಿ ಭಗವಂತನ ಧಾಮವಾದ ಪುರಿಗೆ ತಲುಪಿದರು. ಅವರು ತೀರ್ಥರಾಜ ಸಮುದ್ರ ಸ್ನಾನಮಾಡಿ, ಭಗವಂತನ ಮಂದಿರದ ಮಹಾದ್ವಾರದಲ್ಲಿ ಸಾಷ್ಟಾಂಗ ನಮಸ್ಕಾರ ಮಾಡುತ್ತಾ, ಭಗವಂತನ ಕಡೆಗೆ ನೋಡತೊಡಗಿದರು. ಆದರೆ ಅವರಿಗೆ ಭಗವಂತನ ಮೂರ್ತಿಯ ದರ್ಶನವಾಗಲಿಲ್ಲ. ಭಗವತ್ ಮೂರ್ತಿಯ ದರ್ಶನವಾಗದಿದ್ದಾಗ ಅವರಿಗೆ ಬಹಳ ದುಃಖವಾಯಿತು. ಅವರು ಭಗವಂತನ ಪಾಪನಾಶಕ ನಾಮಗಳನ್ನು ಅತ್ಯಂತ ಆರ್ತಭಾವದಿಂದ ಕೀರ್ತನೆ ಮಾಡುತ್ತಾ ಅಲ್ಲೆ ಬಿದ್ದುಕೊಂಡಿದ್ದರು. ಮೂರನೆಯ ದಿನ ರಾತ್ರೆ ಅವರಿಗೆ ಒಂದು ಜ್ಯೋತಿಯ ದರ್ಶನವಾಯಿತು. ಬಳಿಕ ಮೂರುದಿನ ಅವರು ನಿಶ್ಚಲಭಾವದಿಂದ ಪುನಃ ಕೀರ್ತನೆ ಮಾಡುತ್ತಾ ಅಲ್ಲೇ ಇದ್ದರು. ಏಳನೆಯ ರಾತ್ರಿಯಲ್ಲಿ ಅವರಿಗೆ ಭಗವಂತನ ಮೂರ್ತಿಯ ದರ್ಶನವಾಯಿತು. ಮತ್ತೆ ದೇವತೆಗಳ ಸ್ತುತಿ ಕೇಳಿ ಬಂತು. ಆಗ ಅವರು ಪಾಪಗಳಿಂದ ಬಿಡುಗಡೆ ಹೊಂದಿ ಸಾಕ್ಷಾತ್ ಭಗವಂತನ ದರ್ಶನ ಪಡೆದರು.</p>
<p class="Text">ಅವರು ನೋಡುತ್ತಾರೆ - ಭಗವಂತನ ಕೈಗಳಲ್ಲಿ ಶಂಖ, ಚಕ್ರ, ಗದೆ, ಪದ್ಮಗಳು ಇವೆ. ದಿವ್ಯ ಅಲಂಕಾರಗಳಿಂದ ಭುಜಗಳು ಅಲಂಕರಿಸಿವೆ. ಭಗವಂತನ ಚರಣಗಳಲ್ಲಿ ರತ್ನಜಟಿತ ಪಾದುಕೆಗಳು ಇವೆ. ಅರಳಿದ ಕಮಲಗಳಂತೆ ಭಗವಂತನ ನೇತ್ರಗಳಿವೆ. ಹಾಗೂ ಅವನ ಮುಖ ಪ್ರಸನ್ನವಾಗಿದೆ. ಎಡಭಾಗದಲ್ಲಿ ಭಗವತೀ ಲಕ್ಷ್ಮಿಯು ವಿರಾಜಮಾನಳಾಗಿದ್ದು, ಭಗವಂತನಿಗೆ ತಾಂಬೂಲವನ್ನು ನೀಡುತ್ತಿರುವಳು. ಅನೇಕ ಪರಿಚಾರಕರು ಬಗೆ-ಬಗೆಯಿಂದ ಭಗವಂತನ ಸೇವೆ ಮಾಡುತ್ತಿದ್ದಾರೆ. ದೇವತೆಗಳು, ಸಿದ್ಧರು, ಸನಕಾದಿಗಳು, ದಿವ್ಯಮುನಿಗಳು ತಲೆಬಾಗಿ, ಕೈಜೋಡಿಸಿಕೊಂಡು ಭಗವಂತನನ್ನು ಸ್ತುತಿಸುತ್ತಿದ್ದಾರೆ. ಭಗವಂತನು ಮುಗುಳ್ನಗುತ್ತಾ, ಕೃಪಾದೃಷ್ಟಿಯಿಂದ ನೋಡುತ್ತಾ ಅವರನ್ನು ಆನಂದಿತಗೊಳಿಸುತ್ತಿದ್ದನು. ನಾರದಾದಿ ಮುನಿಗಳು, ಗಂಧರ್ವರು ಮುಂದೆ ಕುಳಿತು ಮನೋಹರ ಸಂಗೀತ ಹಾಡುತ್ತಿದ್ದಾರೆ. ಭಗವಂತನು ಭಕ್ತರು ಹಾಡುತ್ತಿರುವ ಸಂಗೀತದಲ್ಲಿ ಮನಸ್ಸಿಟ್ಟು ಅವರ ಮೇಲೆ ಅತ್ಯಂತ ಅನುಕಂಪವನ್ನು ಪ್ರಕಟಿಸುತ್ತಿರುವನು. ಪ್ರಹ್ಲಾದಾದಿ ಭಕ್ತಶಿರೋಮಣಿಗಳು ಮುಂದೆ ಕುಳಿತುಕೊಂಡು ಅವನ ಸ್ವರೂಪವನ್ನು ಏಕಾಗ್ರಭಾವದಿಂದ ಧ್ಯಾನ ಮಾಡುತ್ತಿರುವರು ಹಾಗೂ ಭಗವಂತನು ಅವರನ್ನು ತನ್ನೊಳಗೆ ಲೀನಗೊಳಿಸಿ ಕೊಳ್ಳುವನೋ ಎಂಬಂತಿದೆ. ಭಗವಂತನ ವಕ್ಷಃಸ್ಥಳದಲ್ಲಿರುವ ಕೌಸ್ತುಭ ಮಣಿಯಲ್ಲಿ ಮುಂದೆ ಕುಳಿತಿರುವ ದೇವ-ಗಂಧರ್ವಾದಿಗಳ ಪ್ರತಿಬಿಂಬ ಹರಡಿ ಸಾಕ್ಷಾತ್ ಅವನ ವಿಶ್ವರೂಪ ಮೂರ್ತಿಯೇ ಪ್ರಕಟವಾಗಿರುವಂತೆ ಇದೆ. ಭಗವಂತನ ಶಿರದಲ್ಲಿ ಅವ್ಯಾಹತ ಪುಷ್ಪವೃಷ್ಟಿಯಾಗುತ್ತದೆ. ಈ ಪ್ರಕಾರ ನಾನಾ ಬಗೆಯ ದಿವ್ಯ ಲೀಲೀವಿಲಾಸೀ ಭಗವಂತನ ದರ್ಶನ ಮಾಡಿ ತತ್ಕ್ಷಣ ಪುಂಡರೀಕ ಮತ್ತು ಅಂಬರೀಷರಿಗೆ ಎಲ್ಲ ವಿದ್ಯೆಗಳು ಪ್ರಾಪ್ತವಾದುವು. ಸ್ವರತಿಯೇ ಅವರ ನಾಲಿಗೆಯಲ್ಲಿ ವಿರಾಜಿಸಿದಂತಾಯಿತು. ವೇದಗಳು ಅವರ ಹೃದಯದಲ್ಲಿ ಸ್ಥಾನ ಪಡೆದವು. ಅವರು ಕೈಮುಗಿದು ಪದೇ-ಪದೇ ಭಗವಂತನ ಪ್ರದಕ್ಷಿಣೆ ಮಾಡಿ ಅತ್ಯಂತ ಹರ್ಷದಿಂದ ಸಾಷ್ಟಾಂಗ ನಮಸ್ಕಾರ ಮಾಡುತ್ತಾ ಬಗೆ-ಬಗೆಯಿಂದ ಭಗವಂತನನ್ನು ಸ್ತುತಿಸತೊಡಗಿದರು.</p>
<p class="Text">ಅವರಿಬ್ಬರೂ ಸ್ತುತಿಸಿದ ಬಳಿಕ ದೇವತೆಗಳು ಭಗವಂತನನ್ನು ಸ್ತುತಿಸಿ, ಪೂಜಿಸಿದರು. ಬಳಿಕ ಎಲ್ಲ ದೇವತೆಗಳು ಅಲ್ಲಿಂದ ತೆರಳಿದರು. ಆಗ ಪುಂಡರೀಕ ಮತ್ತು ಅಂಬರೀಷರ ಕಣ್ಣುಗಳು ತೆರೆದವು. ಅವರು ಜ್ಞಾನಚಕ್ಷುಗಳಿಂದ ಸ್ವಪ್ನದಂತೆ ಭಗವಂತನ ದಿವ್ಯ ಲೀಲೆಗಳನ್ನು ನೋಡಿದರು. ಸ್ವಲ್ಪ ಸಮಯದವರೆಗೆ ಅವರು ದಿವ್ಯ ಭಾವಾಪನ್ನರಾದರು. ಬಳಿಕ ಅವರು ಪುನಃ ಭಗವಂತನ ದಿವ್ಯದರ್ಶನ ಮಾಡಿದರು. ಈ ಸಲ ಅವರು ನೋಡುತ್ತಾರೆ - ಭಗವಂತನು ದಿವ್ಯ ಸಿಂಹಾಸನದಲ್ಲಿ ವಿರಾಜಿಸುತ್ತಿರುವನು. ಅವನ ಶರೀರ ಕಾಂತಿಯು ನೀಲಮೇಘದಂತೆ ಇದೆ. ಎರಡೂ ಕಣ್ಣುಗಳು ಅರಳಿದ ತಾವರೆಯಂತೆ ಶೋಭಿಸುತ್ತಿವೆ. ಕೆಂಪಾದ ತುಟಿಗಳು, ಮನೋಹರ ಮೂಗು ಮತ್ತು ಕಿವಿಗಳಲ್ಲಿ ದಿವ್ಯ ಕುಂಡಲಗಳು ಶೋಭಿಸುತ್ತಿವೆ. ಕೊರಳಲ್ಲಿ ವನಮಾಲೆ, ಕೈಗಳಲ್ಲಿ ಶಂಖ, ಚಕ್ರ, ಗದೆ, ಪದ್ಮ ಧರಿಸಿರುವನು. ಅಗಲವಾದ ಎದೆ, ಕೊರಳಲ್ಲಿ ಮನೋಹರ ಹಾರಗಳು, ಮಸ್ತಕದಲ್ಲಿ ಅಮೂಲ್ಯ ಮಣಿಗಳ ಕಿರೀಟ ಶೋಭಿಸುತ್ತಿದೆ. ವಕ್ಷಃಸ್ಥಳದಲ್ಲಿ ಶ್ರೀವತ್ಸಲಾಂಛನ ಮತ್ತು ಕೌಸ್ತುಭಮಣಿ, ಕೈಗಳಲ್ಲಿ ದಿವ್ಯ ತೋಳ್ಬಂದಿಗಳು ಧರಿಸಿರುವನು. ಭಗವಂತನ ದೀರ್ಘವಾದ ಭುಜಗಳು ದೀನ, ಆರ್ತ ಪ್ರಾಣಿಗಳ ಪರಿತ್ರಾಣಕ್ಕಾಗಿ ಸದಾ ಸಿದ್ಧವಾಗಿವೆ. ಭಗವಂತನು ದಿವ್ಯ ಪೀತಾಂಬರವನ್ನು ಉಟ್ಟಿರುವನು. ಕಟಿಯಲ್ಲಿ ಸುವರ್ಣಸೂತ್ರವಿದೆ ದಿವ್ಯ ಮಾಲೆ ಮತ್ತು ದಿವ್ಯಗಂಧದಿಂದ ಭೂಷಿತನಾಗಿ ಸುವರ್ಣ ಪದ್ಮಾಸನದಲ್ಲಿ, ವಿರಾಜಿಸುತ್ತಿರುವನು. ಬಳಿಯಲ್ಲೇ ಬಲಕ್ಕೆ ಹಲಾಯುಧಧಾರಿ ಶ್ರೀಬಲದೇವನೂ, ಇಬ್ಬರ ನಡುವೆ ಸುಭದ್ರಾದೇವಿಯು ಶೋಭಿತಳಾಗಿದ್ದಾಳೆ. ಭಗವಂತನ ಬಲಕ್ಕೆ ಸುದರ್ಶನ ಚಕ್ರವಿದೆ. ಹೀಗೆ ಅವರು ಭಗವಂತನನ್ನು ದರ್ಶಿಸಿ, ಅವನನ್ನು ಸ್ತುತಿಸಿದರು ಹಾಗೂ ಇಬ್ಬರೂ ಕೃತಾರ್ಥರಾದರು. ಅನಂತರ ಅವರು ಭಗವಾನ್ ವಿಷ್ಣುವಿನ ಕುರಿತು ಭಕ್ತಿ-ಪರಾಯಣರಾಗಿ ನಿರಂತರ ನಾರಾಯಣನ ನಾಮಜಪವನ್ನು ಮಾಡುತ್ತಾ ಅಂತ್ಯದಲ್ಲಿ ಭಗವಂತನ ಪರಮಧಾಮವನ್ನು ಹೊಂದಿದರು.</p>
<p class="Text">ಯಾರೇ ಎಷ್ಟೇ ಪಾಪಿಯಾಗಿರಲೇಕೆ, ಅವನು ಹಿಂದಿನ ಪಾಪಗಳಿಗಾಗಿ ಪಶ್ಚಾತ್ತಾಪ ಪಟ್ಟರೆ, ಕೂಗಿ-ಕೂಗಿ ತನ್ನ ಪಾಪಗಳನ್ನು ಪ್ರಕಟಿಸಿದರೆ, ಭಗವಂತನಿಗೆ ಅನನ್ಯಶರಣಾದರೆ, ಭಗವತ್ಕೃಪೆಯಿಂದ ಅವನ ಪಾಪಗಳು ಬೇಗನೇ ನಾಶವಾಗಿ, ಭಗವಂತನ ದುರ್ಲಭವಾದ ದರ್ಶನ ಪಡೆದು ಕೃತಾರ್ಥನಾಗುವನು. ಪುಂಡರೀಕ ಮತ್ತು ಅಂಬರೀಷರ ಈ ಇತಿಹಾಸವು ಈ ಸಿದ್ಧಾಂತದ ಪ್ರತ್ಯಕ್ಷ ಪ್ರಮಾಣವಾಗಿದೆ.</p>
<p class="TXT-Right">(ಸ್ಕಂದಪುರಾಣ - ವಿಷ್ಣುಖಂಡ-3)</p>
<p class="ChapterEnd para-style-override-2">॥ ಭಕ್ತ ಮತ್ತು ಭಗವಂತನಿಗೆ ಜಯವಾಗಲಿ ॥<span></span></p>


<p class="Page-Break"> </p>
<p class="Chapter-Heading" id="toc_marker-15">13. ಭಕ್ತ ರಾಜಾ ಚಿತ್ರಕೇತು</p>
<p class="Text">ಪ್ರಾಚೀನ ಕಾಲದಲ್ಲಿ ಶೂರಸೇನ ಎಂಬ ದೇಶದಲ್ಲಿ ಚಿತ್ರಕೇತು ಹೆಸರಿನ ಸಾರ್ವಭೌಮ ಸದಾಚಾರಿ ಭಗವದ್ಭಕ್ತ ರಾಜನು ರಾಜ್ಯವಾಳುತ್ತಿದ್ದನು. ರಾಜನು ಬುದ್ಧಿ, ಬಲ, ವಿದ್ಯೆ, ಶ್ರೀ, ಕೀರ್ತಿ, ಉದಾರತೆ, ಐಶ್ವರ್ಯ, ರೂಪ-ಲಾವಣ್ಯ ಮುಂತಾದವುಗಳಿಂದ ಸಂಪನ್ನನಾಗಿದ್ದನು. ಪೃಥಿವಿಯು ಕಾಮಧೇನುವಿನಂತೆ ಅವನಿಗೆ ಬಯಸಿದ ವಸ್ತುಗಳನ್ನು ಕೊಡುತ್ತಿದ್ದಳು. ಅವನಿಗೆ ಅನೇಕ ರಾಣಿಯರಿದ್ದರೂ ಒಬ್ಬಳಿಗೂ ಸಂತಾನವಿರಲಿಲ್ಲ. ರಾಜನು ಬುದ್ಧಿವಂತನಾಗಿದ್ದರೂ ಮೋಹದಿಂದ ಸಂತಾನದ ಅಭಾವದಲ್ಲಿ ಸದಾದುಃಖಿತ ನಾಗಿದ್ದನು. ಒಮ್ಮೆ ಪರದುಃಖಕಾತರ ಮತ್ತು ಪರೋಪಕಾರಪರಾಯಣ ಅಂಗಿರಾ ಋಷಿಗಳು ಸದಾಚಾರಿ ಹಾಗೂ ಭಗವದ್ಭಕ್ತ ರಾಜನ ಮೇಲೆ ಅನುಗ್ರಹ ತೋರಲು, ಅವನನ್ನು ಭಗವನ್ಮಾರ್ಗದಲ್ಲಿ ದೃಢಗೊಳಿಸಲು ರಾಜನಲ್ಲಿಗೆ ಆಗಮಿಸಿದರು ಆದರೆ ಪುತ್ರನ ಅಭಾವದಲ್ಲಿ ದುಃಖಿತನಾದ ರಾಜನನ್ನು ನೋಡಿ ಅವರು ಜ್ಞಾನೋಪದೇಶ ಮಾಡದೆ ತ್ವಷ್ಟಾ ದೇವತೆಯ ಯಜ್ಞವನ್ನು ಮಾಡಿಸಿದರು. ಯಜ್ಞ ಪೂರ್ಣವಾದಾಗ ಯಜ್ಞಾವಶೇಷ ಚರುವನ್ನು ರಾಜನಿಗೆ ಕೊಟ್ಟು, ಇದನ್ನು ರಾಣಿಗೆ ತಿನ್ನಿಸು, ಇದರಿಂದ ನಿನಗೆ ಒಂದು ಪುತ್ರನಾಗುವನು ಹಾಗೂ ಅದರಿಂದ ನಿನಗೆ ಹರ್ಷ-ಶೋಕ ಎರಡೂ ಆಗುವವು ಎಂದು ಹೇಳಿದರು. ಋಷಿಗಳು ಅಂದುಕೊಂಡರು - ಭಗವದ್ಭಕ್ತಿ ಮತ್ತು ಸದಾಚಾರ ಇದ್ದರೂ ರಾಜನ ಮನಸ್ಸಿನಲ್ಲಿ ಇನ್ನೂ ಪುತ್ರಮೋಹವಿದೆ. ಪುತ್ರಪ್ರಾಪ್ತಿಯ ಬಳಿಕ ಪುತ್ರನಿಂದ ಉಂಟಾಗುವ ದುಃಖವನ್ನು ನೋಡುವ ತನಕ ಇವನ ಮೋಹ ದೂರವಾಗುವುದು ಕಠಿಣವಾಗಿದೆ. ಅದಕ್ಕಾಗಿ ಈಗಲೇ ಜ್ಞಾನೋಪದೇಶ ಮಾಡದೆ ಅವರು ಯಜ್ಞ ಮಾಡಿಸಿ ರಾಜನ ಪುತ್ರಕಾಮನೆಯನ್ನು ಪೂರ್ಣಗೊಳಿಸಿದನು. ಅನಂತರ ಅವರು ಅಲ್ಲಿಂದ ಹೊರಟು ಹೋದರು. ರಾಜನು ಆ ಚರುವನ್ನು ತನ್ನ ಹಿರಿಯ ರಾಣಿ ಕೃತದ್ಯುತಿಗೆ ನೀಡಿದನು. ಆಕೆಯು ಅದನ್ನು ಭಕ್ಷಿಸಿ ರಾಜನಿಂದ ಗರ್ಭವನ್ನು ಧರಿಸಿದಳು. ಸಮಯ ಪೂರ್ಣವಾದಾಗ ಬಾಲಕ ಹುಟ್ಟಿದನು. ರಾಜಕುಮಾರನ ಜನ್ಮದಿಂದ ಬಹಳ ಸಂತೋಷವಾಯಿತು. ರಾಜ್ಯದಲ್ಲೆಲ್ಲ ಆನಂದ ಶುಭಾಶಯ ಹಂಚಲಾಯಿತು. ಆದರೆ ರಾಜನ ಇತರ ರಾಣಿಯರಿಗೆ ಬಹಳ ದುಃಖವಾಯಿತು. ಅವರೆಲ್ಲರೂ ಕೃತಿದ್ಯುತಿಗೆ ಪುತ್ರನಾದುದನ್ನು ನೋಡಿ ಹೊಟ್ಟೆಕಿಚ್ಚು ಪಟ್ಟು, ಸವತಿ ಮತ್ಸರದಿಂದ ವಿವೇಕವನ್ನು ಕಳೆದುಕೊಂಡು ದ್ವೇಷದಿಂದ ರಾಜಕುಮಾರನಿಗೆ ವಿಷ ಕೊಟ್ಟರು. ರಾಜಕುಮಾರನ ಮೃತ್ಯುವಾಯಿತು. ರಾಜ ಮತ್ತು ರಾಣಿ ಕೃತದ್ಯುತಿ ದುಃಖ ಸಾಗರದಲ್ಲಿ ಮುಳುಗಿಹೋದರು. ರಾಜನು ತಲೆ ಚಚ್ಚಿಕೊಂಡು ಅಳತೊಡಗಿದನು. ಇಲ್ಲಿ ಒಂದು ಕಲಿಯುವಂತಹ ಮಾತು - ಒಂದಕ್ಕಿಂತ ಹೆಚ್ಚು ವಿವಾಹವಾದರೆ ಇಂತಹ ಅನರ್ಥ ಸಂಭವಿಸುತ್ತದೆ. ರಾಜಾ ದಶರಥನ ಮರಣ ಮತ್ತು ಶ್ರೀರಾಮನ ವನವಾಸದಲ್ಲಿಯೂ ಲೌಕಿಕ ದೃಷ್ಟಿಯಿಂದ ಈ ಸವತಿ ಮತ್ಸರವೇ ಪ್ರಧಾನ ಕಾರಣವಿತ್ತು. ಆದ್ದರಿಂದ ಗಂಡಸರು ಒಂದು ಹೆಂಡತಿ ಇರುವಾಗ ಇನ್ನೊಂದು ವಿವಾಹವನ್ನು ಮರೆತಾದರೂ ಮಾಡಬಾರದು. ಇನ್ನೊಂದು ಮಾತು - ಜಗತ್ತಿನ ಎಲ್ಲ ವಿಷಯಗಳು ವಿಯೋಗಶೀಲ ಮತ್ತು ದುಃಖ ಮಿಶ್ರಿತವಾಗಿವೆ. ವಸ್ತುವಿನ ಪ್ರಾಪ್ತಿಯಲ್ಲಿ ಆಗುವ ಸುಖದಷ್ಟೇ ಅದರ ವಿಯೋಗದಲ್ಲಿ ದುಃಖವಾಗುತ್ತದೆ. ರಾಜಾ ಚಿತ್ರಕೇತುವಿಗೆ ಪುತ್ರಪ್ರಾಪ್ತಿಯಾದಾಗ ಆದ ಸುಖಕ್ಕಿಂತ ಅನಂತಪಟ್ಟು ಹೆಚ್ಚು ದುಃಖ ಪುತ್ರನ ಮೃತ್ಯುವಾದಾಗ ಉಂಟಾಯಿತು. ರಾಜಾ ಮತ್ತು ರಾಣಿ ಇಬ್ಬರೂ ನಾನಾ ವಿಲಾಪಮಾಡುತ್ತಾ ಅತಿ ದುಃಖದಿಂದ ಗಟ್ಟಿಯಾಗಿ ಅಳುತ್ತಿದ್ದಾರೆ. ಆ ದಂಪತಿಗಳ ವಿಲಾಪವನ್ನು ಕೇಳಿ ಸುತ್ತಲಿನ ಎಲ್ಲ ಸ್ತ್ರೀ-ಪುರುಷರೂ ದುಃಖಿತರಾಗಿ ಅಳತೊಡಗಿದರು. ರಾಜಾ ಚಿತ್ರಕೇತು ಇಂತಹ ವಿಪತ್ತಿನಲ್ಲಿ ಬಿದ್ದಿರುವುದನ್ನು ನೋಡಿ ಮಹರ್ಷಿ ಅಂಗಿರಾ ಮತ್ತು ದೇವರ್ಷಿ ನಾರದರು ದಯಾವಶರಾಗಿ ಅಲ್ಲಿಗೆ ಬಂದು ತಲುಪಿದನು. ಅವರು ರಾಜನನ್ನು ಸತ್ತ ಬಾಲಕನ ಬಳಿಯಲ್ಲಿ ಹೆಣದಂತೆ ಬಿದ್ದಿರುವುದನ್ನು ನೋಡಿ ನಾನಾಪ್ರಕಾರದ ಯುಕ್ತಿಗಳಿಂದ ಅವನನ್ನು ಸಮಜಾಯಿಸ ತೊಡಗಿದರು ಅವರು ಹೇಳಿದರು-</p>
<p class="Text">ಎಲೈ ರಾಜನೇ! ನೀನು ಯಾರಿಗಾಗಿ ಇಷ್ಟು ಶೋಕಿಸುತ್ತಿರುವೆ, ಅಳುತ್ತಿರುವೆ, ಅವನು ನಿನಗೆ ಏನಾಗಬೇಕು, ಹುಟ್ಟಿದ ಮೊದಲು ನೀನು ಇವನಿಗೆ ಏನಾಗಿದ್ದೆ, ಇನ್ನು ಮುಂದೆ ಏನಾಗುವೆ? ಹೇಳು ನೋಡೋಣ. ನೀರಿನ ಪ್ರವಾಹದಿಂದ ಒಂದು ಜಾಗದ ಮರಳು ಬೇರೆ-ಬೇರೆಯಾಗಿ ಅನೇಕ ಕಡೆ ಹರಿದು ಹೋಗುತ್ತದೆ. ಯಾವುದೋ ಸ್ಥಳದ ಮಣ್ಣು ದೂರ-ದೂರದಿಂದ ಬಂದು ಒಟ್ಟುಗೂಡುತ್ತದೆ; ಹಾಗೆಯೇ ನಿಯಂತ್ರಣಕರ್ತಾ ಕಾಲದ ಮೂಲಕ ಎಲ್ಲ ದೇಹಧಾರಿಗಳು ತಮ್ಮ-ತಮ್ಮ ಕರ್ಮವಶ ಕೆಲವೊಮ್ಮೆ ಸಂಯೋಗ, ಕೆಲವೊಮ್ಮೆ ವಿಯೋಗವಾಗುತ್ತಾ ಇರುತ್ತದೆ. ಈ ಪಿತಾ-ಪುತ್ರನ ಸಂಬಂಧವು ಆರೋಪಿತವಾಗಿದೆ, ಕೇವಲ ಕಲ್ಪನಾ ಮಾತ್ರವಿದೆ. ನಮ್ಮ ಮತ್ತು ನಿನ್ನ ಈ ಶರೀರಗಳು ಹುಟ್ಟುವ ಮೊದಲು ಇರಲಿಲ್ಲ, ಸತ್ತ ಬಳಿಕ ಉಳಿಯಲಾರವು. ಈಗಲೂ ವಾಸ್ತವವಾಗಿ ಸತ್ಯವಾಗಿಲ್ಲ, ಆದ್ದರಿಂದ ಶರೀರದ ನಾಶದಿಂದ ನೀನು ಶೋಕಿಸಬಾರದು.</p>
<p class="Text">ಋಷಿಗಳ ಮಾತನ್ನು ಕೇಳಿ ರಾಜನಿಗೆ ಸ್ವಲ್ಪ ಸಾಂತ್ವನೆ ದೊರಕಿತು ಮತ್ತು ಅವನು ಎದ್ದು ಕಣ್ಣೊರಸಿಕೊಂಡು ಹೇಳತೊಡಗಿದನು - ಓ ಮಹಾತ್ಮರೇ! ತಾವಿಬ್ಬರು ಯಾರು? ನೀವು ದೊಡ್ಡ ಜ್ಞಾನಿಗಳೂ ಮತ್ತು ಮಹಾತ್ಮರಲ್ಲಿಯೂ ಮಹಾತ್ಮರಾಗಿರುವಿರಿ. ವಿಯೋಗದಲ್ಲಿ ಸಿಕ್ಕಿಹಾಕಿದ ನನ್ನಂತಹ ಜನರಿಗೆ ಜ್ಞಾನವನ್ನು ಕೊಡಲು ನಿಮ್ಮಂತಹ ಭಗವತ್ಪ್ರಿಯ ಸಿದ್ಧ ಮಹಾತ್ಮರು ನಿಃಸ್ವಾರ್ಥಭಾವದಿಂದ ಅವಧೂತ ವೇಷದಿಂದ ಭೂಮಿಯಲ್ಲಿ ಸಂಚರಿಸುತ್ತಿರುವಿರಿ. ನಾನು ಗ್ರಾಮ್ಯಪಶುವಿನಂತೆ ಮೂಢಬುದ್ಧಿಯವನಾಗಿದ್ದೇನೆ, ಘೋರ ಅಂಧಕಾರದಲ್ಲಿ ಮುಳುಗಿರುವೆನು. ನೀವಿಬ್ಬರು ಮಹಾತ್ಮರು ಜ್ಞಾನದೀಪವನ್ನು ಹಚ್ಚಿ ನನ್ನನ್ನು ಕಾಪಾಡಿರಿ.</p>
<p class="Text">ರಾಜನ ಮಾತನ್ನು ಕೇಳಿ ಮಹರ್ಷಿ ಅಂಗಿರಸ್ಸು ಹೇಳಿದರು - ಎಲೈ ರಾಜನೇ! ನಿನ್ನ ಪ್ರಬಲ ಇಚ್ಛೆಯನ್ನು ನೋಡಿ ನಿನಗೆ ಪುತ್ರವನ್ನು ಕೊಟ್ಟ ಅದೇ ಅಂಗಿರಾ ನಾನಾಗಿರುವೆನು ಮತ್ತು ನನ್ನೊಂದಿಗಿರುವ ಈ ಮಹಾತ್ಮರು ಬ್ರಹ್ಮಪುತ್ರ ದೇವಋಷಿ ನಾರದರಾಗಿದ್ದಾರೆ. ಈಗ ನೀನು ಪುತ್ರಶೋಕದಿಂದ ದಾಟಲಾರದ ಅಜ್ಞಾನದ ಸಮುದ್ರದಲ್ಲಿ ಮುಳುಗಿರುವೆ ಎಂಬುದು ನಮಗೆ ಅರಿವಾಯಿತು. ನೀನು ಭಗವಂತನ ಭಕ್ತನಾಗಿರುವೆ, ಬ್ರಾಹ್ಮಣ ಭಕ್ತನಾಗಿರುವೆ, ನೀನು ಹೀಗೆ ಮೋಹದಲ್ಲಿ ಮುಳುಗುವುದು ಉಚಿತವಲ್ಲ. ನಿನ್ನ ಈ ಮೋಹವನ್ನು ನಾಶಮಾಡಲೆಂದೇ ನಾವಿಬ್ಬರು ಇಲ್ಲಿಗೆ ಬಂದಿರುವೆವು. ರಾಜನೇ! ನಾನು ಮೊದಲಿಗೆ ಬಂದಾಗಲೇ ನಿನಗೆ ಜ್ಞಾನೋಪದೇಶವನ್ನು ಕೊಡುವ ವಿಚಾರ ನನ್ನದಾಗಿತ್ತು, ಆದರೆ ಆಗ ನೀನು ಪುತ್ರಪ್ರಾಪ್ತಿಯ ಮೋಹದಲ್ಲಿ ಬಿದ್ದಿರುವುದನ್ನು ನೋಡಿ ನಾನು ಪುತ್ರನನ್ನು ಕರುಣಿಸಿದೆ. ಪುತ್ರರಿರುವ ಗೃಹಸ್ಥನಿಗೆ ಎಷ್ಟು ಸಂತಾಪವಾಗುತ್ತದೆ ಎಂಬುದು ಇಂದು ನಿನಗೆ ಚೆನ್ನಾಗಿ ಅನುಭವವಾಗುತ್ತಿದೆ. ಪುತ್ರಪ್ರಾಪ್ತಿಯ ಇಚ್ಛೆ ಜಾಗ್ರತವಾದಾಗನಿಂದ ದುಃಖವು ಪ್ರಾರಂಭವಾಗುತ್ತದೆ. ಮೊದಲಿಗೆ ಅಭಾವದ ದುಃಖ ಇರುತ್ತದೆ, ಗರ್ಭಾಧಾನವಾದಾಗ ಹತ್ತು ತಿಂಗಳು ತಾಯಿಯು ನಾನಾಪ್ರಕಾರದ ದುಃಖಗಳನ್ನು ಸಹಿಸುತ್ತಾಳೆ. ಪ್ರಸವ ಕಾಲದ ನೋವಾದರೆ ತಡೆಯಲಾಗುವುದಿಲ್ಲ. ಮಗು ಹುಟ್ಟಿದ ಬಳಿಕ ಅದನ್ನು ಸಾಕಲು ತಂದೆ-ತಾಯಿಯರಿಗೆ ಮಹಾಕಷ್ಟಗಳು ಆಗುತ್ತಿವೆ. ಆದರೆ ಮೋಹವಶ ಆ ತಂದೆ-ತಾಯಿಯರು ಈ ಕಷ್ಟದಲ್ಲಿಯೂ ಸುಖದ ಕನಸು ಕಾಣುತ್ತಾರೆ. ಅನಂತರ ವಿಯೋಗವಾದಾಗ ಪುತ್ರನನ್ನು ಬಿಟ್ಟು ಸಾಯಬೇಕಾಗುತ್ತದೆ, ಅಥವಾ ಪುತ್ರನೇ ಮೊದಲು ಸಾಯುತ್ತಾನೆ, ಆಗಲಾದರೋ ದುಃಖದ ಸೀಮೆಯೇ ಇರುವುದಿಲ್ಲ. ಇಂದು ನೀನೂ ಇದೇ ದುಃಖದಿಂದ ಗ್ರಸ್ತನಾಗಿರುವೆ. ಪತ್ನೀ, ಧನ, ಮನೆ, ಐಶ್ವರ್ಯ, ನಾನಾವಿಧದ ಸಂಪತ್ತುಗಳು - ಇವೆಲ್ಲ ವಸ್ತುಗಳು ಮೋಹದಿಂದಾಗಿ ಇದೇ ರೀತಿ ಜೀವಿಗೆ ದುಃಖ ಕೊಡುವವು ಎಂದು ನಿಶ್ಚಯವಾಗಿ ತಿಳಿದುಕೋ. ಶಬ್ದಾದಿ ವಿಷಯ, ರಾಜ್ಯ, ಧನ, ಪುತ್ರ, ಪತ್ನೀ, ಒಡೆಯ ಮೊದಲಾದ ಎಲ್ಲ ವಸ್ತುಗಳು ಅನಿತ್ಯ ಮತ್ತು ಕ್ಷಣಭಂಗುರವಾಗಿವೆ. ಈ ಪೃಥಿವೀ, ರಾಜ್ಯ, ಸೈನ್ಯ, ಖಜಾನೆ, ಸೇವಕರು, ಅಮಾತ್ಯರು, ಸುಹೃದರು, ಮಿತ್ರರು ಮೊದಲಾದ ಎಲ್ಲವೂ ಶೋಕ, ಮೋಹ, ಪೀಡೆ ಮತ್ತು ಭಯವನ್ನು ಕೊಡುವಂತಹವುಗಳು ಹಾಗೂ ಗಂಧರ್ವನಗರದಂತೆ (ಇಲ್ಲದೆಯೇ ನೇತ್ರದೋಷದಿಂದ ಆಕಾಶದಲ್ಲಿ ಕಂಡು ಬರುವ ಪದಾರ್ಥಗಳಂತೆ) ಆಗಾಗ ಕಂಡು ಬರುವ ಮತ್ತು ನಾಶವಾಗುವುದಾಗಿವೆ. ಇದೆಲ್ಲವೂ ಸ್ವಪ್ನ ಅಥವಾ ಮಾಯಾಮನೋರಥದಂತೆ ಅಸತ್ಯವಾಗಿವೆ. ಎಲೈ ರಾಜನೇ! ಇವೆಲ್ಲ ದೃಶ್ಯಪದಾರ್ಥಗಳು ಮನೋಕಲ್ಪಿತವಾಗಿವೆ, ಯಥಾರ್ಥವಲ್ಲ; ಏಕೆಂದರೆ ಇವು ಈಗ ಕಾಣುತ್ತವೆ, ಮರುಕ್ಷಣದಲ್ಲಿ ನಾಶವಾಗಿ ಹೋಗುತ್ತವೆ. ತಮ್ಮ-ತಮ್ಮ ಭಾವನೆಗನುಸಾರವೇ ಈ ಸುಖ-ದುಃಖಗಳ ಅನುಭವವಾಗುತ್ತದೆ. ಈ ದ್ರವ್ಯ, ಜ್ಞಾನ ಮತ್ತು ಕ್ರಿಯಾತ್ಮಕ ಶರೀರವೇ ಶರೀರಾಭಿಮಾನಿ ಜೀವಿಗೆ ನಾನಾಪ್ರಕಾರದ ಸಂತಾಪಗಳನ್ನು ಕೊಡುವುದು. ಅದಕ್ಕಾಗಿ ಏಕಾಗ್ರಚಿತ್ತದಿಂದ ತತ್ತ್ವದ ವಿಚಾರಮಾಡು ಮತ್ತು ಸತ್-ಚಿತ್ ಆನಂದಘನ ಪರಮಾತ್ಮನೊಬ್ಬನನ್ನು ಬಿಟ್ಟು ಬೇರೆ ಎಲ್ಲ ವಸ್ತುಗಳನ್ನು ಅಸತ್ತಾಗಿ ತಿಳಿದು ಶಾಂತಿಯನ್ನು ಹೊಂದು.</p>
<p class="Text">ಅನಂತರ ದೇವರ್ಷಿ ನಾರದರು ಶೋಕದಿಂದ ವ್ಯಾಕುಲನಾದ ರಾಜನಿಗೆ ಸಾಂತ್ವನ ಕೊಡಲು ರಾಜಕುಮಾರನ ಜೀವಾತ್ಮನನ್ನು ಆವಾಹಿಸಿ ಅವನನ್ನು ಜೀವಂತಗೊಳಿಸಿ ಹೇಳತೊಡಗಿದರು - ಎಲೈ ಜೀವಾತ್ಮನೇ! ನೋಡು, ನಿನ್ನ ತಾಯಿ-ತಂದೆಯರು ಮತ್ತು ಬಂಧು-ಬಾಂಧವರು ಅಳುತ್ತಿದ್ದಾರೆ. ನೀನು ಇವರ ಪುತ್ರ ಹಾಗೂ ಬಂಧು ಆಗಿರುವೆ. ಇವರ ಬಳಿಯಲ್ಲಿ ಏಕೆ ಇರುವುದಿಲ್ಲ? ಜೀವಾತ್ಮ ಹೇಳಿತು - ಇವರು ಯಾವ-ಯಾವ ಜನ್ಮದಲ್ಲಿ ನನ್ನ ತಾಯಿ-ತಂದೆಯರಾಗಿದ್ದರು? ನಾನಾದರೋ ನನ್ನ ಕರ್ಮಗಳ ಫಲವನ್ನು ಭೋಗಿಸಲಿಕ್ಕಾಗಿ ದೇವತೆ, ಮನುಷ್ಯ, ಪಶು ಮುಂತಾದ ಅನೇಕ ಯೋನಿಗಳಲ್ಲಿ ಸುತ್ತುತ್ತಾ ಇದ್ದೇನೆ. ಜೀವವು ಪರಸ್ಪರ ಕೆಲವೊಮ್ಮೆ ತಮ್ಮ, ಕೆಲವೊಮ್ಮೆ ತಂದೆ, ಕೆಲವೊಮ್ಮೆ ಮಗ, ಕೆಲವೊಮ್ಮೆ ಮಿತ್ರ, ಶತ್ರು, ಸಜಾತೀಯ, ವಿಜಾತೀಯ, ರಕ್ಷಕ, ವಿನಾಶಕ, ಆತ್ಮೀಯ, ಉದಾಸೀನ ಆಗುತ್ತಾ ಇರುತ್ತಾನೆ. ಇಲ್ಲಿ ಯಥಾರ್ಥವಾಗಿ ಯಾರು ಯಾರ ಸಂಬಂಧಿಯಾಗಿದ್ದಾನೆ? ಈ ಜನರು ನನ್ನನ್ನು ಪುತ್ರನೆಂದು ತಿಳಿದು ಅಳುವ ಬದಲಿಗೆ ಶತ್ರುವೆಂದು ತಿಳಿದು ಏಕೆ ಸಂತೋಷ ಪಡುವುದಿಲ್ಲ? ಚಿನ್ನ-ಬೆಳ್ಳಿ ಮುಂತಾದ ಕೊಂಡುಕೊಳ್ಳುವ - ಮಾರುವ ವಸ್ತುಗಳು ವ್ಯಾಪಾರಿಗಳ ಬಳಿಗೆ ಬರುತ್ತಾ ಹೋಗುತ್ತಾ ಇರುತ್ತವೆ, ಹಾಗೆಯೇ ಜೀವಿಯೂ ಕೂಡ ನಾನಾವಿಧದ ಯೋನಿಗಳಲ್ಲಿ ಹುಟ್ಟಿ-ಸಾಯುತ್ತಾ ಇರುತ್ತಾನೆ. ಇಲ್ಲಿ ಮನೆ-ಮಡದಿ, ಮಗ ಮುಂತಾದವರ ಯಾವುದೇ ಸಂಬಂಧ ನಿಜ ಮತ್ತು ಸ್ಥಾಯಿಯಾಗಿಲ್ಲ. ಎಷ್ಟು ದಿನ ಯಾರೊಂದಿಗೆ ಯಾರ ಸಂಬಂಧವಿರುತ್ತದೋ ಅಷ್ಟು ದಿನ ಅವನಿಗೆ ಅವರಲ್ಲಿ ತನ್ನತನವಿರುತ್ತದೆ. ಆತ್ಮಾ ನಿತ್ಯಶುದ್ಧನಾಗಿರುವನು, ಆದರೂ ಅವನು ಶರೀರಸ್ಥನಾಗಿ ಯಾರ ಬಳಿಯಲ್ಲಿ ಎಷ್ಟು ಸಮಯದವರೆಗೆ ಇರುವನೋ ಆ ಜೀವಾತ್ಮನ ಮೇಲೆ ಅವನ ಅಧಿಕಾರ ಇರುತ್ತದೆ. ಆತ್ಮನು ವಾಸ್ತವವಾಗಿ ಸಾಯುವುದಿಲ್ಲ, ಹುಟ್ಟುವುದಿಲ್ಲ. ಆತ್ಮನು ನಿತ್ಯ, ಅವಿನಾಶೀ, ಸೂಕ್ಷ್ಮ, ಸರ್ವಾಧಾರ, ಸ್ವಯಂಪ್ರಕಾಶನಾಗಿರುವನು. ವಸ್ತುತಃ ಶ್ರೀಭಗವಂತನೇ ತನ್ನ ಮಾಯೆಯ ಗುಣಗಳ ಮೂಲಕ ವಿಶ್ವರೂಪನಾಗಿ ಪ್ರಕಟನಾಗುತ್ತಾನೆ. ಆತ್ಮನಿಗೆ ಯಾರು ತನ್ನವರು-ಪರರು, ಪ್ರಿಯರು-ಅಪ್ರಿಯರು ಎಂಬುದಿಲ್ಲ. ಅವನು ಒಬ್ಬನೇ ಆಗಿದ್ದು, ಹಿತ-ಅಹಿತ ಮಾಡುವ ಮಿತ್ರ-ಶತ್ರು ಆದಿ ನಾನಾ ಪ್ರಕಾರದ ಬುದ್ಧಿಗಳ ಸಾಕ್ಷಿಮಾತ್ರ ಆಗಿರುವನು. ಆತ್ಮನು ಸಾಕ್ಷಿರೂಪದಿಂದ ಸದಾ ಉದಾಸೀನನಂತೆ ಇರುವನು. ಅವನು ಯಾವುದೇ ಸಂಬಂಧ ಹಾಗೂ ಗುಣ-ದೋಷಗಳನ್ನು ಗ್ರಹಿಸುವುದಿಲ್ಲ. ಆದ್ದರಿಂದ ಇವನಿಗಾಗಿ ಪುತ್ರಶೋಕದಿಂದ ವ್ಯಾಕುಲನಾಗುವುದು ಮೋಹಜನಿತವಾಗಿದೆ. ಆತ್ಮನು ಎಂದೂ ಸಾಯುವುದಿಲ್ಲ ಮತ್ತು ಶರೀರವು ನಿತ್ಯವಾಗಿ ಇರುವುದಿಲ್ಲ, ಹಾಗಿರುವಾಗ ಇವರು ಯಾರಿಗಾಗಿ ಅಳುತ್ತಿರುವರು?</p>
<p class="Text">ರಾಜಪುತ್ರನ ಜೀವಾತ್ಮನು ಇಷ್ಟು ಹೇಳಿ ಹೊರಟು ಹೋದನು. ಅವನ ಮಾತಿನಿಂದ ಎಲ್ಲರ ಮೋಹ ಬಂಧನ ಹರಿದು ಹೋಯಿತು. ಮೃತದೇಹದ ಅಂತ್ಯಸಂಸ್ಕಾರ ಮಾಡಲಾಯಿತು. ಬಾಲಕನನ್ನು ಕೊಂದಿರುವ ರಾಣಿಯರೂ ಈ ಮಾತುಗಳನ್ನು ಕೇಳುತ್ತಿದ್ದರು. ಪುತ್ರಾದಿ ಎಲ್ಲವೂ ದುಃಖದ ಕಾರಣವೇ ಆಗಿದೆ ಎಂದು ತಿಳಿದಾಗ ಅವರು ಬಹಳ ನಾಚಿಕೊಂಡರು. ಅವರು ಯಮುನಾ ತೀರಕ್ಕೆ ಹೋಗಿ ತಮ್ಮ ಪಾಪಕ್ಕೆ ಪ್ರಾಯಶ್ಚಿತ್ತ ಮಾಡಿಕೊಂಡರು. ರಾಜಾ ಚಿತ್ರಕೇತುವೂ ಜೀವಾತ್ಮ ಮತ್ತು ಋಷಿಗಳ ವಚನಗಳಿಂದ ಶೋಕ, ಮೋಹ, ಭಯ, ಕ್ಲೇಶ ಇವನ್ನು ಕೊಡುವ ಮತ್ತು ಕಷ್ಟದಿಂದ ಬಿಟ್ಟುಹೋಗುವ ಮನೆಯ ಪ್ರೀತಿಯನ್ನು ಬಿಟ್ಟು, ಆನೆಯು ಕೆರೆಯ ಕೆಸರಿನಿಂದ ಹೊರಗೆ ಬರುವಂತೆಯೇ ಗೃಹರೂಪೀ ಕತ್ತಲೆಯ ಬಾವಿಯಿಂದ ಹೊರಬಂದು, ಯಮುನಾತೀರಕ್ಕೆ ಹೋಗಿ ವಿಧಿವತ್ತಾಗಿ ಸ್ನಾನ-ತರ್ಪಣಾದಿಗಳನ್ನು ಮಾಡಿ ಮನನಶೀಲ ಹಾಗೂ ಜಿತೇಂದ್ರಿಯನಾಗಿ ಮಹರ್ಷಿ ಅಂಗಿರಾ ಮತ್ತು ದೇವರ್ಷಿನಾರದರಲ್ಲಿ ಭಗವತ್ ಪದಪ್ರಾಪ್ತಿಯ ಸರಳ ಸಾಧನೆಯನ್ನು ಕೇಳತೊಡಗಿದನು. ಭಕ್ತ, ಜಿತೇಂದ್ರಿಯ, ಶರಣಾಗತ ರಾಜಾ ಚಿತ್ರಕೇತುವನ್ನು ಅಧಿಕಾರಿ ಎಂದರಿತು ಭಕ್ತರಾಜ ದೇವರ್ಷಿ ನಾರದರು ಅವನಿಗೆ ಸ್ತುತಿವಿದ್ಯಾ ತಿಳಿಸಿ ಹೇಳಿದರು - ನೀನು ಮನ, ಬುದ್ಧಿ, ಇಂದ್ರಿಯ ಮತ್ತು ಶರೀರದಿಂದ ಸಂಯಮಿತನಾಗಿ ಈ ಪರಮ ಕಲ್ಯಾಣಕಾರೀ ಮಂತ್ರವನ್ನು ಗ್ರಹಿಸಿಕೋ. ಶ್ರದ್ಧಾಭಕ್ತಿ ಮತ್ತು ಶರಣಾಗತಿಪೂರ್ವಕ ಏಳುದಿನ ಇದನ್ನು ಅನುಷ್ಠಾನ ಮಾಡುವುದರಿಂದ ನಿನಗೆ ಪ್ರಭು ಸಂಕರ್ಷಣದೇವರ ದರ್ಶನವಾಗುವುದು. ಎಲೈ ನರೇಂದ್ರನೇ! ದೊಡ್ಡ-ದೊಡ್ಡ ದೇವತೆಗಳು ಆ ಪ್ರಭುವಿನ ಚರಣಗಳ ಆಶ್ರಯ ಪಡೆದು ದ್ವೈತ-ಭ್ರಮೆಯಿಂದ ಬಿಡುಗಡೆ ಹೊಂದಿ ಅತುಲನೀಯ ಮಹಿಮೆಯನ್ನು ನೀನು ಬೇಗನೇ ಪಡೆದುಕೊಳ್ಳುವೆ. ಆ ಸ್ತುತಿಮಯ ವಿದ್ಯೆ ಇದಾಗಿದೆ -</p>
<p class="Shlok">ಓಂ ನಮಸ್ತುಭ್ಯಂ ಭಗವತೇ ವಾಸುದೇವಾಯ ಧೀಮಹಿ ।</p>
<p class="Shlok">ಪ್ರದ್ಯುಮ್ನಾಯಾನಿರುದ್ಧಾಯ ನಮಃ ಸಂಕರ್ಷಣಾಯ ಚ ॥</p>
<p class="Shlok">ನಮೋ ವಿಜ್ಞಾನಮಾತ್ರಾಯ ಪರಮಾನಂದಮೂರ್ತಯೇ ।</p>
<p class="Shlok">ಆತ್ಮಾರಾಮಾಯ ಶಾಂತಾಯ ನಿವೃತ್ತದ್ವೈತದೃಷ್ಟಯೇ ॥</p>
<p class="Shlok">ಆತ್ಮಾನಂದಾನುಭೂತ್ಯೈವ ನ್ಯಸ್ತಶಕ್ತ್ಯೂರ್ಮಯೇ ನಮಃ ।</p>
<p class="Shlok">ಹೃಷಿಕೇಶಾಯ ಮಹತೇ ನಮಸ್ತೇ ವಿಶ್ವಮೂರ್ತಯೇ ॥</p>
<p class="Shlok">ವಚಸ್ಯುಪರತೇಽಪ್ರಾಪ್ಯ ಯ ಏಕೋ ಮನಸಾ ಸಹ ।</p>
<p class="Shlok">ಅನಾಮರೂಪಶ್ಚಿನ್ಮಾತ್ರಃ ಸೋಽವ್ಯಾನ್ನಃ ಸದಸತ್ಪರಃ ॥</p>
<p class="Shlok">ಯಸ್ಮಿನ್ನಿದಂ ಯದಶ್ಚೇದಂ ತಿಷ್ಠತ್ಯಪ್ಯೇತಿ ಜಾಯತೇ ।</p>
<p class="Shlok">ಮೃಣ್ಮಯೇಷ್ವಿವ ಮೃಜ್ಜಾತಿಸ್ತಸ್ಮೈ ತೇ ಬ್ರಹ್ಮಣೇ ನಮಃ ॥</p>
<p class="Shlok">ಯನ್ನ ಸ್ಪೃಶಂತಿ ನ ವಿದುರ್ಮನೋಬುದ್ಧೀಂದ್ರಿಯಾಸವಃ</p>
<p class="Shlok">ಅಂತರ್ಬಹಿಶ್ಚ ವಿತತಂ ವ್ಯೋಮವತ್ತನ್ನತೋಽಸ್ಮ್ಯಹಮ್ ॥</p>
<p class="Shlok">ದೇಹೇಂದ್ರಿಯ ಪ್ರಾಣಮನೋಧಿಯೋಽಮೀ</p>
<p class="Shlok">ಯದಂಶವಿದ್ಧಾಃ ಪ್ರಚರಂತಿ ಕರ್ಮಸು ।</p>
<p class="Shlok">ನೈವಾನ್ಯದಾ ಲೋಹಮಿವಾಪ್ರತಪ್ತಂ</p>
<p class="Shlok">ಸ್ಥಾನೇಷು ತದ್ ದ್ರಷ್ಟ್ರಪದೇಶಮೇತಿ ॥</p>
<p class="Shlok">ಓಂ ನಮೋ ಭಗವತೇ ಮಹಾಪುರುಷಾಯ ಮಹಾನುಭಾವಾಯ ಮಹಾವಿಭೂತಿಪತಯೇ ಸಕಲ ಸಾತ್ವತ ಪರಿವೃಢನಿಕರಕರಕಮಲಕುಡ್ - ಮಲೋಪಲಾಲಿತಚರಣಾರವಿಂದಯುಗಲ ಪರಮಪರಮೇಷ್ಠಿನ್ನಮಸ್ತೇ ॥</p>
<p class="TXT-Right">(ಶ್ರೀಮದ್ಭಾ 6/16/18-25)</p>
<p class="Text">ಎಲೈ ಭಗವಂತನೇ! ವಾಸುದೇವ, ಪ್ರದ್ಯುಮ್ನ, ಅನಿರುದ್ಧ, ಸಂಕರ್ಷಣ ರೂಪಗಳಿಂದ ವಿರಾಜಿಸುವ ನಿನಗೆ ನಾನು ಶುದ್ಧ ಮನಸ್ಸಿನಿಂದ ನಮಸ್ಕರಿಸುತ್ತೇನೆ. ಹೇ ವಿಜ್ಞಾನಘನ! ನೀನು ಪರಮಾನಂದ ಸ್ವರೂಪನೂ, ಆತ್ಮಾರಾಮನೂ, ಶಾಂತನೂ ಆಗಿರುವೆ. ದ್ವೈತದೃಷ್ಟಿ ನಿನ್ನಿಂದ ದೂರ ಉಳಿಯುತ್ತದೆ, ನಾನು ನಿನಗೆ ವಂದಿಸುತ್ತೇನೆ. ಹೇ ಪ್ರಭೋ! ನೀನು ಆತ್ಮಾನಂದದ ಅನುಭವದಿಂದ ಮಾಯಾರಚಿತ ಪ್ರಪಂಚಾದಿ ತರಂಗಗಳನ್ನು ಇಲ್ಲವಾಗಿಸುವೆ, ನೀನು ಇಂದ್ರಿಯಗಳ ಸ್ವಾಮಿ, ಮಹಾನ್ ಆಗಿರುವೆ, ನೀನೇ ವಿಶ್ವರೂಪದಿಂದ ಪ್ರಟನಾಗಿರುವೆ, ನಾನು ನಿನಗೆ ನಮಸ್ಕರಿಸುತ್ತೇನೆ. ಹೇ ಪರಮಾತ್ಮನೇ! ಮನಸ್ಸು ಸಹಿತ ಎಲ್ಲ ಇಂದ್ರಿಯಗಳು ನಿನ್ನ ಸ್ವರೂಪ ತನಕ ಮುಟ್ಟಲಾರದೆ ಉಪರಾಮವಾಗುತ್ತವೆ, ನೀನು ಸತ್ ಮತ್ತು ಅಸತ್ ಇವುಗಳಿಂದ ಅತೀತ, ನಾಮ-ರೂಪರಹಿತ, ಕೇವಲ ಚಿತ್ಸ್ವರೂಪನಾಗಿರುವೆ, ನೀನಲ್ಲದೆ ಬೇರೆ ಏನೂ ಇಲ್ಲವೇ ಇಲ್ಲ, ನೀನು ನಮ್ಮನ್ನು ರಕ್ಷಿಸು. ಈ ಕಾರ್ಯಕಾರಣರೂಪೀ ಜಗತ್ತು ಯಾವುದರಲ್ಲಿ ನೆಲೆ ನಿಂತಿದೆಯೋ, ಯಾವುದರಿಂದ ಉಂಟಾಗಿದೆಯೋ, ಯಾವುದರಲ್ಲಿ ಲಯ ಹೊಂದುವದೋ, ಮಣ್ಣಿನಿಂದ ಉಂಟಾದ ಗಡಿಗೆಯೇ ಮುಂತಾದ ಪದಾರ್ಥಗಳಲ್ಲಿ ಮಣ್ಣೇ ಎಲ್ಲೆಡೆ ವ್ಯಾಪಿಸಿರುವುದೋ, ಆ ಬ್ರಹ್ಮಸ್ವರೂಪಿ ನಿನಗೆ ನಾನು ವಂದಿಸುತ್ತೇನೆ. ಆಕಾರದಂತೆ ಒಳಗೆ-ಹೊರಗೆ ಎಲ್ಲೆಡೆ ವ್ಯಾಪಿಸಿದ್ದರೂ ಮನಸ್ಸು, ಬುದ್ಧಿ, ಇಂದ್ರಿಯಗಳು ಮತ್ತು ಪ್ರಾಣ ಇವು ಸ್ಪರ್ಶಿಸಲಾರದ ವಿಭು ಭಗವಂತನಿಗೆ ನನ್ನ ನಮಸ್ಕಾರ. ದೇಹ, ಇಂದ್ರಿಯಗಳು, ಪ್ರಾಣ, ಮನಸ್ಸು ಮತ್ತು ಬುದ್ಧಿ ಇವೆಲ್ಲ ಯಾರ ಚೈತನ್ಯ ಅಂಶದಿಂದ ಕೂಡಿದ್ದರೂ ತಮ್ಮ-ತಮ್ಮ ಕರ್ಮಗಳಲ್ಲಿ ಪ್ರವೃತ್ತವಾಗುತ್ತವೋ ಹಾಗೂ ಬೆಂಕಿಯಲ್ಲಿ ಕಾಯಿಸಿದ ಕಬ್ಬಿಣದ ತುಂಡು ಸುಡಲಾರದೋ ಹಾಗೆಯೇ ಚೈತನ್ಯದ ಸಂಬಂಧ ಆಗದಿದ್ದಾಗ ಇವು ಕ್ರಿಯಾಶೂನ್ಯರಾಗಿರುತ್ತವೆ. ಆ ಚೈತನ್ಯವನ್ನೇ ಎಲ್ಲರ ಸಾಕ್ಷಿ ಎಂದು ಹೇಳುತ್ತಾರೆ. ಆ ಸಾಕ್ಷಿಸ್ವರೂಪವನ್ನು ತಿಳಿಯುವುದರಿಂದಲೇ ಜೀವಿಯ ಉದ್ಧಾರವಾಗುತ್ತದೆ. ಅಂತಹ ಮಹಾಪುರುಷ ಮಹಾನುಭಾವ ಮಹಾವಿಭೂತಿಪತಿ ಭಗವಂತನಿಗೆ ನಮಸ್ಕಾರಗಳು. ಮಹಾನ್ ಶ್ರೇಷ್ಠ ಭಕ್ತರು ನಿರಂತರ ತಮ್ಮ ಕರಕಮಲ ಮೊಗ್ಗಿನಿಂದ ನಿನ್ನ ಎರಡೂ ಚರಣಕಮಲಗಳ ಸೇವೆ ಮಾಡುತ್ತಾರೆ. ಹೇ ಸರ್ವಶ್ರೇಷ್ಠ ಸರ್ವೇಶ್ವರನೇ! ನಿನಗೆ ನಮಸ್ಕಾರಗಳು.</p>
<p class="Text">ದೇವಋಷಿ ನಾರದರು ಮತ್ತು ಮಹರ್ಷಿ ಅಂಗಿರಾ ಶರಣಾಗತ ಚಿತ್ರಕೇತುವಿಗೆ ಈ ಸ್ತುತಿಮಯ ವಿದ್ಯೆಯನ್ನು ಉಪದೇಶಿಸಿ ಬ್ರಹ್ಮಲೋಕಕ್ಕೆ ತೆರಳಿದರು. ರಾಜಾ ಚಿತ್ರಕೇತು ನಾರದರ ಉಪದೇಶದಂತೆ ಏಳು ದಿನಗಳವರೆಗೆ ಕೇವಲ ನೀರನ್ನು ಕುಡಿದು ಶ್ರದ್ಧಾಭಕ್ತಿಯಿಂದ ಏಕಾಗ್ರಚಿತ್ತದಿಂದ ಮೇಲಿನ ವಿದ್ಯೆಯನ್ನು ಜಪ ಮಾಡಿದನು. ಏಳು ರಾತ್ರಿಗಳು ಕಳೆದಾಗ ಈ ವಿದ್ಯೆಯ ಪ್ರಭಾವದಿಂದ ರಾಜಾ ಚಿತ್ರಕೇತು ವಿದ್ಯಾಧರರ ಒಡೆಯನಾದನು. ಮತ್ತೆ ಕೆಲವು ದಿನಗಳಲ್ಲಿ ಆ ವಿದ್ಯೆಯ ಬಲದಿಂದ ರಾಜನು ಮನೋಗತಿಯಿಂದ ದೇವಾಧಿದೇವ ಭಗವಾನ್ ಶೇಷಸ್ವರೂಪನ ಚರಣಗಳಲ್ಲಿ ಹೋಗಿ ತಲುಪಿದನು. ಅಲ್ಲಿಗೆ ಹೋಗಿ ನೋಡುತ್ತಾನೆ - ಭಗವಾನ್ ಸಂಕರ್ಷಣನು ಸನತ್ಕುಮಾರಾದಿ ಸಿದ್ಧೇಶ್ವರ ಮಾಹಾತ್ಮರಿಂದ ಸುತ್ತುವರಿದು ಕುಳಿತಿರುವನು. ಅವನ ವರ್ಣ ಕವಲದ ನಾಳದಂತೆ ಗೌರವಾಗಿದ್ದು, ನೀಲವಸವನ್ನು ಧರಿಸಿದ್ದು, ಹೊಳೆಯುವ ಕಿರೀಟ, ಕೇಯೂರ, ಕಟಿಸೂತ್ರ, ಕಂಕಣಗಳಿಂದ ಶೋಭಿಸುತ್ತಿರುವನು. ಅವನ ಮುಖ ಪ್ರಸನ್ನವಾಗಿದೆ, ಕಣ್ಣುಗಳು ಕೆಂಪಾಗಿವೆ. ಈ ಪ್ರಕಾರ ಶೇಷರೂಪದಲ್ಲಿ ಸರ್ವೇಶ್ವರ ಭಗವಂತನನ್ನು ದರ್ಶಿಸುತ್ತಲೇ ರಾಜನ ಎಲ್ಲ ಪಾಪಗಳು ನಾಶವಾದುವು ಹಾಗೂ ಅವನ ಅಂತಃಕರಣ ಸ್ವಸ್ಥ, ನಿರ್ಮಲವಾಯಿತು. ಪ್ರೇಮಾವೇಷದಿಂದ ಶರೀರ ಪುಳಕಿತವಾಯಿತು, ಕಣ್ಣುಗಳಿಂದ ಆನಂದಾಶ್ರುಗಳು ಹರಿದವು, ಮಾತು ನಿಂತುಹೋಯಿತು. ಅನಂತರ ರಾಜನು ಆದಿಪುರುಷ ಭಗವಾನ್ ಸಂಕರ್ಷಣನಿಗೆ ಭಕ್ತಿಯಿಂದ ಪ್ರಣಾಮಗೈದನು. ರಾಜನು ಸ್ತುತಿಸಲು ಪ್ರಾರಂಭಿಸಿದನು. ಆದರೆ ಪ್ರೇಮವಶವಾಗಿ ಕಂಠ ಉಮ್ಮಳಿಸಿತು, ಬಹಳ ಹೊತ್ತು ಸ್ತುತಿಸಲೇ ಆಗಲಿಲ್ಲ. ಪವಿತ್ರ ಕೀರ್ತಿ ಭಗವಂತನ ಚರಣಗಳಲ್ಲಿ ಪ್ರೇಮಾಶ್ರುಗಳು ಉದುರಿದವು. ಸ್ವಲ್ಪ ಹೊತ್ತಿನ ಬಳಿಕ ಮಾತನಾಡಲು ಶಕ್ತಿಯುಂಟಾದಾಗ ರಾಜನು ಏಕಾಗ್ರಚಿತ್ತದಿಂದ ಶಾಸಾನುಸಾರ ಜಗದ್ಗುರು ಪರಮೇಶ್ವರನನ್ನು ಸ್ತುತಿಸಿದನು. ಸ್ತುತಿಯಿಂದ ಸಂತುಷ್ಟನಾದ ಭಗವಾನ್ ಅನಂತನು ವಿದ್ಯಾಧಿಪತಿ ರಾಜಾ ಚಿತ್ರಕೇತುವಿನಲ್ಲಿ ಹೇಳತೊಡಗಿದನು -</p>
<p class="Text">ಎಲೈ ರಾಜನೇ! ನಾರದರು ಮತ್ತು ಅಂಗಿರಸ್ಸು ನನ್ನ ಸಂಬಂಧವಾಗಿ ಉಪದೇಶ ಮಾಡಿದ ವಿದ್ಯೆಯ ಪ್ರಭಾವದಿಂದ ನೀನು ನನ್ನ ದರ್ಶನ ಪಡೆದು ಪೂರ್ಣರೂಪದಿಂದ ಸಿದ್ಧನಾಗಿರುವೆ. ನಾನೇ ಸಮಸ್ತ ಪ್ರಾಣಿಭೂತನಾಗಿರುವೆನು, ನಾನೇ ಅವರ ಆತ್ಮಾ ಮತ್ತು ಉತ್ಪನ್ನ ಮಾಡುವವನಾಗಿದ್ದೇನೆ. ನೋಡು, ಶಬ್ದಬ್ರಹ್ಮ ಮತ್ತು ಪರಬ್ರಹ್ಮ ಎರಡೂ ನನ್ನ ರೂಪಗಳೇ ಆಗಿವೆ. ಲೋಕದಲ್ಲಿ ಆತ್ಮನು ಸತ್ಯರೂಪದಿಂದ ಮತ್ತು ಆತ್ಮನಲ್ಲಿ ಲೋಕಗಳು ಆರೋಪಿತವಾಗಿ ವ್ಯಾಪ್ತವಾಗಿವೆ ಮತ್ತು ನಾನು ಎರಡರಲ್ಲಿಯೂ ಕಾರಣರೂಪದಿಂದ ವ್ಯಾಪ್ತನಾಗಿದ್ದೇನೆ. ಇವೆರಡೂ ನನ್ನಲ್ಲೇ ರಚಿತವಾಗಿವೆ. ಮಲಗಿರುವ ಮನುಷ್ಯನು ಕನಸಿನಲ್ಲಿ ನಾನಾ ವಿಧದ ವಸ್ತುಗಳನ್ನು ನೋಡುತ್ತಾನೆ ಹಾಗೂ ಎಚ್ಚರವಾದಾಗ ತನ್ನನ್ನು ವಿಶ್ವದ ಒಂದು ದೇಶದಲ್ಲಿ ಸ್ಥಿತನಿರುವಂತೆ ತಿಳಿಯುತ್ತಾನೆ; ಹಾಗೆಯೇ ಪ್ರತ್ಯಕ್ಷ ಎಚ್ಚರವಾಗಿರುವುದೂ ಕೂಡ ಜೀವಿಯ ಉಪಾಧಿಭೂತ ಬುದ್ಧಿಯ ಒಂದು ಅವಸ್ಥೆಯೇ ಆಗಿದೆ. ಆಗಲೂ ಅವನು ಮಾಯೆಯಿಂದಲೇ ಆತ್ಮನಲ್ಲಿ ಕಲ್ಪಿತನಾಗಿರುವನು. ಹೀಗೆ ತಿಳಿದು ಆತ್ಮನನ್ನು ಆ ಅವಸ್ಥೆಗಳ ಸಾಕ್ಷಿ ಮತ್ತು ಅದರಿಂದ ರಹಿತನಾಗಿರುವನೆಂದು ತಿಳಿ. ಮಲಗಿರುವ ಮನುಷ್ಯನು ಸುಷುಪ್ತಿಸ್ಥಿತಿಯಲ್ಲಿ ಯಾರ ಮೂಲಕ ಗಾಢ ನಿದ್ರೆಯನ್ನು ಮತ್ತು ಅತೀಂದ್ರಿಯ ಸುಖವನ್ನು ತಿಳಿಯುವನೋ ಆ ಆತ್ಮರೂಪೀ ಬ್ರಹ್ಮನು ನಾನೇ ಆಗಿದ್ದೇನೆ. ಎಲೈ ರಾಜನೇ! ನಿದ್ದೆ ಮತ್ತು ಎಚ್ಚರ ಇವೆರಡೂ ಅವಸ್ಥೆಗಳ ಅನುಸಂಧಾನ ಮಾಡುವುದರಿಂದ ಯಾವ ಪುರುಷನು ಇವೆರಡರಲ್ಲಿ ಜ್ಞಾನದ ಪ್ರಕಾಶರೂಪದಿಂದ ಸ್ಥಿತವಾಗಿರುವನೋ ಹಾಗೂ ಎರಡರಿಂದಲೂ ಬೇರೆಯಾಗಿರುವನೋ ಅದೇ ಪರಮಜ್ಞಾನ ಮತ್ತು ಅದೇ ಬ್ರಹ್ಮವಾಗಿದೆ. ಈ ದೃಷ್ಟಾರೂಪೀ ಬ್ರಹ್ಮಸ್ವರೂಪವನ್ನು ಮರೆತು ಜೀವಿಯು ಆತ್ಮನಿಂದ ಬೇರೆ ಯಾಗುತ್ತಾನೆ, ಇದರಿಂದ ಪದೇ-ಪದೇ ಜನ್ಮಮರಣರೂಪೀ ಸಂಸಾರದ ಪ್ರಾಪ್ತಿಯಾಗುತ್ತದೆ; ಈ ಮನುಷ್ಯ ಶರೀರದಲ್ಲಿ ಜ್ಞಾನ ಮತ್ತು ವಿಜ್ಞಾನದ ಪ್ರಾಪ್ತಿಯಾಗುತ್ತದೆ. ಮನುಷ್ಯ ದೇಹವನ್ನು ಪಡೆದಿದ್ದರೂ ಆತ್ಮನನ್ನು ತಿಳಿಯದವನಿಗೆ ಯಾವುದೇ ಯೋನಿಯಲ್ಲಿ ಕಲ್ಯಾಣವಾಗುವುದಿಲ್ಲ. ವಿಷಯಗಳಲ್ಲಿನ ಪ್ರವೃತ್ತಿಯಿಂದಲೇ ಕ್ಲೇಶ ಮತ್ತು ವಿಪರೀತ ಫಲ ಉಂಟಾಗುತ್ತದೆ. ವಿಷಯಗಳಿಂದ ನಿವೃತ್ತನಾಗಲು ಯಾವುದೇ ಭಯವಿಲ್ಲ, ಆದ್ದರಿಂದ ಬುದ್ಧಿವಂತ ಪುರುಷನಿಗೆ ವಿಷಯಗಳಿಂದ ನಿವೃತ್ತನಾಗಬೇಕು. ಜಗತ್ತಿನಲ್ಲಿ ಸ್ತ್ರೀ-ಪುರುಷರೆಲ್ಲರೂ ಸುಖದ ಪ್ರಾಪ್ತಿ ಮತ್ತು ದುಃಖಗಳ ನಾಶಕ್ಕಾಗಿ ನಾನಾಪ್ರಕಾರದ ಕರ್ಮ ಮಾಡುತ್ತಾ ಇರುತ್ತಾರೆ, ಆದರೆ ಆ ಕರ್ಮಗಳಿಂದ ಅವನಿಗೆ ಸುಖ ಸಿಗುವುದಿಲ್ಲ ಹಾಗೂ ದುಃಖ ದೂರವಾಗುವುದಿಲ್ಲ. ಹೀಗೆ ಕರ್ಮಗಳಲ್ಲಿ ತೊಡಗಿರುವ ತನ್ನನ್ನು ಬುದ್ಧಿವಂತ ಮತ್ತು ವಿಜ್ಞನೆಂದು ತಿಳಿದು ಅಭಿಮಾನ ಪಡುವ ಮನುಷ್ಯರಿಗೆ ಸುಖವು ಸಿಗದೆ ದುಃಖವೇ ಸಿಗುತ್ತದೆ. ಆತ್ಮನ ಸೂಕ್ಷ್ಮಗತಿಯು ಜಾಗ್ರತ್-ಸ್ವಪ್ನ-ಸುಷುಪ್ತಿ ಮೂರು ಅವಸ್ಥೆಗಳಿಂದಲೂ ಅತೀತವಾಗಿದೆ, ಎಂದು ತಿಳಿದು ವಿವೇಕದಿಂದ ಈ ಲೋಕ ಮತ್ತು ಪರಲೋಕದ ವಿಷಯಗಳಿಂದ ಚಿತ್ತವನ್ನು ದೂರಗೊಳಿಸಬೇಕು. ಜ್ಞಾನ ವಿಜ್ಞಾನದ ಮೂಲಕ ಸಂತುಷ್ಟನಾಗಿ ಮನುಷ್ಯನು ನನ್ನ ಭಕ್ತಿಯನ್ನು ಮಾಡಬೇಕು. ಯೋಗಮಾರ್ಗದಲ್ಲಿ ನಿಪುಣಬುದ್ಧಿಯುಳ್ಳ ಮನುಷ್ಯನು ಒಂದೇ ಪರಮಾತ್ಮನು ಎಲ್ಲ ಸ್ಥಾನಗಳಲ್ಲಿ ಸದಾ-ಸರ್ವದಾ ವ್ಯಾಪ್ತನಾಗಿರುವನು ಎಂಬ ಮಾತ್ನು ಚೆನ್ನಾಗಿ ತಿಳಿದುಕೊಳ್ಳಬೇಕು. ಅವನೇ ಎಲ್ಲವೂ ಆಗಿರುವನು. ಎಲೈ ರಾಜನೇ! ನೀನು ಎಚ್ಚರವಾಗಿ ಶ್ರದ್ಧಾಪೂರ್ವಕ ನನ್ನ ಈ ಉಪದೇಶವನ್ನು ಗ್ರಹಿಸಿದರೆ ಶೀಘ್ರವಾಗಿ ಜ್ಞಾನ-ವಿಜ್ಞಾನದಿಂದ ಯುಕ್ತನಾಗಿ, ನೀನು ನನ್ನ ಸ್ವರೂಪದ ಪ್ರಾಪ್ತಿರೂಪೀ ಪರಮ ಸಿದ್ಧಿಯನ್ನು ಹೊಂದುವೆ. ಜಗದ್ಗುರು ವಿಶ್ವಾತ್ಮಾ ಭಗವಾನ್ ಶ್ರೀಹರಿ ಈ ಪ್ರಕಾರ ಚಿತ್ರಕೇತುವಿಗೆ ಆಶ್ವಾಸನೆಯನ್ನು ಕೊಟ್ಟು, ಅವನು ನೋಡು-ನೋಡುತ್ತಾ ಅಲ್ಲಿಂದ ಅಂತರ್ಧಾನನಾದನು.</p>
<p class="Text">ಈಗ ರಾಜಾ ಚಿತ್ರಕೇತು ಸಮದೃಷ್ಟಿಯನ್ನು ಪಡೆದು ದ್ವಂದ್ವರಹಿತನಾದನು. ಅವನು ಕಾಮನಾ, ಸ್ಪೃಹೆ, ಮಮತೆ, ಅಹಂಕಾರ ತ್ಯಾಗಮಾಡಿ ನಿತ್ಯ ಪರಮಾತ್ಮನಲ್ಲಿ ಸಂಯುಕ್ತನಾಗುತ್ತಾ, ತಪೋಬಲದಿಂದ ಹದಿನಾಲ್ಕು ಭುವನಗಳಲ್ಲಿ ಇಚ್ಛಾನುಸಾರ ಸಂಚರಿಸತೊಡಗಿದನು. ಒಂದು ದಿನ ಅವನು ತೇಜೋಮಯ ವಿಮಾನವನ್ನು ಹತ್ತಿ ಆಕಾಶ ಮಾರ್ಗದಿಂದ ಗಮನ ಮಾಡುತ್ತಿರುವಾಗ ಮುನಿಗಳ ಸಭೆಯಲ್ಲಿ ಭಗವಾನ್ ಶಂಕರನು ಭವಾನಿಯನ್ನು ತೊಡೆಯಲ್ಲಿ ಕುಳ್ಳಿರಿಸಿಕೊಂಡು ಕುಳಿತಿದ್ದನು. ಚಿತ್ರಕೇತುವಿಗೆ ಈ ವ್ಯವಹಾರ ವಿಪರೀತವಾಗಿ ಕಂಡಿತು. ಅವನು ಇದನ್ನು ಕಟು ವಚನಗಳಿಂದ ನಿಂದಿಸಿದನು. ಆಗ ಭಗವಾನ್ ಶಂಕರನು ನಕ್ಕುಬಿಟ್ಟನು, ಆದರೆ ಭವಾನಿಗೆ ಸುಮ್ಮನಿರಲಾಗಲಿಲ್ಲ. ಇವನು ಬಹಳ ಅವಿನೀತನಾಗಿದ್ದಾನೆ, ಆದ್ದರಿಂದ ಭಗವಂತನ ಚರಣಗಳಲ್ಲಿ ಇರಲು ಯೋಗ್ಯನಲ್ಲ ಎಂದು ಚಿಂತಿಸಿ, ಚಿತ್ರಕೇತುವಿಗೆ ‘ನೀನು ಅಸುರಯೋನಿಯಲ್ಲಿ ಹುಟ್ಟು’ ಎಂದು ಶಪಿಸಿದಳು.</p>
<p class="Text">ಶ್ರೀಸತಿಯ ಶಾಪವನ್ನು ಕೇಳಿ ರಾಜಾ ಚಿತ್ರಕೇತುವಿಗೆ ಸ್ವಲ್ಪವೂ ಶೋಕವಾಗಲಿಲ್ಲ; ಏಕೆಂದರೆ ಅವನು ಎಲ್ಲೆಡೆ ಎಲ್ಲ ಸಮಯದಲ್ಲಿ ಭಗವಂತನನ್ನೇ ನೋಡುತ್ತಿದ್ದನು. ಇದರಿಂದ ಅವನು ಅಸುರ ಯೋನಿಯಲ್ಲಿಯೂ ನನ್ನ ಭಗವಂತನು ನನ್ನಿಂದ ಅಗಲಿರಲಾರನು, ಮತ್ತೆ ಚಿಂತಿಸುವುದೇಕೆ ಎಂದು ತಿಳಿದನು; ಆದರೂ ಶಿಷ್ಟ ವ್ಯವಹಾರಕ್ಕನುಸಾರ ಭವಾನಿಯಲ್ಲಿ ಕ್ಷಮೆಯನ್ನು ಯಾಚಿಸಲು ವಿಮಾನದಿಂದ ಇಳಿದು ಸತಿಯ ಚರಣಗಳಲ್ಲಿ ಬಿದ್ದು ನಮ್ರನಾಗಿ ನುಡಿದನು - ತಾಯೇ! ನೀನು ಕೃಪಾಪೂರ್ವಕ ಕೊಟ್ಟ ಶಾಪವನ್ನು ನಾನು ಆದರದಿಂದ ಸ್ವೀಕರಿಸುವೆನು. ದೇವತೆಗಳು ಮನುಷ್ಯರಿಗೆ ಹೇಳುವುದನ್ನು ಅವರ ಕರ್ಮಾನುಸಾರವೇ ಇರುತ್ತದೆ ಎಂಬುದನ್ನು ನಾನು ಬಲ್ಲೆನು. ಅಜ್ಞಾನದಿಂದ ಮೋಹಿತನಾದ ಪ್ರಾಣಿ ಈ ಸಂಸಾರಚಕ್ರದಲ್ಲಿ ಸುತ್ತುತ್ತಾ ಸದಾಕಾಲ ಎಲ್ಲೆಡೆ ಸುಖ-ದುಃಖಗಳನ್ನು ಅನುಭವಿಸುತ್ತಾ ಇರುತ್ತಾನೆ. ಈ ಗುಣಗಳ ಪ್ರವಾಹರೂಪೀ ಸಂಸರಾದಲ್ಲಿ ಶಾಪ-ವರದಾನ, ಸ್ವರ್ಗ-ನರಕ ಮತ್ತು ಸುಖ-ದುಃಖಗಳು ವಾಸ್ತವವಾಗಿ ಯಾವುದೂ ಇಲ್ಲ. ಹೇ ದೇವಿಯೇ! ಸ್ವತಃ ಬಂಧನಾದಿಗಳಿಂದ ರಹಿತನಾಗಿ ಪರಮಾತ್ಮನೊಬ್ಬನೇ ತನ್ನ ಮಾಯೆಯಿಂದ ಎಲ್ಲ ಪ್ರಾಣಿಗಳನ್ನು ರಚಿಸುವನು ಹಾಗೂ ಅವರ ಸುಖ-ದುಃಖ, ಬಂಧ-ಮೋಕ್ಷ ಇವುಗಳ ವ್ಯವಸ್ಥೆ ಮಾಡುತ್ತಾನೆ. ಎಲೈ ತಾಯೇ! ಆ ಈಶ್ವರನಿಗೆ ಯಾರೂ ಪ್ರಿಯರಿಲ್ಲ, ಅಪ್ರಿಯರಿಲ್ಲ; ತನ್ನವರು-ಪರರು ಎಂಬುದಿಲ್ಲ; ಜಾತಿಯವನಾಗಲೀ, ಬಂಧುವಾಗಲೀ ಇಲ್ಲ; ಅವನು ಎಲ್ಲೆಡೆ ಸಮಾನ ಮತ್ತು ಅಸಂಗನಾಗಿರುವನು. ಆ ಭಗವಂತನಿಗೆ ಸುಖದಲ್ಲಿ ಪ್ರೀತಿ ಇಲ್ಲದಿರುವಾಗ ಕ್ರೋಧ ಹೇಗಾಗಬಲ್ಲದು; ಆದರೂ ಅವನ ಮಾಯೆಯಿಂದ ಜೀವಿಗಳು ಮಾಡುವ ಪುಣ್ಯ-ಪಾಪರೂಪೀ ಕರ್ಮಗಳೇ ಅವನ ಸುಖ-ದುಃಖ, ಹಿತ-ಅಹಿತ, ಬಂಧ-ಮೋಕ್ಷ, ಜನ್ಮ-ಮೃತ್ಯು ಮತ್ತು ಸಂಸರಾರದ ಕಾರಣವಾಗುತ್ತವೆ. ಹೇ ದೇವಿ! ನಾನು ಶಾಪದಿಂದ ಬಿಡುಗಡೆ ಹೊಂದಲು ನಿನ್ನನ್ನು ಪ್ರಸನ್ನಗೊಳಿಸುತ್ತಿಲ್ಲ. ನಿನಗೆ ಕೆಟ್ಟದೆನಿಸಿದ ನನ್ನ ಶಬ್ದಗಳಿಗಾಗಿ ನೀನು ನನ್ನನ್ನು ಕ್ಷಮಿಸಿ ಬಿಡು.</p>
<p class="Text">ಹೀಗೆ ಹೇಳಿ ಶಿವ-ಸತಿಯರನ್ನು ಪ್ರಸನ್ನಗೊಳಿಸಿ ರಾಜಾ ಚಿತ್ರಕೇತು ಎಲ್ಲರ ಎದುರಿಗೇ ವಿಮಾನವನ್ನು ಹತ್ತಿ ಆಕಾಶಮಾರ್ಗದಿಂದ ಹೊರಟು ಹೋದನು. ಅವನ ಇಂತಹ ಸ್ಥಿತಿಯನ್ನು ನೋಡಿ ಅಲ್ಲಿ ಕುಳಿತಿರುವ ಎಲ್ಲರಿಗೆ ಬಹಳ ವಿಸ್ಮಯವಾಯಿತು. ಅನಂತರ ಶ್ರೀಶಿವನು ಭಕ್ತರನ್ನು ಪ್ರಶಂಸಿಸುತ್ತಾ ಎಲ್ಲರ ಎದುರಿಗೆ ಸತಿಯ ಬಳಿಯಲ್ಲಿ ಹೇಳಿದನು -ಹೇ ಸುಂದರೀ! ಅದ್ಭುತ ಕರ್ಮಾ ಭಗವಾನ್ ಶ್ರೀಹರಿಯ ದಾಸಾನುದಾಸ ನಿಃಸ್ಪೃಹ ಮಹಾತ್ಮರ ಮಾಹಾತ್ಮ್ಯವನ್ನು ನೋಡಿದೆಯಾ! ಭಗವಾನ್ ನಾರಾಯಣ ಪರಾಯಣರಾದ ಭಕ್ತರು ಯಾರಿಗೂ ಎಲ್ಲಿಯೂ ಹೆದರುವುದಿಲ್ಲ; ಅವರು ನಿತ್ಯ, ನಿರ್ಭಯರಾಗಿ ಸ್ವರ್ಗ, ನರಕ ಮತ್ತು ಮೋಕ್ಷದಲ್ಲಿಯೂ ಸಮದೃಷ್ಟಿಯನ್ನಿರಿಸುವರು. ಹೇ ದೇವಿ! ಭಗವಂತನ ಲೀಲೆಯಿಂದಲೇ ಜೀವಿಗಳಿಗೆ ದೇಹದ ಪ್ರಾಪ್ತಿಯಾಗಿ ಅದರಲ್ಲಿ ಸುಖ-ದುಃಖ, ಜನ್ಮ-ಮರಣ ಮತ್ತು ಶಾಪ-ಅನುಗ್ರಹ ಸಿಗುತ್ತಾ ಇರುತ್ತದೆ ಮತ್ತು ಸ್ವಪ್ನದಲ್ಲಿ ಮನುಷ್ಯನಿಗೆ ಸುಖ-ದುಃಖಗಳು ಆಗುತ್ತವೆ ಅಥವಾ ಹಗ್ಗದಲ್ಲಿ ಸರ್ಪದ ಭ್ರಮೆ ಉಂಟಾಗುತ್ತದೆ; ಹಾಗೆಯೇ ಅವರಿಗೆ ಅಜ್ಞಾನದಿಂದ ಇಷ್ಟ-ಅನಿಷ್ಟದ ಬೋಧವಾಗುತ್ತದೆ. ಭಗವಾನ್ ವಾಸುದೇವನಲ್ಲಿ ಭಕ್ತಿಯನ್ನಿಡುವ ಜ್ಞಾನ ಮತ್ತು ವೈರಾಗ್ಯದ ಬಲದಿಂದ ಸಂಪನ್ನನಾದ ಪುರುಷನು ಯಾವುದೇ ಸಾಂಸಾರಿಕ ಪದಾರ್ಥವನ್ನು ‘ಇದು ಚೆನ್ನಾಗಿದೆ’ ಎಂದು ತಿಳಿದು ಅದನ್ನು ಆಶ್ರಯಿಸುವುದಿಲ್ಲ. ನಾನು, ಸನತ್ಕುಮಾರ, ನಾರದ, ಮರೀಚಿ ಮೊದಲಾದ ಬ್ರಹ್ಮದೇವರ ಪುತ್ರರಾದ ಮಹರ್ಷಿಗಳು ಹಾಗೂ ಇಂದ್ರಾದಿ ದೇವತೆಗಳೂ ಕೂಡ ಪರಮೇಶ್ವರನ ಲೀಲೆಯ ರಹಸ್ಯವನ್ನು ಅವನ ಕೃಪೆಯಿಲ್ಲದೆ ತಿಳಿಯಲಾರೆವು, ಹಾಗಿರುವಾಗ ಅವನ ಅಂಶದ ಅಂಶರಾದ ಜನರು ತಮ್ಮನ್ನು ಬೇರೆ-ಬೇರೆ ಈಶ್ವರರೆಂದು ತಿಳಿದು ಅಭಿಮಾನ ಪಡುವವರು ಅವನ ಸ್ವರೂಪವನ್ನು ಹೇಗೆ ತಾನೇ ತಿಳಿಯಬಲ್ಲರು ಆ ಶ್ರೀಹರಿಗೆ ಯಾರೇ ಪ್ರಿಯ-ಅಪ್ರಿಯ, ತನ್ನವರು-ಪರರು ಇಲ್ಲದಿದ್ದರೂ ಅವನು ಎಲ್ಲ ಪ್ರಾಣಿಗಳ ಆತ್ಮನಾದ ಕಾರಣ ಎಲ್ಲ ಪ್ರಾಣಿಗಳ ಪ್ರಿಯನಾಗಿರುವನು. ಎಲೈ ಸತಿಯೇ! ಈ ಮಹಾಭಾಗ ಚಿತ್ರಕೇತು ಅದೇ ಭಗವಂತನ ಪ್ರಿಯಭಕ್ತನೂ, ಭಗವಂತನ ರುಚಿಗನುಸಾರ ನಡೆಯುವವನೂ, ಶಾಂತನೂ, ಸರ್ವತ್ರ ದೃಷ್ಟಿ ಯುಳ್ಳವನೂ ಆಗಿರುವನು. ನಾನೂ ಕೂಡ ಆ ಅಚ್ಯುತನ ಪ್ರಿಯನಾಗಿರುವೆನು. ಅದೇ ಕಾರಣದಿಂದ ನನಗೆ ಅವನ ಮೇಲೆ ಸಿಟ್ಟು ಬರಲಿಲ್ಲ. ಆದ್ದರಿಂದ ಇಂತಹ ಶಾಂತ, ಸಮದೃಷ್ಟಿ, ಭಗವದ್ಭಕ್ತ, ಮಹಾತ್ಮಾ ಪುರುಷರ ಆಚರಣೆಯನ್ನು ನೋಡಿ ಆಶ್ಚರ್ಯ ಪಡಬಾರದು.</p>
<p class="Text">ಭಗವಾನ್ ಶಿವನ ಮಾತನ್ನು ಕೇಳಿ ದೇವಿಯ ವಿಸ್ಮಯ ದೂರವಾಗಿ ಆಕೆಯ ಚಿತ್ತ ಶಾಂತವಾಯಿತು. ಮರು ಶಾಪವನ್ನು ಕೊಡುವ ಸಾಮರ್ಥ್ಯವಿದ್ದರೂ ಭಗವದ್ಭಕ್ತ ಚಿತ್ರಕೇತು ಶಾಂತಭಾವದಿಂದ ಹರ್ಷ-ವಿಷಾದವಿಲ್ಲದೆ ದೇವಿಯ ಶಾಪವನ್ನು ಶಿರಸಾವಹಿಸಿಕೊಂಡನು. ಇದೇ ಅವನ ಸಾಧುತನವಾಗಿದೆ. ಇದೇ ಶಾಪದ ಕಾರಣ ಚಿತ್ರಕೇತು ಮುಂದಿನ ಜನ್ಮದಲ್ಲಿ ತ್ವಷ್ಟಾನ ದಕ್ಷಿಣಾಗ್ನಿಯಲ್ಲಿ ಉತ್ಪನ್ನನಾಗಿ ವ್ರತ್ರನೆಂದು ಪ್ರಸಿದ್ಧನಾದನು. ನಿರಂತರ ಪ್ರೇಮಪೂರ್ವಕ ಭಗವಂತನಲ್ಲಿ ಚಿತ್ತವನ್ನು ನೆಟ್ಟು ಕೊನೆಗೆ ಭಗವಂತನನ್ನು ಪಡೆದುಕೊಂಡನು.</p>
<p class="TXT-Right">(ಶ್ರೀಮದ್ಭಾಗವತ)</p>
<p class="ChapterEnd para-style-override-2">॥ ಭಕ್ತರು ಮತ್ತು ಭಗವಂತನಿಗೆ ಜಯವಾಗಲಿ ॥<span></span></p>


<p class="Page-Break"> </p>
<p class="Chapter-Heading" id="toc_marker-16">14. ದಾನವರಾಜ ವೃತ್ರಾಸುರ</p>
<p class="Text">ಒಮ್ಮೆ ದೇವೇಂದ್ರನ ಉದ್ಧಟ ವ್ಯವಹಾರದಿಂದ ದೇವಗುರು ಬೃಹಸ್ಪತಿಗಳು ಬೇಸರಗೊಂಡು ಹೊರಟು ಹೋಗಿದ್ದರು. ಇಂದ್ರನು ಪಶ್ಚಾತ್ತಾಪ ಪಟ್ಟು ಅವರನ್ನು ಹುಡುಕಿದನು. ಆದರೆ ಅವರು ಸಿಗಲಿಲ್ಲ. ಗುರುಹೀನರಾದ ದೇವತೆಗಳನ್ನು ದೈತ್ಯರು ಸೋಲಿಸಿಬಿಟ್ಟರು. ಆಗ ಬ್ರಹ್ಮದೇವರ ಸಲಹೆಯಂತೆ ದೇವೇಂದ್ರನು ತ್ವಷ್ಟಾನ ಪುತ್ರ ಅಮಿತ ತೇಜಸ್ವೀ ವಿಶ್ವರೂಪನನ್ನು ತನ್ನ ಗುರುವಾಗಿಸಿಕೊಂಡನು. ವಿಶ್ವರೂಪನು ನಾರಾಯಣ ಕವಚವನ್ನು ಅರಿತಿದ್ದನು. ಆ ಕವಚದ ಪ್ರಭಾವದಿಂದ ಇಂದ್ರನು ಬಲಿಷ್ಠನಾಗಿ ದೇವತೆಗಳು ಪುನಃ ದೈತ್ಯರನ್ನು ಗೆದ್ದುಕೊಂಡರು. ಸ್ವಲ್ಪ ಸಮಯದ ಬಳಿಕ ಇಂದ್ರನಿಗೆ ಅನಿಸಿತು - ವಿಶ್ವರೂಪನ ತಾಯಿ ಅಸುರವಂಶಿಯಳಾದ್ದರಿಂದ ಅವನು ಗುಪ್ತರೂಪದಿಂದ ಅಸುರರಿಗೆ ಯಜ್ಞಭಾಗವನ್ನು ಕೊಡುತ್ತಿರುವನು, ಎಂಬ ಸಂದೇಹದಿಂದ ಇಂದ್ರನ ಮನಸ್ಸಿನಲ್ಲಿ ಅಸುರರ ಬಲವೃದ್ಧಿಯ ಭಯ ಆವರಿಸಿತು. ಕ್ರೋಧವಶನಾಗಿ ಅವನು ವಿಶ್ವರೂಪನನ್ನು ಕೊಂದು ಹಾಕಿದನು. ಪುತ್ರನ ಮೃತ್ಯುವಿನಿಂದ ಶೋಕಾಕುಲನಾದ ತ್ವಷ್ಟಾನು ಸೇಡು ತೀರಿಸಿಕೊಳ್ಳಲು ಇಂದ್ರನ ಶತ್ರುವನ್ನು ಉತ್ಪನ್ನಗೊಳಿಸಲು ಇಚ್ಛಿಸಿದನು. ಅವನು ಯಜ್ಞಮಾಡಿ ವಿಶ್ವರೂಪನ ಶರೀರ ಮಂಥನದಿಂದ ಅತಿ ಉಗ್ರರೂಪೀ ವೃತ್ರಾಸುರನನ್ನು ಉತ್ಪನ್ನಗೊಳಿಸಿದನು. ಈ ವೃತ್ರಾಸುರನು ಹಿಂದಿನ ಜನ್ಮದಲ್ಲಿ ಭಗವಂತನ ಪರಮಭಕ್ತ ರಾಜಾ ಚಿತ್ರಕೇತು ಎಂದು ಪ್ರಸಿದ್ಧನಾಗಿದ್ದನು. ಪಾರ್ವತಿಯ ಶಾಪದಿಂದ ಇವನಿಗೆ ಈ ಅಸುರ ಶರೀರ ದೊರಕಿತ್ತು. ಆದರೂ ಈ ದೇಹದಲ್ಲಿಯೂ ಹಿಂದಿನ ಅಭ್ಯಾಸವಶ ಇವನ ಭಗವದ್ಭಕ್ತಿ ಉತ್ತರೋತ್ತರ ಬೆಳೆಯುತ್ತಲೇ ಇತ್ತು.</p>
<p class="Text">ವೃತ್ರಾಸುರನು ಅರವತ್ತು ಸಾವಿರ ವರ್ಷಗಳವರೆಗೆ ಕಠಿಣ ತಪಸ್ಸು ಮಾಡಿ ಅಮಿತ ಶಕ್ತಿಯನ್ನು ಪಡೆದುಕೊಂಡು ಎಲ್ಲರನ್ನು ಜಯಿಸಿ ಅವನು ನಿರ್ಭಯವಾಗಿ ಜಗತ್ತಿನಲ್ಲಿ ಅಪಾರ ಐಶ್ವರ್ಯವನ್ನು ಅನುಭವಿಸತೊಡಗಿದನು. ವೃತ್ರನು ಅಸುರನಾಗಿದ್ದರೂ, ಅವನ ಶರೀರವೂ ಆಸುರೀ ಚಿಹ್ನೆಗಳಿಂದ ಕೂಡಿದ್ದರೂ ಅವನ ಹೃದಯದಲ್ಲಿ ಭಗವಂತನತ್ತ ಆಕರ್ಷಣವಿತ್ತು. ಜಗತ್ತಿನ ನಶ್ವರತೆಯನ್ನು ಅವನು ಚೆನ್ನಾಗಿ ತಿಳಿದಿದ್ದನು, ಭಗವಂತನ ಕುರಿತು ಅವನ ಮನಸ್ಸಿನಲ್ಲಿ ಭಕ್ತಿಯಿತ್ತು. ಇಂದ್ರನೊಡನೆ ಶತ್ರುತ್ವವಿರಿಸಲೆಂದೇ ಅವನು ಹುಟ್ಟಿದ್ದನು. ಅದಕ್ಕಾಗಿ ಹೊರಗೆ ತೋರಿಕೆಗಾಗಿ ಅವನು ಇಂದ್ರನ ಮಹಾಶತ್ರುವಾಗಿದ್ದನು. ದೇವತೆಗಳೆಲ್ಲರೂ ಅವನ ಹೆಸರಿನಿಂದಲೇ ನಡುಗುತ್ತಿದ್ದರು; ಆದರೆ ಮನಸ್ಸಿನಲ್ಲಿ ಅವನಿಗೆ ಯಾರಲ್ಲಿಯೂ ವೈರ ಇರಲಿಲ್ಲ.ಅವನು ಎಲ್ಲರಲ್ಲಿ ತನ್ನ ಭಗವಂತನನ್ನೇ ನೋಡುತ್ತಿದ್ದನು, ತಾನು ಕೈಗೊಂಡ ಪಾತ್ರಕ್ಕನುಸಾರವಾಗಿ ಘೋರ ಕರ್ಮ ಮಾಡುತ್ತಾ ಜಗತ್ತಿನಲ್ಲಿ ವಿಚರಿಸುತ್ತಿದ್ದನು. ಒಮ್ಮೆ ಅವನು ಭಗವದಿಚ್ಛೆಯಿಂದ ದೇವತೆಗಳಿಂದ ಸೋತು ಹೋದನು. ಆಗ ಅಸುರ ಗುರು ಶುಕ್ರಾಚಾರ್ಯರು ಅವನ ಬಳಿಗೆ ಬಂದನು. ಶುಕ್ರಾಚಾರ್ಯರು ಬಂದು ನೋಡಿದರೆ ವೃತ್ರಾಸುರನ ಮುಖದಲ್ಲಿ ಉದಾಸೀನತೆಯ ಯಾವುದೇ ಚಿಹ್ನೆ ಇರಲಿಲ್ಲ, ಅವನು ರಾಜ್ಯವಾಳುತ್ತಿರುವಾಗ ಪ್ರುಲ್ಲಿತನಿರುವಂತೆಯೇ, ರಾಜ್ಯಭ್ರಷ್ಟನಾದಾಗಲೂ ಹಾಗೆಯೇ ಇದ್ದನು. ಆಗ ಶುಕ್ರಾಚಾರ್ಯರು ಕೇಳಿದರು-</p>
<p class="Text">ಎಲೈ ವೃತ್ರನೇ! ನೀನು ಸೋತುಹೋಗಿರುವೆ, ರಾಜ್ಯದಿಂದ ಚ್ಯುತನಾಗಿರುವೆ; ಇದರಿಂದ ನಿನಗೆ ಯಾವುದೇ ದುಃಖವಾಗುವುದಿಲ್ಲವೇಕೆ? ವೃತ್ರನು ಹೇಳಿದನು- ನಾನು ಸತ್ಯ ಮತ್ತು ತಪಸ್ಸಿನ ಪ್ರಭಾವದಿಂದ ಜೀವಿಗಳು ಬಂದು-ಹೋಗುವ ಮತ್ತು ಸುಖ-ದುಃಖದ ರಹಸ್ಯವನ್ನು ತಿಳಿದುಕೊಂಡಿರುವೆ, ಇದರಿಂದ ನನಗೆ ಯಾವುದೇ ಸ್ಥಿತಿಯಲ್ಲಿ ಹರ್ಷ ಅಥವಾ ಶೋಕವಾಗುವುದಿಲ್ಲ. ಜೀವಿಗಳು ತಮ್ಮ-ತಮ್ಮ ಕರ್ಮವಶ ಕಾಲಭಗವಂತನ ಪ್ರೇರಣೆಯಿಂದ ನರಕ ಅಥವಾ ಸ್ವರ್ಗಕ್ಕೆ ಹೋಗಿ ನಿಯತ ಸಮಯದವರೆಗೆ ಪಾಪ ಇಲ್ಲವೇ ಪುಣ್ಯದ ಫಲವನ್ನು ಅನುಭವಿಸಿ ಮತ್ತೆ ಉಳಿದ ಪಾಪ-ಪುಣ್ಯಗಳ ಕಾರಣ ಮನುಷ್ಯ ಅಥವಾ ಪಶು-ಪಕ್ಷಿ ಯೋನಿಗಳಲ್ಲಿ ಹುಟ್ಟುವರು ಹಾಗೂ ಸತ್ತು ಪುನಃ ನರಕ ಇಲ್ಲವೇ ಸ್ವರ್ಗಕ್ಕೆ ಹೋಗುತ್ತಾರೆ. ಹೀಗೆ ಅವರ ಆವಾಗಮನ ಆಗುತ್ತಾ ಇರುತ್ತದೆ. ನಾನು ಭಗವತ್ಕೃಪೆಯಿಂದ ಅದೃಷ್ಟ ಪರಮಾತ್ಮನನ್ನು ನೋಡಿ ಬಿಟ್ಟಿರುವೆ, ಅದಕ್ಕಾಗಿ ನನಗೆ ಜೀವಿಗಳು ಬಂದು-ಹೋಗುವುದರಲ್ಲಿ ಮತ್ತು ಭೋಗಗಳ ಪ್ರಾಪ್ತಿ-ಅಪ್ರಾಪ್ತಿಯಲ್ಲಿ ಯಾವುದೇ ವಿಕಾರ ಆಗುವುದಿಲ್ಲ. ನಾನು ಮೊದಲು ವಿಜಯದ ಇಚ್ಛೆಯಿಂದ ದೀರ್ಘಕಾಲ ಭಾರೀ ತಪಸ್ಸು ಮಾಡಿದ್ದೆ ಮತ್ತು ತಪೋಬಲದ ಪ್ರಭಾವದಿಂದ ತ್ರೈಲೋಕ್ಯ ವಿಜಯಿಯಾಗಿ ಪರಮ ಐಶ್ವರ್ಯವಂತನಾಗಿದ್ದೆ, ಇದು ನಿಮಗೆ ತಿಳಿದೇ ಇದೆ. ಈಗ ನಾನು ನನ್ನ ಕರ್ಮಗಳಿಂದಲೇ ಆ ಐಶ್ವರ್ಯವನ್ನು ನಾಶಮಾಡಿದೆ, ಆದ್ದರಿಂದ ನನಗೆ ಹೊರಟು ಹೋದ ಆ ಐಶ್ವರ್ಯಕ್ಕಾಗಿ ಯಾವುದೇ ಶೋಕವಿಲ್ಲ. ಮೊದಲು ಯುದ್ಧದ ಇಚ್ಛೆಯಿಂದ ಇಂದ್ರನು ನನ್ನ ಎದುರಿಗೆ ಬಂದಿದ್ದಾಗ ನಾನು ನನ್ನ ಸ್ವಾಮಿ ಭಗವಾನ್ ಶ್ರೀಹರಿನಾರಾಯಣನ ದರ್ಶನ ಮಾಡಿದ್ದೆ. ಆ ಶ್ರೀಹರಿಯೇ ವೈಕುಂಠ, ಪುರುಷ, ಅನಂತ, ಶುಕ್ಲ, ವಿಷ್ಣು, ಸನಾತನ, ಮಂಜುಕೇಶ, ಹರಿಶ್ಮಶ್ರು ಮತ್ತು ಸಮಸ್ತ ಪ್ರಾಣಿಗಳ ಪಿತಾಮಹ ಎಂದು ಪ್ರಸಿದ್ಧನಾಗಿದ್ದಾನೆ. ಯಾರ ತಪಸ್ಸಿನಿಂದ ನನಗೆ ಭಗವಂತನ ದರ್ಶನವಾಗಿತ್ತೋ ಆ ತಪಸ್ಸಿನ ಸ್ವಲ್ಪ ಅಂಶ ಈಗಲೂ ನನ್ನೊಳಗೆ ಇದೆ ಎಂದು ನಾನು ತಿಳಿಯುತ್ತೇನೆ, ಇದರಿಂದ ನಾನು ಇತರ ಯಾವುದೇ ವಿಷಯವನ್ನು ಇಚ್ಛಿಸದೆ, ಯಾವ ಕರ್ಮದಿಂದ ಮತ್ತು ಯಾವ ಜ್ಞಾನದಿಂದ ಪರಬ್ರಹ್ಮ ಭಗವಂತನ ಪ್ರಾಪ್ತಿಯಾಗಬಲ್ಲದು ಎಂಬುದನ್ನು ನಿಮ್ಮಿಂದ ತಿಳಿಯಲು ಬಯಸುತ್ತಿರುವೆನು. ಗುರುಗಳೇ! ತಾವು ದಯಮಾಡಿ ನನಗೆ ಈ ಪ್ರಶ್ನೆಯ ಉತ್ತರವನ್ನು ತಿಳಿಸಿರಿ. ವೃತ್ರನ ಈ ಅಸುರಭಾವವನ್ನು ನಾಶಮಾಡುವಂತಹ ಪರಮಾರ್ಥಪ್ರದ ಮಾತುಗಳನ್ನು ಕೇಳಿ ಹಾಗೂ ಸೃಷ್ಟಿ-ಸ್ಥಿತಿ-ಸಂಹಾರಗಳ ಏಕಮಾತ್ರ ಆಶ್ರಯ ಶ್ರೀಭಗವಂತನ ಕುರಿತು ದೃಢ ಭಕ್ತಿಪರಾಯಣನಾಗಿರುವುದನ್ನು ತಿಳಿದು ಶುಕ್ರಾಚಾರ್ಯರು ನುಡಿದರು -</p>
<p class="Shlok">ನಮಸ್ತಸ್ಮೈ ಭಗವತೇ ದೇವಾಯ ಪ್ರಭವಿಷ್ಣವೇ ।</p>
<p class="Shlok">ಯಸ್ಯ ಪೃಥಿವೀತಲಂ ತಾತ ಸಾಕಾಶಂ ಬಹುಗೋಚರಃ ॥</p>
<p class="Shlok">ಮೂರ್ಧಾ ಯಸ್ಯ ತ್ವನಂತ ಚ ಸ್ಥಾನಂ ದಾನವಸತ್ತಮ ।</p>
<p class="Shlok">ತಸ್ಯಾಹಂ ತೇ ಪ್ರವಕ್ಷಾಮಿ ವಿಷ್ಣೋರ್ಮಾಹಾತ್ಮ್ಯಮುತ್ತಮಮ್ ॥</p>
<p class="TXT-Right">(ಮಹಾ-ಶಾಂತಿ-280/1-2)</p>
<p class="Text">ಎಲೈ ದಾನವಶ್ರೇಷ್ಠನೇ! ಅಯ್ಯಾ! ಈ ಭೂಮಂಡಲವು ಯಾರ ಅಧೋಭಾಗವಾಗಿದೆಯೋ, ಆಕಾಶ ಸಹಿತ ಮೇಲಿನ ಲೋಕಗಳು ಯಾರ ಭುಜಗಳ ಮಧ್ಯಭಾಗವಾಗಿದೆಯೋ ಮತ್ತು ಮೋಕ್ಷಧಾಮ ಯಾರ ಮಸ್ತಕರೂಪವಾಗಿದೆಯೋ, ಆ ಭಗವಾನ್ ನಾರಾಯಣನಿಗೆ ನಾನು ನಮಸ್ಕರಿಸುತ್ತಾ ನಿನಗೆ ಆ ಶ್ರೀವಿಷ್ಣುವಿನ ಶ್ರೇಷ್ಠ ಮಾಹಾತ್ಮ್ಯವನ್ನು ತಿಳಿಸುತ್ತೇನೆ.</p>
<p class="Text">ವೃತ್ರಾಸುರ ಮತ್ತು ಶುಕ್ರಾಚಾರ್ಯರಲ್ಲಿ ಹೀಗೆ ಮಾತು ನಡೆದಿತ್ತು ಅಷ್ಟರಲ್ಲಿ ಧರ್ಮಾತ್ಮಾ ಮಹಾಮುನಿ ಸನತ್ಕುಮಾರರು ಅವರ ಸಂದೇಹವನ್ನು ನಾಶಗೊಳಿಸಲು ಅಲ್ಲಿಗೆ ಆಗಮಿಸಿದರು. ಅಸುರರಾಜ ವೃತ್ರ ಹಾಗೂ ಮುನಿವರ್ಯ ಶುಕ್ರಾಚಾರ್ಯರು ಅವರನ್ನು ಯಥೋಚಿತವಾಗಿ ಪೂಜಿಸಿದರು. ಅವರು ಉತ್ತಮ ಸಿಂಹಾಸನದಲ್ಲಿ ಆಸೀನರಾದರು. ಅನಂತರ ಶುಕ್ರಾಚಾರ್ಯರು ವಿನಂತಿಸಿದಾಗ ಸನತ್ಕುಮಾರರು ಭಗವಾನ್ ವಿಷ್ಣುವಿನ ಮಾಹಾತ್ಮ್ಯವನ್ನು ಹೇಳ ತೊಡಗಿದರು - ಎಲೈ ದೈತ್ಯೇಂದ್ರನೇ! ನಾನು ನಿನಗೆ ಭಗವಂತನ ಮಾಹಾತ್ಮ್ಯವನ್ನು ಹೇಳುವೆನು, ಗಮನವಿಟ್ಟು ಕೇಳು. ಈ ಸಮಸ್ತ ವಿಶ್ವವು ಭಗವಾನ್ ವಿಷ್ಣುವಿನಲ್ಲಿ ಸ್ಥಿತವಾಗಿದೆ. ಆ ಪರಮಪುರುಷ ಭಗವಂತನೇ ಕಾಲನ ಮೂಲಕ ಚರಾ-ಚರ ಪ್ರಾಣಿಗಳನ್ನು ರಚಿಸಿ, ಅವರನ್ನು ಸಂಹಾರ ಮಾಡುತ್ತಾನೆ. ಈ ಸಮಸ್ತ ಭೂತಗಳು ಅವನಿಂದಲೇ ಉತ್ಪನ್ನವಾಗಿ, ಅವನಲ್ಲೇ ಲಯ ಹೊಂದುವರು. ಶಾಸ್ತ್ರಜ್ಞಾನ, ಬಾಹ್ಯ ತಪಸ್ಸು ಮತ್ತು ಯಜ್ಞಗಳಿಂದ ಅವನ ಪ್ರಾಪ್ತಿಯಾಗಲಾರದು. ಕೇವಲ ಇಂದ್ರಿಯಸಂಯಮದಿಂದ ಅರ್ಥಾತ್ ಮನಸ್ಸು ಸಹಿತ ಸಮಸ್ತ ಇಂದ್ರಿಯಗಳನ್ನು ವಿಷಯಗಳಿಂದ ತೊಡೆದು ಅವನಲ್ಲಿ ತೊಡಗಿಸುವುದರಿಂದ ಅವನು ಸಿಗಬಲ್ಲನು. ದೃಢವಾದ ಅಧ್ಯವಸಾಯದೊಂದಿಗೆ ನಿಷ್ಕಾಮಭಾವದಿಂದ ಭಗವದರ್ಥರೂಪೀ ಯಜ್ಞ ಮತ್ತು ಶಮ-ದಮಾದಿ ಸಾಧನೆಗಳಿಂದ ಚಿತ್ತದ ಶುದ್ಧಿ ಮಾಡುವವರೇ ಪರಲೋಕದಲ್ಲಿ ಮೋಕ್ಷವನ್ನು ಪಡೆಯುವರು. ಅಕ್ಕಸಾಲಿಗನು ಬೆಳ್ಳಿ, ಬಂಗಾರವೇ ಮೊದಲಾದ ಧಾತುಗಳನ್ನು ಪದೇ-ಪದೇ ಬೆಂಕಿಯಲ್ಲಿ ಕಾಯಿಸಿ ಶುದ್ಧ ಮಾಡುವಂತೆಯೇ ಜೀವಿಯೂ ಪದೇ-ಪದೇ ಜನ್ಮ ಪಡೆದು ಪ್ರಯತ್ನಿಸುತ್ತಾ ಶುದ್ಧನಾಗುತ್ತಾನೆ. ಆದರೆ ಮಹಾನ್ ಪ್ರಯತ್ನ ಮಾಡುವ ಸಾಧಕನು ಒಂದೇ ಜನ್ಮದಲ್ಲಿ ಶುದ್ಧನಾಗಿ ಹೋಗುವನು. ಶರೀರದ ಕೊಳೆಯನ್ನು ತೊಳೆಯುವಂತೆಯೇ ಪ್ರಯತ್ನಪೂರ್ವಕ ಅಂತಃಕರಣದ ಮಲವನ್ನೂ ದೂರಗೊಳಿಸಬೇಕು. ಸಾಸಿವೆ ಎಣ್ಣೆಯಲ್ಲಿ ಸ್ವಲ್ಪ ಹೂವುಗಳ ಪರಿಮಳ ಹಾಕುವುದರಿಂದ ಎಣ್ಣೆಯ ವಾಸನೆ ಇಲ್ಲವಾಗುವುದಿಲ್ಲ, ಹಾಗೆಯೇ ಅಲ್ಪ ಪ್ರಯತ್ನದಿಂದ ದೋಷಗಳು ದೂರವಾಗುವುದಿಲ್ಲ, ಆದರೆ ಪದೇ-ಪದೇ ಹೆಚ್ಚಿನ ಹೂಗಳ ಪರಿಮಳವನ್ನು ಬೆರೆಸುವುದರಿಂದ ಎಣ್ಣೆಯ ವಾಸನೆ ನಾಶವಾಗುತ್ತದೆ, ಹಾಗೆಯೇ ಬುದ್ಧಿಯಿಂದ ವಿಷಯಾಸಕ್ತಿಯ ದೋಷಗಳೂ ಕೂಡ ಪದೇ-ಪದೇ ಮಹಾ ಪ್ರಯತ್ನ ಮಾಡುವುದರಿಂದ ಮತ್ತು ಸತ್ಯ ಸೇವನದಿಂದ ನಾಶವಾಗುತ್ತದೆ.</p>
<p class="Text">ಎಲೈ ದಾನವರಾಜನೇ! ಅಜ, ಅವಿನಾಶೀ ಭಗವಾನ್ ನಾರಾಯಣನೇ ಈ ಚರಾಚರ ವಿಶ್ವದ ಸೃಷ್ಟಿ ಮಾಡುತ್ತಾನೆ, ಅವನೇ ಸಮಸ್ತ ಪ್ರಾಣಿಗಳಲ್ಲಿ ದೇಹರೂಪದಿಂದ ಮತ್ತು ಜೀವರೂಪದಿಂದ ವಿರಾಜಿಸುತ್ತಿರುವನು. ಅವನೇ ಮನಸ್ಸುಸಹಿತ ಹನ್ನೊಂದು ಇಂದ್ರಿಯಗಳ ರೂಪನಾಗಿ ಜಗತ್ತನ್ನು ಉಪ ಭೋಗಿಸುವನು. ಆ ಜಗದ್ರೂಪೀ ಪರಮಾತ್ಮನ ಚರಣ ಈ ಪೃಥಿವಿಯಾಗಿದೆ, ಸ್ವರ್ಗ ಮಸ್ತಕವಾಗಿದೆ, ದಿಕ್ಕುಗಳು ನಾಲ್ಕು ಭುಜಗಳಾಗಿವೆ, ಆಕಾಶ ಕಿವಿಗಳಾಗಿವೆ, ಸೂರ್ಯ ನೇತ್ರ, ಚಂದ್ರ ಮನಸ್ಸು, ಜ್ಞಾನ ಬುದ್ಧಿ, ಜಲ ಜಿಹ್ವೆ ಹಾಗೂ ಆಕಾಶದಲ್ಲಿರುವ ಗ್ರಹರು ಅವನ ಭ್ರುಕುಟಿಯ ಮಧ್ಯಭಾಗವಾಗಿದೆ. ಸತ್ತ್ವ, ರಜ ಮತ್ತು ತಮ ಈ ಮೂರು ಗುಣಗಳೇ ಆ ನಾರಾಯಣನಾಗಿರುವನು. ಅವನು ಎಲ್ಲ ಆಶ್ರಮ, ಕರ್ಮ ಮತ್ತು ಸಂನ್ಯಾಸದ ಫಲಸ್ವರೂಪನಾಗಿರುವನು. ವೇದದ ಛಂದ ಅವನ ರೋಮವಾಗಿದೆ, ಪ್ರಣವ ಅವನ ವಾಣಿಯಾಗಿದೆ. ಅವನು ಎಲ್ಲ ಆಶ್ರಮಗಳ ಆಶ್ರಯನಾಗಿರುವನು, ಅವನ ಮುಖ ಎಲ್ಲ ಕಡೆಗೂ ಇದೆ. ಅವನೇ ಬ್ರಹ್ಮನಾಗಿರುವನು. ಪರಮಧರ್ಮ, ತಪಸ್ಸು, ಸತ್-ಅಸತ್, ಮಂತ್ರ, ಶಾಸ್ತ್ರ, ಯಜ್ಞಪಾತ್ರ ಹಾಗೂ ಹದಿನಾರು ಋತ್ವಿಕ್ಯುಕ್ತ ಸರ್ವಯಜ್ಞನಾಗಿರುವನು. ಅವನೇ ಬ್ರಹ್ಮಾ, ವಿಷ್ಣು, ಅಶ್ವಿನೀಕುಮಾರರು, ಪುರಂದರ, ಮಿತ್ರ, ವರುಣ, ಯಮ ಮತ್ತು ಕುಬೇರನಾಗಿರುವನು. ಋತ್ವಿಜರು ಅವನನ್ನು ಇಂದ್ರ, ವೈಶ್ವಾನರ ಮೊದಲಾದ ಭಿನ್ನ-ಭಿನ್ನ ರೂಪಗಳಲ್ಲಿ ನೋಡುತ್ತಿದ್ದರೂ, ಅವನು ಸನಾತನ ಪರಮಾತ್ಮಾ ಒಬ್ಬನೇ ಆಗಿದ್ದಾನೆ ಎಂದೂ ತಿಳಿಯುತ್ತಾರೆ. ಈ ಸಮಸ್ತ ಜಗತ್ತು ಆ ಓರ್ವ ಅದ್ವಿತೀಯ ಭಗವಾನ್ ನಾರಾಯಣನ ವಶದಲ್ಲೇ ಇದೆ. ವೇದಗಳು ಅವನನ್ನು ವಿವಿಧ ಪ್ರಾಣಿಗಳ ಏಕಮಾತ್ರ ಕಾರಣನೆಂದು ತಿಳಿಸುತ್ತದೆ. ಮನುಷ್ಯನು ದಿವ್ಯ ದೃಷ್ಟಿಯಿಂದ ಎಲ್ಲವನ್ನು ಓರ್ವ ನಾರಾಯಣಮಯವೆಂದು ನೋಡಿದಾಗ ಬ್ರಹ್ಮನ ಸ್ವರೂಪ ಪ್ರಕಟವಾಗುತ್ತದೆ ಅರ್ಥಾತ್ ಅವನು ಬ್ರಹ್ಮನನ್ನು ಹೊಂದುವನು.</p>
<p class="Text">ಜೀವಿಗಳು ಜನ್ಮ ಪಡೆದು ತಮ್ಮ-ತಮ್ಮ ಕರ್ಮಗಳನುಸಾರ ನಿರ್ದಿಷ್ಟ ಲೋಕಗಳಲ್ಲಿ ಇರುತ್ತಾರೆ ಮತ್ತು ಅಂತ್ಯದಲ್ಲಿ ಪ್ರಳಯಕಾಲದಲ್ಲಿ ಪ್ರಕೃತಿಯೊಂದಿಗೆ ಬ್ರಹ್ಮನಲ್ಲಿ ಪ್ರವೇಶ ಮಾಡುತ್ತಾರೆ. ಬ್ರಹ್ಮವಿತ್ ಮಹಾತ್ಮರು ಐದು ಇಂದ್ರಿಯಗಳನ್ನು ಸಂಯಮಗೊಳಿಸಿ ಸುಖ-ದುಃಖದಲ್ಲಿ ಸಮನಾಗಿರುತ್ತಾರೆ. ಅವರೊಳಗೆ ಬ್ರಹ್ಮವಿದ್ಯೆ ಮತ್ತು ವೇದವಿದ್ಯೆ ಇರುತ್ತದೆ. ನಿರ್ಮಲ ಮನಸ್ಸಿನಿಂದ ಪರಮ ಪವಿತ್ರ ಗತಿಯನ್ನು ತಿಳಿಯಲು ಬಯಸುವವನು ಬ್ರಹ್ಮನ ಸಾಕ್ಷಾತ್ಕಾರ ಪಡೆದು ಸರ್ವಥಾ ದುರ್ಲಭವಾಗಿರುವ ಮೋಕ್ಷಸ್ವರೂಪ ಸನಾತನ ಅವಿನಾಶೀ ಪರಬ್ರಹ್ಮನನ್ನು ಪಡೆದುಕೊಳ್ಳುವನು.</p>
<p class="Text">ಸನತ್ಕುಮಾರರ ಈ ವಚನಗಳನ್ನು ಕೇಳಿ ವೃತ್ರಾಸುರನಿಗೆ ಬಹಳ ಆನಂದವಾಯಿತು. ಅವನು ಈಗ ಪರಮ ದೃಢ ನಿಶ್ಚಯದೊಂದಿಗೆ ಎಲ್ಲದರಲ್ಲಿ, ಎಲ್ಲೆಡೆ, ಸರ್ವಥಾ ಭಗವಂತನ ಅನುಭವವನ್ನು ಪಡೆದನು. ಅವನ ಧಾರ್ಮಿಕತೆ, ಜ್ಞಾನ, ಭಗವದ್ಭಕ್ತಿ ಯಾರೊಂದಿಗೂ ತುಲನೆ ಆಗದಷ್ಟು ಪವಿತ್ರ ಮತ್ತು ಮಹಾನ್ ಆಗಿಹೋಯಿತು. ಅವನು ರಾಜ್ಯಹೀನನಾಗಿದ್ದರೂ ಆಸಕ್ತಿಯನ್ನು ಬಿಟ್ಟು ನಿರ್ಭಯನಾಗಿ ಶತ್ರುಗಳಲ್ಲಿ ಇರತೊಡಗಿದನು. ಇಂದ್ರನು ದೇವತೆಗಳ ಸಹಿತ ಅವನ ವಧೆಯ ಪ್ರಯತ್ನ ಬಹಳವಾಗಿ ಮಾಡಿದನು, ಆದರೆ ಅವನು ಸಫಲನಾಗಲಿಲ್ಲ. ಆಗ ಎಲ್ಲ ದೇವತೆಗಳು ಸೇರಿ ಭಗವಂತನ ಜ್ಞಾನಮಯ ಸ್ತುತಿಯನ್ನು ಮಾಡಿ, ಅವನಲ್ಲಿ ಶೀಘ್ರವಾಗಿ ವೃತ್ರಾಸುರನನ್ನು ವಧಿಸುವ ವರವನ್ನು ಕೇಳಿದರು. ಭಗವಂತನು ಅವರ ಸ್ತುತಿಯಿಂದ ಪ್ರಸನ್ನನಾಗಿ ಮಾರ್ಮಿಕ ಶಬ್ದಗಳಲ್ಲಿ ಅವರಲ್ಲಿ ಇಂತೆಂದನು -</p>
<p class="Shlok">ಕಿಂ ದುರಾಪಂ ಮಯಿ ಪ್ರೀತೇ ತಥಾಪಿ ವಿಬುಧರ್ಷಭಾಃ ।</p>
<p class="Shlok">ಮಯ್ಯೇಕಾಂತಮತಿರ್ನಾನ್ಯನ್ಮತ್ತೋ ವಾಂಛತಿ ತತ್ತ್ವವಿತ್ ॥</p>
<p class="Shlok">ನ ವೇದ ಕೃಪಣಃ ಶ್ರೇಯ ಆತ್ಮನೋ ಗುಣವಸ್ತುದೃಕ್ ।</p>
<p class="Shlok">ತಸ್ಯ ತಾನಿಚ್ಛತೋ ಯಚ್ಛೇದ್ ಯದಿ ಸೋಽಪಿ ತಥಾವಿಧಃ ॥</p>
<p class="Shlok">ಸ್ವಯಂ ನಿಃಶ್ರೇಯಸಂ ವಿದ್ವಾನ್ ನ ವಕ್ತ್ಯಜ್ಞಾಯ ಕರ್ಮ ಹಿ ।</p>
<p class="Shlok">ನ ರಾತಿ ರೋಗಿಣೋಪಥ್ಯಂ ವಾಂಛತೋ ಹಿ ಭಿಷಕ್ತಮಃ ॥</p>
<p class="TXT-Right">(ಶ್ರೀಮದ್ಭಾ-6/9/48/50)</p>
<p class="Text">ಎಲೈ ದೇವತೆಗಳಿರಾ! ನಾನು ಪ್ರಸನ್ನನಾದಾಗ ಏನು ತಾನೇ ದೊರೆಯಲಾರದು, ಆದರೂ ನನ್ನಲ್ಲಿ ಅನನ್ಯರೂಪದಿಂದ ತೊಡಗಿರುವ ಬುದ್ಧಿಯವನು, ನನ್ನ ತತ್ತ್ವವನ್ನು ತಿಳಿದವನು ನನ್ನನ್ನು ಬಿಟ್ಟು ಬೇರೆ ಯಾವುದೇ ವಸ್ತುವನ್ನು ಬಯಸುವುದಿಲ್ಲ. ಆದರೆ ವಿಷಯಗಳನ್ನೇ ಯಥಾರ್ಥ ತತ್ತ್ವವೆಂದು ತಿಳಿಯುವ ಕೃಪಣ ಪುರುಷನು ತನ್ನ ಶ್ರೇಯಸ್ಸನ್ನು ತಿಳಿಯಲಾರನು, ಅದಕ್ಕಾಗಿ ಅವನು ಅಕಲ್ಯಾಣಕಾರೀ ವಿಷಯಗಳನ್ನೇ ಬೇಡುತ್ತಾನೆ; ಆ ವಿಷಯಗಳನ್ನು ಇಚ್ಛಿಸುವ ಮನುಷ್ಯನಿಗೆ ಯಾವುದಾದರೂ ವಿಷಯವನ್ನು ಕೊಟ್ಟರೆ ಅವನೂ ಒಂದು ರೀತಿಯ ಅಜ್ಞಾನಿಯೇ ಆಗುವನು. ಉತ್ತಮ ವೈಧ್ಯನು ರೋಗಿಯು ಬಯಸಿದರೂ ಅವನಿಗೆ ಕುಪಥ್ಯದ ವಸ್ತು ಕೊಡುವುದಿಲ್ಲ, ಹಾಗೆಯೇ ಶ್ರೇಯಸ್ಸನ್ನು ತಿಳಿದ ವಿದ್ವಾಂಸನೂ ಅಜ್ಞಾನೀ ಪುರುಷನಿಗೆ ಬಂಧನಮಯ ಭೋಗಪ್ರಧಾನ ಮಾಡುವ ಕರ್ಮವನ್ನು ಉಪದೇಶಿಸುವುದಿಲ್ಲ.</p>
<p class="Text">ಭಗವಂತನು ಹೇಳಿದುದರಲ್ಲಿ ಈ ಅಭಿಪ್ರಾಯವನ್ನು ತೆಗೆದುಕೊಳ್ಳಬೇಕು. ನೀವಾದರೋ ಸ್ತುತಿಯನ್ನು ಬಹಳ ವಿದ್ವತ್ಪೂರ್ಣವಾಗಿ ಮಾಡಿರುವಿರಿ, ಆದರೆ ಇಂತಹ ಸ್ತುತಿಯನ್ನು ಮಾಡಿ ಕೊನೆಗೆ ನನ್ನಲ್ಲಿ ಬೇಡಿದುದು ಸಾಂಸಾರಿಕ ವಿಜಯ ಮತ್ತು ಭೋಗರಾಶಿಯೇ. ನೀವು ಮೂರ್ಖರಂತೆ ತಮ್ಮ ಯಥಾರ್ಥ ಕಲ್ಯಾಣವನ್ನು ಬಯಸಲಿಲ್ಲ, ನನ್ನನ್ನು ಪಡೆದರೂ ನನ್ನಿಂದ ದುರ್ಲಭ ಭಕ್ತಿಯನ್ನು ಬೇಡದೆ ವಿಷಯ ಭೋಗಗಳನ್ನು ಇಚ್ಛಿಸುವುದು ಬಹಳ ದುಃಖದ ಮಾತಾಗಿದೆ. ಈಗಲೂ ನಿಮ್ಮನ್ನು ನಾನು ಎಚ್ಚರಿಸುತ್ತಿದ್ದೇನೆ. ನೀವು ನನ್ನ ತತ್ತ್ವವನ್ನು ತಿಳಿದಿದ್ದರೆ ಅಬೋಧ ಮಗುವಿನಂತೆ ನನ್ನನ್ನೇ ಅವಲಂಬಿಸಿರಿ; ಮತ್ತೆ ಸ್ನೇಹಮಯಿ ತಾಯಿಯು ಮಗುವು ಕೇಳಿದರೂ ವಿಷವನ್ನು ಕೊಡದೆ ಅದರ ಶ್ರೇಯಸ್ಸಿನ ವಸ್ತುವನ್ನೇ ಕೊಡುವಂತೆಯೇ, ನಾನೂ ನಿಮ್ಮನ್ನು ಭೋಗಗಳಿಂದ ದೂರಗೊಳಿಸಿ ನನ್ನ ಕಡೆಗೆ ಸೆಳೆದುಕೊಳ್ಳುವೆನು. ನೀವು ನನ್ನನ್ನು ಸದ್ವೈದ್ಯನೆಂದು ತಿಳಿದು ನನಗೆ ಅರ್ಪಿಸಿಕೊಳ್ಳಿರಿ. ಯಾವ ಔಷಧದಿಂದ ನಿಮ್ಮ ರೋಗ ವಾಸಿಯಾಗುವುದೆಂಬುದನ್ನು ನಾನು ಬಲ್ಲೆನು ಹಾಗೂ ಅದನ್ನೇ ನಿಮಗೆ ಕೊಡುವೆನು. ವೃತ್ರಾಸುರನನ್ನು ಕೊಲ್ಲುವುದು, ಕೊಲ್ಲದಿರುವುದು ಎಂಬ ಚಿಂತೆ ಬಿಟ್ಟುಬಿಡಿ; ವೈರವನ್ನು ತೊರೆದು ಬಿಡಿ. ಆ ವೃತ್ರನು ಅಸುರನಾಗಿದ್ದರೂ ನನ್ನ ಕೃಪೆಯನ್ನು ಹೇಗೆ ಅವಲಂಬಿಸಿರುವನು? ನೋಡಿ. ಅವನು ಈಗ ಸೋತಿರುವನು, ಆದರೂ ನನ್ನಿಂದ ಏನನ್ನೂ ಬಯಸುವುದಿಲ್ಲ. ನೀವೂ ಹಾಗೆಯೇ ಮಾಡಬಲ್ಲಿರಿ.</p>
<p class="Text">ಭಗವಂತನ ವಚನವನ್ನು ಕೇಳಿ ದೇವತೆಗಳು ಸುಮ್ಮನಾದರು. ಈ ದೇವತೆಗಳು ವಿಷಯಗಳ ಅಭಿಲಾಷಿಗಳೇ ಆಗಿರುವರು ಎಂದು ಭಗವಂತನು ತಿಳಿದನು. ಇವರಿಗೆ ತಮ್ಮ ಶ್ರೇಯಸ್ಸಿನ ಇಚ್ಛೆ ಈಗ ಇಲ್ಲ. ಅತ್ತ ಭಕ್ತ ವೃತ್ರಾಸುರನನ್ನೂ ಅಸುರ ದೇಹದಿಂದ ಬಿಡುಗಡೆಗೊಳಿಸಿ ಶೀಘ್ರವಾಗಿ ಪರಮಧಾಮಕ್ಕೆ ಕೊಂಡುಹೋಗ ಬೇಕಾಗಿದೆ; ಆದ್ದರಿಂದ ಅವನ ದೇಹತ್ಯಾಗದ ವ್ಯವಸ್ಥೆ ಮಾಡುವುದರಿಂದ ಎರಡೂ ಪಕ್ಷಕ್ಕೆ ಸಮ್ಮತವಾಗುವುದು ಎಂದು ಯೋಚಿಸಿ ಭಕ್ತವಾಂಛಾಕಲ್ಪತರು ಭಗವಂತನು ಹೇಳಿದನು - ಒಳ್ಳೆಯದು, ನೀವು ಇದನ್ನೇ ಬಯಸುವುದಾದರೆ ಅದೇ ಸರಿ, ಇಂದ್ರನೇ! ನಿನಗೆ ಮಂಗಳವಾಗಲಿ. ಈಗ ನೀನು ಮಹಾತಪಸ್ವೀ ದಧೀಚಿ ಋಷಿಯ ಬಳಿಗೆ ಹೋಗಿ, ವಿದ್ಯೆ, ವ್ರತ, ತಪಸ್ಸುಗಳಿಂದ ದೃಢವಾದ ಅವನ ಶರೀರವನ್ನು ಯಾಚಿಸಿರಿ. ಎಲೈ ಇಂದ್ರನೇ! ಅವರು ‘ಅಶ್ವಶಿರಸ್’ ಎಂಬ ಹೆಸರಿನಿಂದ ಪ್ರಸಿದ್ಧವಾದ ಬ್ರಹ್ಮವಿದ್ಯೆಯನ್ನು ತಿಳಿದಿರುವರು. ಅದನ್ನು ಅವರು ಅಶ್ವಿನೀಕುಮಾರರಿಗೆ ಉಪದೇಶಿಸಿದ್ದರು; ಇದರಿಂದ ಅಶ್ವಿನೀದೇವತೆಗಳು ಜೀವನ್ಮುಕ್ತರಾಗಿದ್ದರು<span class="char-style-override-3">*</span> ಇದಲ್ಲದೆ ಆ ದಧೀಚಿಋಷಿ ನನ್ನ ಸ್ವರೂಪಭೂತ ಅಭೇದ್ಯ ನಾರಾಯಣ ಕವಚವನ್ನು ತಿಳಿದಿರುವರು; ಅವರಿಂದಲೇ ಈ ಕವಚ ವಿಶ್ವರೂಪನ ತಂದೆ ತ್ವಷ್ಟಾನಿಗೆ ದೊರಕಿತ್ತು. ತ್ವಷ್ಟಾನು ವಿಶ್ವರೂಪನಿಗೆ ಕೊಟ್ಟಿದ್ದನು ಹಾಗೂ ವಿಶ್ವರೂಪನಿಂದ ಅದನ್ನು ಪಡೆದು ನೀವು ದಾನವರ ಮೇಲೆ ವಿಜಯವನ್ನು ಪಡೆದಿದ್ದೀರಿ. ಈ ಪ್ರಕಾರದ ವಿದ್ಯೆಗಳಿಂದ ದೃಢವಾದ ಅವರ ಶರೀರವನ್ನು ನೀವು ಬೇಡಿಕೊಳ್ಳಿ. ಆ ಧರ್ಮಾತ್ಮನು ನೀವು ಬೇಡಿದಾಗ ಅದನ್ನು ಕೊಡುವರು, ಮತ್ತೆ ಅವರ ಅಸ್ಥಿಗಳಿಂದ ವಿಶ್ವಕರ್ಮನ ಮೂಲಕ ವಜ್ರ ಎಂಬ ಶಸವನ್ನು ಮಾಡಿಸಿಕೊಳ್ಳಿ, ಆ ವಜ್ರದಿಂದಲೇ ವೃತ್ರಾಸುರನ ವಧೆಯಾಗುವುದು.</p>
<p class="Footnotes"><span class="char-style-override-4">* </span>ಒಮ್ಮೆ ದಧೀಚಿ ಋಷಿಗಳ ಬಳಿಗೆ ಅಶ್ವಿನೀಕುಮಾರರು ಜ್ಞಾನದ ಉಪದೇಶ ಪಡೆಯಲು ಹೋಗಿದ್ದರು. ಆಗ ಋಷಿಯು ನಿತ್ಯಕರ್ಮ ಮಾಡುತ್ತಿದ್ದರು, ಆದ್ದರಿಂದ ಅವರು ಯಾವುದಾದರೂ ಬೇರೆ ಸಮಯದಲ್ಲಿ ಬರುವಂತೆ ಹೇಳಿದರು. ಅಶ್ವಿನೀಕುಮಾರರು ಹೊರಟುಹೋದ ಬಳಿಕ ಇಂದ್ರನು ಋಷಿಗಳ ಬಳಿಗೆ ಹೋಗಿ - ‘ಅಶ್ವಿನೀಕುಮಾರರು ವೈದ್ಯರಾಗಿದ್ದಾರೆ, ಅವರಿಗೆ ನೀವು ಬ್ರಹ್ಮವಿದ್ಯೆಯನ್ನು ಉಪದೇಶಿಸಬೇಡಿರಿ. ನೀವು ಉಪದೇಶಿಸಿದರೆ ನಾನು ನಿಮ್ಮ ತಲೆಯನ್ನು ತರಿದು ಬಿಡುವೆನು’, ಎಂದು ಹೇಳಿ ಇಂದ್ರನು ಹೊರಟು ಹೋದನು. ಮತ್ತೆ ಅಶ್ವಿನೀಕುಮಾರರು ಬಂದರು. ಆಗ ಋಷಿಯು ಇಂದ್ರನ ಮಾತನ್ನು ಅವರಿಗೆ ತಿಳಿಸಿದರು. ಅಶ್ವಿನೀಕುಮಾರರು ಹೇಳಿದರು - ‘ನೀವು ಚಿಂತಿಸಬೇಡಿ, ನಾವು ಮೊದಲೇ ನಿಮ್ಮ ಈ ಶಿರವನ್ನು ಕತ್ತರಿಸಿ ಆ ಜಾಗದಲ್ಲಿ ಕುದುರೆಯ ಶಿರವನ್ನು ಜೋಡಿಸಿಬಿಡುತ್ತೇವೆ. ಅದೇ ಶಿರದಿಂದ ನಮಗೆ ಉಪದೇಶ ಮಾಡಿರಿ. ಬಳಿಕ ಇಂದ್ರನು ಬಂದು ನಿಮ್ಮ ಆ ಶಿರವನ್ನು ಕರಿಸಿದಾಗ ನಾವು ನಿಮ್ಮ ನಿಜವಾದ ಶಿರಸ್ಸನ್ನು ಜೋಡಿಸಿ ನಿಮ್ಮನ್ನು ಬದುಕಿಸುವೆವು’ ಇದನ್ನು ಕೇಳಿ ಸತ್ಯಕ್ಕೆ ಹೆದರುವ ಋಷಿಯು ಹಾಗೆಯೇ ಮಾಡಿದರು. ಅಂದಿನಿಂದ ಅಶ್ವದ ಶಿರದಿಂದ ಬ್ರಹ್ಮವಿದ್ಯೆಯ ಉಪದೇಶವಾದ್ದರಿಂದ ಆ ಬ್ರಹ್ಮವಿದ್ಯೆಯನ್ನು ‘ಅಶ್ವಶಿರಸ್’ ಎಂದಾಯಿತು. ಇಲ್ಲಿ ಭಗವಾನ್ ಇಂದ್ರನಿಗೆ ಈ ಘಟನೆಯನ್ನು ಜ್ಞಾಪಿಸಿ ಹೇಳಿದನು - ನೀನು ಯಾರ ಶಿರವನ್ನು ಕತ್ತರಿಸಿದ್ದೆಯೋ, ಆ ರಾಗ-ದ್ವೇಷರಹಿತ ಋಷಿಯು ನೀವು ಬೇಡಿದಾಗ ನಿಮಗೆ ತಮ್ಮ ಶರೀರವನ್ನು ಕೊಟ್ಟು ಬಿಡುವರು.</p>
<p class="Text">ಇಂದ್ರನು ದಧೀಚಿಯ ಬಳಿಗೆ ಹೋಗಿ ಎಲ್ಲವನ್ನೂ ತಿಳಿಸಿದನು. ದಧೀಚಿಯು ಶರೀರವನ್ನು ತ್ಯಜಿಸಿದರು. ಆಗ ಅವರ ಅಸ್ಥಿಗಳಿಂದ ವಜ್ರ ಸಿದ್ಧವಾಯಿತು ಹಾಗೂ ಅದನ್ನು ಎತ್ತಿಕೊಂಡು ಇಂದ್ರನು ದೇವತೆಗಳ ವಿಶಾಲ ಸೈನ್ಯದೊಂದಿಗೆ ತಮ್ಮ ಶತ್ರು ವೃತ್ರಾಸುರನ ಮೇಲೆ ಆಕ್ರಮಣ ಮಾಡಿದನು. ರಣವಾದ್ಯಗಳು ಮೊಳಗಿದವು, ಭಯಂಕರ ಗರ್ಜನೆ ಕೇಳಿ ಬಂದವು. ವಿಶಾಲ ದೇವತೆಗಳ ಸಹಿತ ಇಂದ್ರನನ್ನು ತನ್ನೆದುರಿಗೆ ನೋಡಿಯೂ ವೃತ್ರಾಸುರನ ಮಾನಸಿಕ ಸ್ಥಿತಿಯಲ್ಲಿ ಯಾವುದೇ ಹೆಚ್ಚು-ಕಡಿಮೆಯಾಗಲಿಲ್ಲ, ಭೀಷ್ಮ ಪಿತಾಮಹರು ಯುಧಿಷ್ಠಿರನಲ್ಲಿ ಹೇಳುತ್ತಾರೆ -</p>
<p class="Shlok">ಅಥ ವೃತ್ರಸ್ಯ ಕೌರವ್ಯ ದೃಷ್ಟ್ವಾ ಶಕ್ರಮವಸ್ಥಿತಮ್ ।</p>
<p class="Shlok">ನ ಸಂಭ್ರಮೋ ನ ಭೀಃ ಕಾಚಿದಾಸ್ಥಾ ವಾ ಸಮಜಾಯತ ॥</p>
<p class="TXT-Right">(ಮಹಾ-ಶಾಂತಿ-281/12)</p>
<p class="Text">ಎಲೈ ಯುಧಿಷ್ಠಿರನೇ! ಇಂದ್ರನನ್ನು ತನ್ನೆದುರಿಗೆ ನೋಡಿ ವೃತ್ರಾಸುರನಿಗೆ ಸಂಭ್ರಮವಾಗಲಿಲ್ಲ, ಭಯವೂ ಆಗಲಿಲ್ಲ ಮತ್ತು ಅವನು ಯುದ್ಧಕ್ಕಾಗಿ ಯಾವುದೇ ಪ್ರಯತ್ನವನ್ನೂ ಮಾಡಲಿಲ್ಲ. ಆ ನಿರ್ಭಯ, ನಿಶ್ಚಲ ವೀರನು ನಗುತ್ತಾ ಇಂದ್ರನೊಡನೆ ಕಾದಾಡತೊಡಗಿದನು. ಇಂದ್ರನು ಗಾಬರಿಗೊಂಡನು. ಆಗ ವಸಿಷ್ಠರು ಬಂದು ಇಂದ್ರನನ್ನು ಉತ್ಸಾಹಿಸಿದರು. ಭಗವಾನ್ ವಿಷ್ಣು ಇಂದ್ರನ ಶರೀರದಲ್ಲಿ ಪ್ರವೇಶಿಸಿದನು ಹಾಗೂ ಭಗವಾನ್ ಶಂಕರನ ತೇಜಃಸ್ವರೂಪ ಜ್ವರವು ವೃತ್ರಾಸುರನ ಒಳಗೆ ಪ್ರವೇಶಿಸಿ ಅವನನ್ನು ಶಿಥಿಲನನ್ನಾಗಿಸಿತು. ಇಷ್ಟಿದ್ದರೂ ಭಗವಂತನಲ್ಲಿ ಅಚಲ ವಿಶ್ವಾಸವನ್ನು ಇಟ್ಟ ವೃತ್ರಾಸುರನ ಬಲವು ಇಂದ್ರನಿಂದ ಹೆಚ್ಚಾಗಿಯೇ ಇತ್ತು. ಅವನು ಇಂದ್ರನ ವಾಹನ ಐರಾವತದ ಮೇಲೆ ಗದೆಯಿಂದ ಒಂದು ಏಟು ಕೊಟ್ಟಾಗ ಅದು ರಕ್ತವನ್ನು ಉಗುಳುತ್ತಾ, ತಲೆ ತಿರುಗಿ ಇಪ್ಪತ್ತೆಂಟು ಹಸ್ತ ಹಿಂದಕ್ಕೆ ಸರಿಯಿತು. ಆಗ ನಗುತ್ತಾ ವೃತ್ರಾಸುರನು ಹೇಳಿದನು - ಇಂದ್ರನೇ! ನೀನು ಗಾಬರಿ ಪಡಬೇಡ, ತನ್ನ ಅಮೋಘ ವಜ್ರವನ್ನು ನನ್ನ ಮೇಲೆ ಪ್ರಯೋಗಿಸು, ನಿನ್ನ ಈ ವಜ್ರವು ವ್ಯರ್ಥವಾಗಲಾರದು. ನಾನು ಭಗವಂತನಿಗೆ ಈ ಶರೀರವನ್ನು ಬಲಿಯಾಗಿಸಿ ಕರ್ಮಬಂಧನದಿಂದ ಮುಕ್ತನಾಗಿ ಭಗವಂತನ ಪರಮಪದವನ್ನು ಪಡೆಯುವೆನು. ಎಲೈ ಇಂದ್ರನೇ! ನಿನ್ನ ಈ ವಜ್ರವು ಶ್ರೀಹರಿಯ ತೇಜ ಮತ್ತು ಮಹಾತಪಸ್ವೀ ದಧೀಚಿ ಋಷಿಯ ತಪಸ್ಸಿನಿಂದ ಹರಿತವಾಗಿದೆ, ಆದ್ದರಿಂದ ಈ ವಜ್ರದಿಂದ ನಿನ್ನ ವಿಜಯವಾಗುವುದರಲ್ಲಿ ಸಂದೇಹವೇ ಇಲ್ಲ. ಏಕೆಂದರೆ ಶ್ರೀಹರಿಯಿರುವಲ್ಲಿಯೇ ವಿಜಯ, ಶ್ರೀ ಮತ್ತು ಸಮಸ್ತ ಗುಣಗಳಿರುತ್ತವೆ - <span class="char-style-override-2">‘ಯತೋ ಹರಿರ್ವಿಜಯಃ ಶ್ರೀಗುಣಾಸ್ತತಃ’</span>. ಆದರೆ ಭಗವಂತನ ನಿಜ ಕೃಪಾಪಾತ್ರ ನಾನೇ ಆಗಿರುವೆ ಎಂಬುದನ್ನು ನೆನಪಿನಲ್ಲಿಡು. ನನ್ನನ್ನು ಗೆದ್ದುಕೊಂಡ ನಿನಗಾದರೋ ಕೇವಲ ಭೌತಿಕ ಸುಖ ಮತ್ತು ಅನಿತ್ಯ ರಾಜಸಿಂಹಾಸನವೇ ಸಿಗಬಹುದು, ಆದರೆ ನಾನು ನನ್ನ ಸ್ವಾಮಿ ಭಗವಂತನ ಆದೇಶದಂತೆ ಅವನ ಪವಿತ್ರ ಚರಣಕಮಲಗಳಲ್ಲಿ ಮನಸ್ಸನ್ನು ಸ್ಥಿತಗೊಳಿಸಿ ನಿನ್ನ ಈ ವಜ್ರದಿಂದ ವಿಷಯಭೋಗರೂಪೀ ಶಾಪವು ತೀರಿಹೋದಾಗ ಶರೀರವನ್ನು ತ್ಯಜಿಸಿ ಮುನಿಜನ ದುರ್ಲಭ ಪರಮಧಾಮವನ್ನು ಪಡೆದುಕೊಳ್ಳುವೆನು. ಎಲೈ ಇಂದ್ರನೇ! ಯಾವ ಭಕ್ತರು ತಮ್ಮ ಬುದ್ಧಿಯನ್ನು ಕೇವಲ ಪ್ರಿಯತಮ ಭಗವಂತನಲ್ಲೇ ತೊಡಗಿಸಿರುವ ಆ ತನ್ನ ಪರಾಯಣ ಭಕ್ತರಿಗೆ ಭಗವಂತನು ಸ್ವರ್ಗ, ಪೃಥಿವಿ ಲೋಕ, ಪಾತಾಳದ ಸಂಪತ್ತುಗಳನ್ನು ಎಂದೂ ಕೊಡುವುದಿಲ್ಲ; ಏಕೆಂದರೆ ಸಂಪತ್ತುಗಳು ರಾಗ-ದ್ವೇಷ, ಉದ್ವೇಗ-ಆವೇಗ, ಆಧಿ-ವ್ಯಾಧಿ, ಮದ-ಅಭಿಮಾನ, ವ್ಯಸನ-ವಿವಾದ ಮತ್ತು ಪರಿಶ್ರಮ-ಕ್ಲೇಶ ಮುಂತಾದ ದೋಷಗಳಿಂದ ತುಂಬಿರುತ್ತದೆ. ತಾಯಿಯು ತನ್ನನ್ನೇ ಅವಲಂಬಿಸಿದ ಮಗುವಿಗೆ ಕೈಯಾರೆ ವಿಷವನ್ನು ಕೊಡಬಲ್ಲಳೇನು? ಹೀಗೆಯೇ ನನ್ನ ಪ್ರಭು ಶ್ರೀನಾರಾಯಣನೂ ಕೂಡ ತನ್ನ ಭಕ್ತನಿಗೆ ವಿಷಯ-ಸಂಪತ್ತುರೂಪೀ ವಿಷವನ್ನು ಕೊಡದೆ ಅವನ ಧರ್ಮ, ಅರ್ಥ, ಕಾಮಸಂಬಂಧೀ ಪ್ರಯತ್ನವನ್ನೂ ನಾಶಮಾಡಿ ಬಿಡುತ್ತಾನೆ. ಭಗವಂತನು ಹೀಗೆ ಮಾಡಿದಾಗಲೇ ಭಗವಂತನ ಕೃಪೆ ನನ್ನ ಮೇಲಾಗಿದೆ ಎಂದು ಅನುಮಾನ ಪಡಬೇಕು. ನನ್ನ ಮೇಲೆ ಭಗವಂತನ ಕೃಪೆಯಾಗಿದೆ, ಅದರಿಂದಲೇ ನೀನು ವಜ್ರವನ್ನು ಕೈಯಲ್ಲೆತ್ತಿಕೊಂಡು ನನ್ನನ್ನು ಕೊಲ್ಲಲು ನನ್ನ ಎದುರಿಗೆ ನಿಂತಿರುವೆ. ಆದರೆ ನೀನಾದರೋ ಈಗ ಧರ್ಮ, ಅರ್ಥ, ಕಾಮಗಳ ಪ್ರಯತ್ನದಲ್ಲೇ ತೊಡಗಿರುವೆ. ಇದರಿಂದ ನೀನು ಅವನ ಕೃಪಾಪಾತ್ರನಲ್ಲ. ಇದರಿಂದ ನಿನಗೆ ಸ್ವರ್ಗಾದಿ ಸಂಪತ್ತುಗಳೇ ದೊರೆಯುವವು. ಭಗವಂತನ ಈ ಕೃಪಾಪ್ರಸಾದದ ರಹಸ್ಯ ಅವನ ಅಕಿಂಚನ ಭಕ್ತರೇ ಬಲ್ಲರು, ಇತರರು ಇಲ್ಲ. ಇಷ್ಟು ಹೇಳಿ ಆಪ್ತಕಾಮ ಶರಣಾಗತಿ ಅನನ್ಯ ಭಕ್ತ ಅಸುರರಾಜ ವೃತ್ರಾಸುರನು ತನ್ನ ಸ್ವಾಮಿ ಭಕ್ತವತ್ಸಲ ಭಗವಂತನಲ್ಲಿ ಇಂತೆಂದನು -</p>
<p class="Shlok">ಅಹಂ ಹರೇ ತವ ಪಾದೈಕಮೂಲ -</p>
<p class="Shlok">ದಾಸಾನುದಾಸೋ ಭವಿತಾಸ್ಮಿ ಭೂಯಃ ।</p>
<p class="Shlok">ಮನಃ ಸ್ಮರೇತಾಸುಪತೇರ್ಗುಣಾಂಸ್ತೇ </p>
<p class="Shlok">ಗೃಣೀತ ವಾಕ್ ಕರ್ಮ ಕರೋತು ಕಾಯಃ ॥</p>
<p class="Shlok">ನ ನಾಕಪೃಷ್ಠಂ ನ ಚ ಪಾರಮೇಷ್ಠ್ಯಂ </p>
<p class="Shlok">ನ ಸಾರ್ವಭೌಮಂ ನ ರಸಾಧಿಪತ್ಯಮ್ ।</p>
<p class="Shlok">ನ ಯೋಗಸಿದ್ಧೀರಪುನರ್ಭವಂ ವಾ</p>
<p class="Shlok">ಸಮಂಜಸ ತ್ವಾ ವಿರಹಯ್ಯ ಕಾಂಕ್ಷ್ಯೇ ॥</p>
<p class="Shlok">ಅಜಾತಪಕ್ಷಾ ಇವ ಮಾತರಂ ಖಗಾಃ</p>
<p class="Shlok">ಸ್ತನ್ಯಂ ಯಥಾ ವತ್ಸತರಾಃ ಕ್ಷುಧಾರ್ತಾಃ ।</p>
<p class="Shlok">ಪ್ರಿಯಂ ಪ್ರಿಯೇವ ವ್ಯಷಿತಂ ವಿಷಣ್ಣಾ</p>
<p class="Shlok">ಮನೋಽರವಿಂದಾಕ್ಷ ದಿದೃಕ್ಷತೇ ತ್ವಾಮ್ ॥</p>
<p class="Shlok">ಮಮೋತ್ತಮಶ್ಲೋಕಜನೇಷು ಸಖ್ಯಂ</p>
<p class="Shlok">ಸಂಸಾರಚಕ್ರೇ ಭ್ರಮತಃ ಸ್ವಕರ್ಮಭಿಃ ।</p>
<p class="Shlok">ತ್ವನ್ಮಾಯಯಾಽಽತ್ಮಾಽಽತ್ಮಜದಾರಗೇಹೇ -</p>
<p class="Shlok">ಷ್ವಾಸಕ್ತಚಿತ್ತಸ್ಯ ನ ನಾಥ ಭೂಯಾತ್ ॥</p>
<p class="TXT-Right">(ಶ್ರೀಮದ್ಭಾ-6/11/24-27)</p>
<p class="Text">ಹೇ ಹರೇ! ನಾನು ಸತ್ತುಹೋದ ಮೇಲೆಯೂ ನಿನ್ನ ಚರಣಗಳೇ ಯಾರ ಆಶ್ರಯವಾಗಿವೆಯೋ ಆ ನಿನ್ನ ದಾಸರ ದಾಸನಾಗುವೆನು. ಹೇ ಪ್ರಾಣನಾಥಾ! ನನ್ನ ಮನಸ್ಸು ನಿನ್ನ ಗುಣಗಳನ್ನು ಸ್ಮರಿಸುತ್ತಾ ಇರಲಿ, ನನ್ನ ವಾಣಿ ನಿನ್ನ ಗುಣಕೀರ್ತನದಲ್ಲಿ ತೊಡಗಿರಲಿ, ನನ್ನ ಶರೀರವು ನಿನ್ನಸೇವೆ ಮಾಡುತ್ತಾ ಇರಲಿ. ಹೇ ಸರ್ವಸೌಭಾಗ್ಯನಿಧಿಯೇ! ನಾನು ನಿನ್ನನ್ನು ಬಿಟ್ಟು ಸ್ವರ್ಗ, ಬ್ರಹ್ಮಪದ, ಸಾರ್ವಭೌಮರಾಜ್ಯ, ಪಾತಾಳದ ಆಧಿಪತ್ಯ, ಯೋಗಸಿದ್ಧಿ, ಹೆಚ್ಚೇನು ಪುನರ್ಜನ್ಮದ ನಾಶಕ ಸಾಯುಜ್ಯ ಮೋಕ್ಷವನ್ನೂ ಬಯಸುವುದಿಲ್ಲ. ಗರಿಗಳು ಮೂಡದಿರುವ ಪಕ್ಷಿಗಳ ಮರಿಗಳು ಹೇಗೆ ಹಸಿವೆಯಿಂದ ಅಥವಾ ಇತರ ಪಕ್ಷಿಗಳಿಂದ ಪೀಡಿತವಾಗಿದ್ದರೂ ತಾಯಿಯ ಬರವನ್ನೇ ವ್ಯಾಕುಲತೆಯಿಂದ ದಾರಿ ನೋಡುವಂತೆಯೇ, ಹಗ್ಗದಿಂದ ಕಟ್ಟಿದ್ದ ಹಸಿದಿರುವ ಸಣ್ಣ-ಸಣ್ಣ ಕರುಗಳು ತಾಯಿ ಹಸುವಿನ ಮೊಲೆಯುಣ್ಣಲು ಆತುರರಾಗಿರುವಂತೆಯೇ, ಪತಿವ್ರತಾ ಸ್ತ್ರೀ ದೂರ ದೇಶಕ್ಕೆ ಹೋದ ಪತಿಯನ್ನು ಕಾಣಲು ವ್ಯಗ್ರವಾಗಿ ಇರುವಂತೆಯೇ, ಹೇ ಕಮಲಲೋಚನ! ನನ್ನ ಮನಸ್ಸು ನಿನ್ನ ದರ್ಶನಕ್ಕಾಗಿ ವ್ಯಾಕುಲವಾಗಿದೆ. ನಾನು ನನ್ನ ಕರ್ಮಗಳಿಂದ ಸಂಸಾರಚಕ್ರದಲ್ಲಿ ಅಲೆಯುತ್ತಿರುವೆನು, ನೀನು ಪುಣ್ಯಕೀರ್ತಿಯಾಗಿರುವೆ, ನಿನ್ನ ಭಕ್ತರೊಂದಿಗೆ ನನಗೆ ಮೈತ್ರಿ ಉಂಟಾಗಲಿ. ನಿನ್ನ ಮಾಯೆಗೆ ವಶನಾಗಿ ನನ್ನ ಚಿತ್ತವು ಪುತ್ರ, ಪತ್ನೀ, ಶರೀರ, ಮನೆ ಮುಂತಾದವುಗಳಲ್ಲಿ ಆಸಕ್ತವಾಗಿದೆ. ಹೇ ಸ್ವಾಮಿ! ಯಾವುದರಿಂದ ಈ ಚಿತ್ತವು ನಿನ್ನನ್ನಲ್ಲದೆ ಬೇರೆ ಯಾವುದರಲ್ಲಿಯೂ ಆಸಕ್ತವಾಗದಿರುವಂತೆ ಈಗ ಮಾಡು.</p>
<p class="Text">ಆಹಾ! ಎಂತಹ ನಿಷ್ಕಾಮ ಕಾಮನೆಯಾಗಿದೆ. ಮೋಕ್ಷದ ಇಚ್ಛೆ ಇಲ್ಲ, ಸಂಸಾರಚಕ್ರದಲ್ಲಿ ಸುತ್ತುತ್ತಿರುವ ಚಿಂತೆಯಿಲ್ಲ, ಆತ್ಮಾ, ಮನಸ್ಸು, ವಾಣಿ, ಶರೀರ ಸದಾ ಕೇವಲ ನಿನ್ನ ಸೇವೆಯಲ್ಲೇ ತೊಡಗಿರಲಿ ಇಷ್ಟೇ ಕಾಮನೆ ಇದೆ, ಇದಕ್ಕಿಂತ ಮಿಗಿಲಾಗಿ ಭಕ್ತನ ಬಯಕೆ ಇನ್ನೇನು ಇರಬಲ್ಲದು?</p>
<p class="Text">ಪ್ರಾರ್ಥನೆ ಮಾಡುತ್ತಾ-ಮಾಡುತ್ತಾ ವೃತ್ರಾಸುರ ಪುಳಕಿತನಾಗಿ ಸ್ವಲ್ಪ ಸಮಯದವರೆಗೆ ಧ್ಯಾನಮಗ್ನನಾದನು ಮತ್ತು ಅವನು ಮನಸ್ಸಿನಲ್ಲೆ ಭಗವಂತನಿಗೆ ನಮಸ್ಕರಿಸುತ್ತಾ ಬೇಗನೇ ನಿನ್ನತ್ತ ಸೆಳೆದುಕೊಳ್ಳುವಂತೆ ಪ್ರಾರ್ಥಿಸತೊಡಗಿದನು. ಇಂದ್ರನು ವೃತ್ರಾಸುರನ ಸ್ಥಿತಿಯನ್ನು ನೋಡಿ ಚಕಿತನಾಗಿಹೋದನು.</p>
<p class="Text">ವೃತ್ರಾಸುರನು ಭಯಾನಕ ತ್ರಿಶೂಲವನ್ನೆತ್ತಿ ಇಂದ್ರನ ಕಡೆಗೆ ಓಡಿದನು. ಇಂದ್ರನು ತ್ರಿಶೂಲಸಹಿತ ಅವನ ಭುಜವನ್ನು ಕತ್ತರಿಸಿಬಿಟ್ಟನು. ಆಗ ವೃತ್ರಾಸುರನು ಜೋರಾಗಿ ತನ್ನ ಪರಿಘವನ್ನು ಇಂದ್ರನ ಗದ್ದಕ್ಕೆ ಹೊಡೆದನು, ಪರಿಘ ತಾಗುತ್ತಲೇ ಇಂದ್ರನ ಕೈಯಿಂದ ವಜ್ರವು ಕೆಳಕ್ಕೆ ಬಿತ್ತು; ಇಂದ್ರನು ನಾಚಿಕೊಂಡನು. ವೃತ್ರಾಸುರನು ನಗುತ್ತಾ ಹೇಳಿದನು - ಎಲೈ ಇಂದ್ರನೇ! ಈಗ ಖೇದ ಪಡುವುದು ಅಥವಾ ನಾಚಿಕೊಳ್ಳುವುದಲ್ಲ. ವಜ್ರ ಬಿದ್ದುಹೋಯಿತು ಅದರಿಂದ ಏನಾಯಿತು? ಅದನ್ನು ಎತ್ತಿ ನೀನು ನನ್ನ ಮೇಲೆ ಪ್ರಹಾರ ಮಾಡು. ಸೃಷ್ಟಿ, ಸ್ಥಿತಿ, ಸಂಹಾರ ಮಾಡುವ ಓರ್ವ ಸರ್ವಜ್ಞ ಸರ್ವಶಕ್ತಿವಂತ ಪ್ರಭುವೇ ಆಗಿರುವನು. ಅವನ ಅಧೀನ ಪುರುಷರ ಸ್ವೆಚ್ಛೆಯಿಂದ ಎಲ್ಲಕಡೆ ವಿಜಯವಾಗುವುದಿಲ್ಲ. ಎಲ್ಲ ಜನರು ಬಲೆಯಲ್ಲಿ ಸಿಕ್ಕಿಹಾಕಿಕೊಂಡ ಪಕ್ಷಿಗಳಂತೆ ವಿವಶರಾಗಿ ಯಾವ ಪರಮಾತ್ಮನಿಗೆ ಅಧೀನರಾಗಿ ತಮ್ಮ-ತಮ್ಮ ಚೇಷ್ಟೆ ಮಾಡುತ್ತಿರುವರೋ, ಆ ಎಲ್ಲರ ಸಂಚಾಲಕ ಕಾಲಭಗವಂತನೇ ಜಯ-ಪರಾಜಯದ ಏಕಮಾತ್ರ ಕಾರಣನಾಗಿರುವನು. ಓಜಸ್ಸು, ಸಾಹಸ, ಶಕ್ತಿ, ಪ್ರಾಣ, ಅಮೃತ ಮತ್ತು ಮೃತ್ಯು ರೂಪದಲ್ಲಿ ಸ್ಥಿತನಾದ ಭಗವಾನ್ ಕಾಲನೇ ಎಲ್ಲರ ಕಾರಣನಾಗಿರುವನು. ಜನರು ಮೋಹವಶದಿಂದಲೇ ಜಡ ಶರೀರವನ್ನು ಕಾರಣವೆಂದು ತಿಳಿಯುವರು. ಎಲೈ ಇಂದ್ರನೇ! ಸೂತ್ರದಗೊಂಬೆಯಂತೆ ಎಲ್ಲ ಜೀವರು ಭಗವಂತನ ವಶದಲ್ಲಿರುವರು. ಆ ಈಶ್ವರನ ಅನುಗ್ರಹವಿಲ್ಲದೆ ಪುರುಷ, ಪ್ರಕೃತಿ, ಮಹತ್ತತ್ತ್ವ, ಅಹಂಕಾರ, ಪಂಚಸೂಕ್ಷ್ಮಮಹಾಭೂತಗಳು, ಇಂದ್ರಿಯಗಳು ಮತ್ತು ಮನಸ್ಸು - ಇವೆಲ್ಲವೂ ವಿಶ್ವದ ಸೃಷ್ಟಿ ಮಾಡಲು ಸಮರ್ಥರಲ್ಲಿ. ಈ ರಹಸ್ಯವನ್ನು ತಿಳಿಯದವರೇ ಪರಾಧೀನ ಶರೀರವನ್ನು ಸ್ವಾಧೀನವೆಂದು ತಿಳಿಯುತ್ತಾರೆ. ಎಲೈ ಇಂದ್ರನೇ! ವಸ್ತುತಃ ಭಗವಂತನೇ ಪ್ರಾಣಿಗಳ ಮೂಲಕ ಪ್ರಾಣಿಗಳನ್ನು ಹುಟ್ಟಿಸುವನು ಮತ್ತು ಪ್ರಾಣಿಗಳ ಮೂಲಕವೇ ಪ್ರಾಣಿಗಳ ವಿನಾಶಮಾಡುತ್ತಾನೆ. ಇಂದ್ರನೇ! ಇಚ್ಛೆ ಇಲ್ಲದಿದ್ದರೂ ಕಾಲದ ಪ್ರೇರಣೆಯಿಂದ ಅಕೀರ್ತಿ, ಐಶ್ವರ್ಯದಹಾನಿ, ದರಿದ್ರತೆ ಪ್ರಾಪ್ತವಾಗುವಂತೆಯೇ ಭಾಗ್ಯವಶ ಆಯುಸ್ಸು, ಶ್ರೀ, ಕೀರ್ತಿ, ಐಶ್ವರ್ಯ ಪ್ರಾಪ್ತವಾಗುತ್ತದೆ. ಎಲ್ಲವೂ ಈಶ್ವರನ ಅಧೀನ ನಾಗಿರುವಾಗ ಕೀತಿ-ಅಕೀರ್ತಿ, ಜಯ-ಪರಾಜಯ, ಸುಖ-ದುಃಖ, ಮತ್ತು ಜೀವನ-ಮರಣಕ್ಕಾಗಿ ಹರ್ಷ-ವಿಷಾದ ಇರಿಸದೆ ಎಲ್ಲ ದ್ವಂದ್ವಗಳಲ್ಲಿ ಸಮದೃಷ್ಟಿ ಇರಬೇಕು. ಸುಖ-ದುಃಖಾದಿಗಳೆಲ್ಲ ಗುಣಗಳ ಕಾರ್ಯವಾಗಿದೆ ಮತ್ತು ಸತ್ವ, ರಜ, ತಮ - ಇವು ಮೂರು ಗುಣಗಳೂ ಪ್ರಕೃತಿಯದಾಗಿವೆ, ಆತ್ಮನದಲ್ಲ ಆದ್ದರಿಂದ ಈ ಮೂರುಗುಣಗಳ ಸಾಕ್ಷಿಯಾಗಿ ತನ್ನನ್ನು ತಿಳಿದವನೇ ಶೋಕ-ಹರ್ಷಾದಿಗಳಲ್ಲಿ ಎಂದೂ ಲಿಪ್ತನಾಗುವುದಿಲ್ಲ.</p>
<p class="Text">ವೃತ್ರಾಸುರನ ನಿಷ್ಕಪಟ ದಿವ್ಯ ಭಾಷಣವನ್ನು ಕೇಳಿ ಇಂದ್ರನು ಅವನನ್ನು ಪ್ರಶಂಸಿಸುತ್ತಾ ನಕ್ಕು ಹೇಳತೊಡಗಿದನು - ಎಲೈ ದಾನವೇಂದ್ರನೇ! ಆಹಾ! ನಿನ್ನ ಇಂತಹ ಬುದ್ಧಿಯನ್ನು ನೋಡಿ ನೀನು ಸಿದ್ಧಾವಸ್ಥೆಯನ್ನು ಪಡೆದುಕೊಂಡಿರುವೆ ಎಂದು ತಿಳಿಯುತ್ತದೆ. ನೀನು ಎಲ್ಲರೊಳಗೆ ಒಂದೇ ಆತ್ಮವನ್ನು ನೋಡುತ್ತಿರುವೆ, ಎಲ್ಲರ ಸುಹೃದನಾಗಿರುವೆ ಹಾಗೂ ಜಗದೀಶ್ವರನ ಪರಮಭಕ್ತನಾಗಿರುವೆ. ನೀನು ಆಸುರೀ ಭಾವವನ್ನು ತ್ಯಜಿಸಿ ಮಹಾಪುರುಷತ್ವವನ್ನು ಪಡೆದಿರುವೆ, ಎಲ್ಲರನ್ನು ಮೋಹಗೊಳಿಸುವ ಭಗವಾನ್ ವಿಷ್ಣುವಿನ ಮಾಯೆಯಿಂದ ನೀನು ದಾಟಿ ಹೋಗಿರುವೆ. ಆಹಾ! ನೀನು ಸ್ವಭಾವದಿಂದಲೇ ರಜೋಗುಣೀಯಾಗಿದ್ದರೂ ಬುದ್ಧಿಯನ್ನು ಹೀಗೆ ದೃಢತೆಯೊಂದಿಗೆ ಶುದ್ಧ ಸತ್ವಮಯ ಭಗವಾನ್ ವಾಸುದೇವನಲ್ಲಿ ತೊಡಗಿರಿಸಿದುದು ಬಹಳ ಆಶ್ಚರ್ಯದ ಸಂಗತಿಯಾಗಿದೆ. ಅದಕ್ಕಾಗಿ ಸ್ವರ್ಗಾದಿಸುಖಗಳಲ್ಲಿ ನೀನು ಅನಾಸಕ್ತನಾಗಿರುವುದು ಉಚಿತವೇ ಆಗಿದೆ. ಏಕೆಂದರೆ ಮುಕ್ತಿಯ ಅಧೀಶ್ವರ ಭಗವಾನ್ ಶ್ರೀಹರಿಯ ಭಕ್ತನಾದವನು ಸದಾ ಆನಂದಪೂರ್ಣ ಅಮೃತದ ಸಾಗರದಲ್ಲಿ ವಿಹರಿಸುತ್ತಿರುವನು, ಹೊಂಡದಲ್ಲಿ ತುಂಬಿದ ಸ್ವಲ್ಪ ಮಲಿನ ನೀರಿನಂತೆ ಸ್ವರ್ಗಾದಿ ಭೋಗಗಳಲ್ಲಿ ಅವನು ಏಕೆ ಆಸಕ್ತನಾಗುವನು?</p>
<p class="Text">ಈ ಪ್ರಕಾರ ಬೇಗನೇ ಯುದ್ಧವನ್ನು ಮುಗಿಸಲಿಕ್ಕಾಗಿ ಇಬ್ಬರೂ ಭೀಷಣವಾಗಿ ಕಾದಾಡತೊಡಗಿದರು. ವೃತ್ರಾಸುರನು ಮಹಾಕಾಯನಾಗಿದ್ದನು, ಅವನು ಬಾಯನ್ನು ಅಗಲಿಸಿ ಭಾರೀ ದೊಡ್ಡ ಹೆಬ್ಬಾವು ಮಹಾಕಾಯ ಆನೆಯನ್ನು ನುಂಗುವಂತೆಯೇ ಐರಾವತ ಸಹಿತ ಇಂದ್ರನನ್ನು ನುಂಗಿಹಾಕಿದನು. ಆದರೆ ನುಂಗಿಹೋದರೂ ಅಭೇದ್ಯ ನಾರಾಯಣಕವಚದ ಮೂಲಕ ಸುರಕ್ಷಿತನಾದ ಕಾರಣ ವೃತ್ರಾಸುರನ ಹೊಟ್ಟೆಯೊಳಗೆ ಇಂದ್ರನ ಮೃತ್ಯು ಆಗಲಿಲ್ಲ ಮತ್ತು ತನ್ನ ಹರಿತವಾದ ವಜ್ರದಿಂದ ಅವನ ಹೊಟ್ಟೆಯನ್ನು ಸೀಳಿ ಹೊರಬಂದನು ಹಾಗೂ ವೃತಾಸುರನ ಪರ್ವತದಂತಹ ಮಸ್ತಕವನ್ನು ಕಡಿದು ರುಂಡದಿಂದ ಬೇರ್ಪಡಿಸಿದನು. ಎಲ್ಲರು ನೋಡು-ನೋಡುತ್ತಿರುವಂತೆ ವೃತ್ರನ ಶರೀರದಿಂದ ಒಂದು ದಿವ್ಯಜ್ಯೋತಿ ಹೊರಟು ಭಗವಂತನ ಸ್ವರೂಪದಲ್ಲಿ ಒಂದಾಗಿ ಹೋಯಿತು. ವಜ್ರದಿಂದ ವಿದೀರ್ಣಗೊಳಿಸುವಾಗ ಆ ಮಹಾಯೋಗೀ ಮಹಾಸುರ ವೃತ್ರನ ಚಿತ್ತ ಭಗವಂತನಲ್ಲಿ ಅನನ್ಯಭಾವದಿಂದ ತೊಡಗಿತ್ತು, ಅದರಿಂದ ಅವನು ಅಪಾರ ತೇಜಸ್ಸುಳ್ಳ ವಿಷ್ಣು ಭಗವಂತನ ಪರಮಧಾಮಕ್ಕೆ ಹೊರಟುಹೋದನು.</p>
<p class="Shlok">ದಾರಿತಶ್ಚ ಸ ವಜ್ರೇಣ ಮಹಾಯೋಗೀ ಮಹಾಸುರಃ ।</p>
<p class="Shlok">ಜಗಾಮ ಪರಮಂ ಸ್ಥಾನಂ ವಿಷ್ಣೋರಮಿತತೇಜಸಃ ॥</p>
<p class="TXT-Right">(ಮಹಾಭಾರತ-ಶಾಂತಿ 283/60)</p>
<p class="ChapterEnd para-style-override-2">॥ ಭಕ್ತ ಮತ್ತು ಭಗವಂತನಿಗೆ ಜಯವಾಗಲಿ ॥<span></span></p>


<p class="Page-Break"> </p>
<p class="Chapter-Heading" id="toc_marker-17">15. ನಿರ್ಲೋಭೀ ಭಕ್ತ ತುಲಾಧಾರ ಶೂದ್ರ</p>
<p class="Text">ಇದು ಪ್ರಾಚೀನ ಕಾಲದ ಮಾತಾಗಿದೆ, ಯಾವುದೋ ಊರಿನಲ್ಲಿ ತುಲಾಧಾರ ಎಂಬ ಒಬ್ಬ ಶೂದ್ರನು ಇರುತ್ತಿದ್ದನು. ಇವನು ದೊಡ್ಡ ಸತ್ಯವಾದೀ, ನಿರ್ಲೋಭೀ, ವೈರಾಗ್ಯಸಂಪನ್ನ ಮತ್ತು ಭಗವಂತನ ಅನನ್ಯ ಭಕ್ತನಾಗಿದ್ದನು, ಮನೆಯಲ್ಲಿ ಸಾಧ್ವೀ ಪತ್ನೀ ಇದ್ದಳು. ಸಂಸಾರದಲ್ಲಿ ವೈರಾಗ್ಯ ಉಂಟಾದ್ದರಿಂದ ಇವನು ಯಾವುದೇ ಕೆಲಸ ಮಾಡುತ್ತಿರಲಿಲ್ಲ. ಶಿಲೋಂಛವೃತ್ತಿಯಿಂದ ತನ್ನ ಜೀವನ ನಿರ್ವಾಹ ಮಾಡುತ್ತಿದ್ದನು. ಹೊಟ್ಟೆತುಂಬಾ ಅನ್ನ ಮೈಮುಚ್ಚುವಷ್ಟು ಬಟ್ಟೆಯೂ ಸಿಗುತ್ತಿರಲಿಲ್ಲ, ಆದರೂ ಇವನ ಮನಸ್ಸಿನಲ್ಲಿ ಯಾವುದೇ ಕ್ಷೋಭೆ ಇರಲಿಲ್ಲ. ಅವನ ಪತ್ನಿಗೆ ದರಿದ್ರತೆಯಿಂದ ಸ್ವಲ್ಪದುಃಖ ಅವಶ್ಯವಾಗಿ ಆಗುತ್ತಿತ್ತು, ಆದರೆ ಪತಿವ್ರತ-ಧರ್ಮವನ್ನು ಪಾಲಿಸುವುದರಿಂದ ಎಂದೂ ಆಕೆಯು ಏನನ್ನೂ ಹೇಳುತ್ತಿರಲಿಲ್ಲ ಹಾಗೂ ಪತಿಯ ವಿರುದ್ಧ ಯಾವುದೇ ಉಪಾಯದಿಂದ ಹಣ ಗಳಿಸುತ್ತಿರಲಿಲ್ಲ. ಪತಿಯ ರುಚಿಗನುಸಾರ ನಡೆಯುವುದೇ ತನ್ನ ಧರ್ಮವೆಂದು ಆಕೆ ತಿಳಿಯುತ್ತಿದ್ದಳು. ಭಗವಂತನು ತುಂಬಾ ಭಕ್ತವತ್ಸಲನಾಗಿರುವನು, ಅವನು ಘಟ-ಘಟವನ್ನು ತಿಳಿಯುವವನಾಗಿದ್ದರೂ, ಭಕ್ತನ ಮಹಿಮೆಯನ್ನು ಹೆಚ್ಚಿಸಲು ಹಾಗೂ ಭಕ್ತನ ಒಂದು ಉಚ್ಚ ಆದರ್ಶವನ್ನು ಜಗತ್ತಿನ ಮುಂದೆ ಇರಿಸಲು ಭಕ್ತನ ಪರೀಕ್ಷೆ ಎಂಬ ಲೀಲೆಯನ್ನು ಮಾಡುತ್ತಾನೆ ಆದುದರಿಂದ ಇಲ್ಲಿಯೂ ಅವನು ಪರೀಕ್ಷಿಸಲು ನಿರ್ಧರಿಸಿದನು.</p>
<p class="Text">ತುಲಾಧಾರನಲ್ಲಿ ಬಟ್ಟೆ ಎಂದರೆ ಒಂದು ಧೋತ್ರ ಮತ್ತು ಒಂದು ಅಂಗವಸ ಮಾತ್ರವಿದ್ದು, ಅದು ಅಲ್ಲಲ್ಲಿ ಹರಿದುಹೋಗಿತ್ತು, ಮಲಿನವಾಗಿತ್ತು. ಅವು ಹೆಸರಿಗಷ್ಟೇ ಬಟ್ಟೆಗಳೆಂದು ಇದ್ದವು, ಅವುಗಳಿಂದ ಬಟ್ಟೆಯ ಆವಶ್ಯಕತೆ ಪೂರ್ಣವಾಗುತ್ತಿರಲಿಲ್ಲ. ತುಲಾಧಾರನು ನಿತ್ಯವೂ ನದೀಸ್ನಾನಕ್ಕೆ ಹೋಗುತ್ತಿದ್ದನು, ಅದಕ್ಕಾಗಿ ಒಂದು ದಿನ ಭಗವಂತನ ಉತ್ತಮವಾದ ಎರಡು ವಸ್ತ್ರಗಳನ್ನು ತುಲಾಧಾರನ ದೃಷ್ಟಿಗೆ ಬೀಳುವಂತೆ ನದೀತೀರದಲ್ಲಿ ಇರಿಸಿದನು. ತುಲಾಧಾರನು ನಿತ್ಯದಂತೆ ಸ್ನಾನಕ್ಕಾಗಿ ಹೋಗಿದ್ದನು. ಅವನ ದೃಷ್ಟಿ ಆ ಬಟ್ಟೆಗಳ ಮೇಲೆ ಬಿತ್ತು, ಅಲ್ಲಿ ಅದರ ವಾರಸುದಾರರು ಯಾರೂ ಇರಲಿಲ್ಲ. ಆದರೆ ಇವನ ಮನಸ್ಸಿನಲ್ಲಿ ಸ್ವಲ್ಪವೂ ಲೋಭ ಉಂಟಾಗಲಿಲ್ಲ. ಇತರರ ವಸ್ತು ಎಂದು ತಿಳಿದು ಅವನು ಅದನ್ನು ನೋಡದೆ ಸ್ನಾನ-ಸಂಧ್ಯೆ ಮಾಡಿ ಹೊರಟು ಹೋದನು. ದೂರದಲ್ಲಿ ಅಡಗಿ ನಿಂತಿದ್ದ ಪ್ರಭುವು ಭಕ್ತನ ಸಂಯಮವನ್ನು ನೋಡಿ ಮುಗುಳ್ನಕ್ಕನು.</p>
<p class="Text">ಮರುದಿನ ಭಗವಂತನು ಅತ್ತಿಹಣ್ಣಿನಂತೆ ಚಿನ್ನದ ಗೊಂಚಲನ್ನು ಅದೇ ಜಾಗದಲ್ಲಿ ಇರಿಸಿದನು. ತುಲಾಧಾರ ಬಂದನು, ಅವನ ನೋಟ ಇಂದೂ ಚಿನ್ನದ ಗೊಂಚಲಿನ ಮೇಲೆ ಹೋಯಿತು. ಅರೆಕ್ಷಣಕ್ಕಾಗಿ ತನ್ನ ದೀನತೆಯು ಗಮನಕ್ಕೆ ಬಂತು; ಆದರೆ ಅವನು ಯೋಚಿಸಿದ - ನಾನು ಇದನ್ನು ತೆಗೆದುಕೊಂಡರೆ ನನ್ನ ಅಲೋಭವ್ರತ ನಾಶವಾಗಿ ಹೋದೀತು, ಮತ್ತೆ ಇದರಿಂದ ಅಹಂಕಾರ ಉಂಟಾದೀತು. ಲಾಭದಿಂದ ಲೋಭ, ಮತ್ತೆ ಲೋಭದಿಂದ ಲಾಭ ಪುನಃ ಲಾಭದಿಂದ ಲೋಭ - ಹೀಗೆ ತೊಂಭತ್ತೊಂಭತ್ತರ ಸುಳಿಯಲ್ಲಿ ಬಿದ್ದು ಹೋದೆನು. ಲೋಭೀ ಮನುಷ್ಯನಿಗೆ ಎಂದೂ ಶಾಂತಿ ಸಿಗುವುದಿಲ್ಲ, ನರಕದ ಬಾಗಿಲಾದರೋ ಅವನಿಗೆ ಸದಾ ತೆರೆದಿರುತ್ತದೆ. ದೊಡ್ಡ-ದೊಡ್ಡ ಪಾಪಗಳ ಉತ್ಪಾದನೆ ಈ ಲೋಭದಿಂದಲೇ ಆಗುತ್ತದೆ. ಮನೆಯಲ್ಲಿ ಸಾಕಷ್ಟು ಧನವಿದ್ದರೆ, ಪತ್ನೀ-ಪುತ್ರರು ಧನಮದದಿಂದ ಉನ್ಮತ್ತರಾಗುವರು, ಉನ್ಮತ್ತತೆಯಿಂದ ಕಾಮವಿಕಾರ ಉಂಟಾಗುತ್ತದೆ ಹಾಗೂ ಕಾಮವಿಕಾರದಿಂದ ಬುದ್ಧಿ ಕೆಟ್ಟುಹೋಗುತ್ತದೆ. ಬುದ್ಧಿ ನಾಶವಾದಾಗ ಮೋಹ ಆವರಿಸಿಕೊಳ್ಳುತ್ತದೆ ಹಾಗೂ ಆ ಮೋಹದಿಂದ ಹೊಸ-ಹೊಸ ಅಹಂಕಾರ, ಕ್ರೋಧ, ಲೋಭ ಉತ್ಪನ್ನವಾಗುತ್ತದೆ. ಇದರಿಂದ ತಪಸ್ಸು ನಾಶವಾಗಿ ಮನುಷ್ಯನ ಗತಿ ಕೆಟ್ಟು ಹೋಗುತ್ತದೆ. ಆದ್ದರಿಂದ ನಾನು ಈ ಚಿನ್ನದ ಗೊಂಚಲನ್ನು ಯಾವ ರೀತಿಯಿಂದಲೂ ತೆಗೆದುಕೊಳ್ಳಲಾರೆ.</p>
<p class="Text">ಈ ಪ್ರಕಾರ ವಿಚಾರ ಮಾಡಿ ತುಲಾಧಾರನು ಅದನ್ನು ಅಲ್ಲೇ ಬಿಟ್ಟು ಮನೆಯ ಕಡೆಗೆ ಹೊರಟನು. ಸ್ವರ್ಗದಲ್ಲಿರುವ ದೇವತೆಗಳು ಧನ್ಯವಾದಗಳನ್ನು ಕೊಟ್ಟು ಹೂವಿನ ಮಳೆ ಸುರಿಸಿದರು.</p>
<p class="Text">ಇತ್ತ ಭಗವಂತನು ಭವಿಷ್ಯ ಹೇಳುವ ಜ್ಯೋತಿಷಿಯಾಗಿ, ಪುಸ್ತಕಗಳ ಗಂಟನ್ನು ಕಂಕುಳಲ್ಲಿಟ್ಟುಕೊಂಡು ಊರೊಳಗೆ ಬಂದನು. ಮನೆ-ಮನೆ ಸುತ್ತುತ್ತಾ ಜನರ ಕೈನೋಡಿ ಭವಿಷ್ಯ ಹೇಳತೊಡಗಿದನು. ಕೂಡಲೇ ಊರಲ್ಲೆಲ್ಲ ಸುದ್ದಿ ಹಬ್ಬಿತು. ಎಲ್ಲೆಡೆ ಜ್ಯೋತಿಷಿಯ ಮಾತೇ ಕೇಳಿಬಂತು, ಸುತ್ತಲೂ ಜನರ ಗುಂಪು ಸೇರಿತು. ಎಲ್ಲರೂ ತಮ್ಮ-ತಮ್ಮ ಭವಿಷ್ಯವನ್ನು ಕೇಳತೊಡಗಿದರು. ಸುದ್ದಿ ತಿಳಿದು ತನ್ನ ಭಾಗ್ಯವನ್ನು ತಿಳಿಯಲಿಕ್ಕಾಗಿ ತುಲಾಧಾರನ ಹೆಂಡತಿಯೂ ಅಕ್ಕ-ಪಕ್ಕದ ಸ್ತ್ರೀಯರೊಂದಿಗೆ ಜ್ಯೋತಿಷಿಯ ಬಳಿಗೆ ತಲುಪಿದಳು. ಜ್ಯೋತಿಷಿಯು ನಗುತ್ತಾ ಆಕೆಯ ವಿಷಾದದ ಕಾರಣ ದರಿದ್ರತೆಯನ್ನು ತಿಳಿಸಿ ಹೇಳಿದನು - ನಿನ್ನ ಭಾಗ್ಯದಲ್ಲಿ ದರಿದ್ರತೆಯೇ ಬರೆದಿದೆ, ಏಕೆಂದರೆ ನಿನ್ನ ಪತಿಯು ಮನಗೆ ಬಂದ ಲಕ್ಷ್ಮಿಯನ್ನು ಅಪಮಾನ ಮಾಡುವಷ್ಟು ಮೂರ್ಖನಾಗಿದ್ದಾನೆ. ಇಂದೇ ವಿಧಾತನು ಅವನಿಗೆ ತುಂಬಾ ಧನ ಕೊಟ್ಟಿದ್ದನು, ಆದರೆ ಅವನು ಮೂರ್ಖನಂತೆ ಅದನ್ನು ಬಿಟ್ಟು ಬಂದನು. ಹಾಗಿರುವಾಗ ಧನ ಎಲ್ಲಿಂದ ಸಿಗುವುದು? ಇಬ್ಬರೂ ಬದುಕಿರುವರೆಗೆ ಈ ದರಿದ್ರತೆ ಹೀಗೆ ಇದ್ದೀತು. ಎಲೈ ತಾಯೇ! ನೀನು ಮನೆಗೆ ಹೋಗಿ ನಿನ್ನ ಗಂಡನಲ್ಲಿ ಇಂದು ದೊರಕಿದ ಧನವನ್ನು ಏಕೆ ಬಿಟ್ಟು ಬಂದಿರಿ ಎಂದು ಕೇಳು. ಜ್ಯೋತಿಷಿಯ ಮಾತನ್ನು ಕೇಳಿ ತುಲಾಧಾರನ ಪತ್ನೀ ತನ್ನ ಮನೆಗೆ ಬಂದು ತನ್ನ ಸ್ವಾಮಿಯಲ್ಲಿ ಎಲ್ಲ ವೃತ್ತಾಂತವನ್ನು ತಿಳಿಸಿದಳು. ತುಲಾಧಾರನು ಹೇಳಿದನು ‘ಜ್ಯೋತಿಷಿಯ ಮಾತು ಪೂರ್ಣ ಸತ್ಯವಾಗಿದೆ, ಆದರೆ ನಾನು ಧನವನ್ನು ಏನು ಮಾಡಲಿ’. ಸಾಧ್ವಿ ಪತ್ನಿಯು ಏನನ್ನು ಮಾತನಾಡಲಿಲ್ಲ. ಆಗ ಜ್ಯೋತಿಷಿ ಪಂಡಿತನಿಗೆ ಈ ಘಟನೆ ಹೇಗೆ ತಿಳಿಯಿತು ಇದನ್ನು ತಿಳಿದುಕೊಳ್ಳುವ ವಿಚಾರದಿಂದ ತುಲಾಧಾರನು ತನ್ನ ಪತ್ನೀಯೊಂದಿಗೆ ಇಬ್ಬರೂ ಜ್ಯೋತಿಷಿಯ ಬಳಿಗೆ ಬಂದು, ಅವರಲ್ಲಿ ಕೇಳಿದನು - ತಾವು ಏನನ್ನು ಹೇಳಲು ಬಯಸುತ್ತಿರುವಿರಿ? ನನಗೆ ದಯವಿಟ್ಟು ತಿಳಿಸಿರಿ.</p>
<p class="Text">ಜ್ಯೋತಿಷಿಯು ಸ್ನೇಹದಿಂದ ಸಮಜಾಯಿಸುತ್ತಾ ನುಡಿದನು - ಮಗು! ನೀನು ಕಣ್ಣಮುಂದೆ ಬಿದ್ದಿರುವ ನಿರ್ದೋಷ ಧನವನ್ನು ಸಹಜವಾಗಿ ತೃಣದಂತೆ ತ್ಯಜಿಸಿ ಹೊರಟು ಬಂದೆ. ಆದ್ದರಿಂದ ಈಗ ನಿನ್ನ ಭಾಗ್ಯವು ಬೆಳಗದು. ನೀನು ತನ್ನ ಅತುಲ ಐಶ್ವರ್ಯ, ಶೌರ್ಯ ಮತ್ತು ಮಂಗಲಗಳೆಲ್ಲವೂ ನಾಶವಾಯಿತೆಂದೇ ತಿಳಿ. ನೀನು ಮನೆಗೆ ಬಂದ ಲಕ್ಷ್ಮಿಯನ್ನು ಅಪಮಾನ ಮಾಡಿರುವೆ. ಹಾಗಿರುವಾಗ ನಿನಗೆ ಧನದ ಸುಖ ಹೇಗೆ ಸಿಗುವುದು ಈಗಲೂ ನೀನು ನನ್ನ ಮಾತನ್ನು ಒಪ್ಪಿಕೊಂಡರೆ ಹೋಗಿ ಧನವನ್ನು ತೆಗೆದುಕೊಂಡು ಬಾ ಮತ್ತು ನಿಷ್ಕಂಟಕ ಸುಖವನ್ನು ಅನುಭವಿಸು. ಜಗತ್ತಿನಲ್ಲಿ ಧನ ಮತ್ತು ಐಶ್ವರ್ಯವೇ ಸಾರವಾಗಿದೆ, ಅದರಿಂದ ಮನುಷ್ಯನ ಶೋಭೆ ಮತ್ತು ಸಮ್ಮಾನವಿದೆ.</p>
<p class="Text">ನಿಃಸ್ಪೃಹ ತುಲಾಧಾರನು ಹೇಳಿದನು - ಪೂಜ್ಯರೇ! ಧನದಲ್ಲಿ ಗುಲಗಂಜಿಯಷ್ಟು ಸ್ಪೃಹೆ ನನಗಿಲ್ಲ. ಧನವು ಜೀವಿಯನ್ನು ಮೋಸಮಾಡುವ ದೊಡ್ಡ ಜಾಲವಾಗಿದೆ ಎಂದು ನಾನು ತಿಳಿಯುತ್ತೇನೆ. ಧನದಲ್ಲಿ ಆಸಕ್ತಿಯುಳ್ಳ ಮನುಷ್ಯನ ಮುಕ್ತಿಯು ಎಂದಿಗೂ ಆಗಲಾರದು. ಧನದಲ್ಲಿ ಅಮಲು ಇದೆ, ಮೋಹವಿದೆ, ಭಯವಿದೆ ಮತ್ತು ಮಿಥ್ಯೆಯಲ್ಲಿ ಪ್ರೀತಿಯಿದೆ. ಧನ ಬಂದಾಗ ಕಳ್ಳರು, ಸ್ವಜಾತಿಯ ಜನರು, ರಾಜ ಮತ್ತು ರಾಜಕೀಯ ವ್ಯಕ್ತಿಗಳ ಕಣ್ಣು ಅವನಲ್ಲಿ ನೆಟ್ಟಿರುತ್ತದೆ. ಪಶು-ಪಕ್ಷಿಗಳಲ್ಲಿಯೂ ಪರಸ್ಪರ ಮತ್ಸರ ಇರುತ್ತದೆ, ಹಾಗಿರುವಾಗ ಮನುಷ್ಯನ ಮಾತಾದರೂ ಏನಿದೆ? ಶ್ರೀಮಂತನಲ್ಲಿ ಧನಿಕರು ಮತ್ತು ನಿರ್ಧನರು ಮತ್ಸರ ಪಡುತ್ತಾರೆ, ಅದರಿಂದ ಪ್ರಾಣಸಂಕಟವೂ ಉಪಸ್ಥಿತವಾಗಬಹುದು. ಪಾಪಜನಕ ಅಹಂಕಾರ ಮತ್ತು ಕಾಮಾದಿಗಳ ಪ್ರಿಯ ನಿವಾಸವಾದರೋ ಧನವೇ ಆಗಿದೆ ಹಾಗೂ ಇದು ದುರ್ಗತಿಯ ಪರಮ ಸಾಧನವಾಗಿದೆ. ಅದ್ದರಿಂದ ಪೂಜ್ಯರೇ! ನನಗೆ ಧನ ಬೇಕಾಗಿಲ್ಲ, ನಿರ್ಧನನಾಗಿಯೇ ನಾನು ಪರಮ ಸುಖವಾಗಿರುವೆನು.</p>
<p class="Text">ಜ್ಯೋತಿಷಿಯು ಹೇಳ ತೊಡಗಿದನು - ಜಗತ್ತಿನಲ್ಲಿ ಧನವಿರುವವರ ಹತ್ತಿರ ಎಲ್ಲವೂ ಇದೆ ಎಂಬುದನ್ನು ನೀನು ತಿಳಿಯೇ. ಶ್ರೀಮಂತನಿಗೇ ಮಿತ್ರರು, ಬಂಧುಗಳು, ಕುಲ, ಶೀಲ, ಪಾಂಡಿತ್ಯ, ರೂಪ, ಸೌಭಾಗ್ಯ, ಯಶ, ಕೀರ್ತಿ ಇದೆ. ಪತ್ನೀ-ಪುತ್ರರು ಅವನನ್ನೇ ಸತ್ಕರಿಸುತ್ತಾರೆ. ನಿರ್ಧನನನ್ನು ಯಾರೂ ಕೇಳುವುದಿಲ್ಲ; ಧನಹೀನ ಮನುಷ್ಯನಿಗೆ ಮಿತ್ರರಿಲ್ಲ, ಧರ್ಮವಿಲ್ಲ, ಅವನ ಜನ್ಮವೂ ನಿರರ್ಥಕವೇ ಆಗಿದೆ. ಧನದಿಂದಲೇ ಪರೋಪಕಾರ, ಯಜ್ಞ, ದಾನ, ಆದಿ ನಡೆಯುತ್ತವೆ, ಧನದಿಂದಲೇ ಕೆರೆ-ಕಟ್ಟೆ ಮಾಡಿಸಲಾಗುತ್ತದೆ, ಧನದಿಂದ ಹೋಮ-ಹವನ, ಜಪ ಆಗುತ್ತವೆ, ಆದರಿಂದ ಸ್ವರ್ಗದ ಪ್ರಾಪ್ತಿಯಾಗುತ್ತದೆ. ನಿರ್ಧನ ಮನುಷ್ಯನು ಇದರಲ್ಲಿ ಯಾವುದನ್ನು ಮಾಡಲಾರನು. ವ್ರತ, ತೀರ್ಥಯಾತ್ರೆ, ಜಪ, ಸಂತುಷ್ಟಿ, ಸಿದ್ಧಿ, ಜೀವನ ನಿರ್ವಾಹ, ಭೋಗ, ತಪಸ್ಸು, - ಎಲ್ಲವೂ ಧನದಿಂದಲೇ ಆಗುತ್ತವೆ. ಧನದಿಂದಲೇ ರೋಗದ ಪ್ರತಿಕಾರ, ಪಥ್ಯ, ಔಷಧ ಮತ್ತು ಆತ್ಮರಕ್ಷಣೆಯಾಗುತ್ತದೆ. ಶತ್ರುಗಳ ಮೇಲೆ ವಿಜಯ, ಸ್ತ್ರೀಯರ ವಿಲಾಸ - ಭೋಗ, ಭೂತ - ಭವಿಷ್ಯ - ವರ್ತಮಾನದ ಜ್ಞಾನ, ಸುಕೃತ ಮತ್ತು ದುಷ್ಕೃತ ಎಲ್ಲವೂ ಧನದಿಂದಲೇ ಆಗುತ್ತವೆ. ತಾತ್ಪರ್ಯ-ಧನ ಇರುವವನೇ ಇಚ್ಛಾನುಸಾರ ಭೋಗ ಭೋಗಿಸಬಲ್ಲನು ಮತ್ತು ಅವನೇ ದಾನ-ಧರ್ಮ ಮಾಡಿ ಸ್ವರ್ಗಾದಿಗಳಿಗೆ ಹೋಗಬಲ್ಲನು.</p>
<p class="Text">ತುಲಾಧಾರ ಹೇಳಿದನು - ಪೂಜ್ಯರೇ! ಇಲ್ಲಿಯ ಭೋಗ ಮತ್ತು ಸ್ವರ್ಗ ಎರಡೂ ಅನಿತ್ಯವಾಗಿವೆ. ಭೋಗಗಳಲ್ಲಿ ಸುಖ ಕಾಣುವುದೇ ಮೋಹವಾಗಿದೆ. ಈಗ ನನ್ನನ್ನು ಏಕೆ ಮೋಹಗೊಳಿಸುವೆ?</p>
<p class="Shlok">ಅಕಾಮಾಚ್ಚ ವ್ರತಂ ಸರ್ವಮಕ್ರೋಧಾತ್ತೀರ್ಥಸೇವನಮ್ ।</p>
<p class="Shlok">ದಯಾ ಜಪ್ಯಸಮಾ ಶುದ್ಧಂ ಸಂತೋಷೋ ಧನವೇವ ಚ ॥</p>
<p class="Shlok">ಅಹಿಂಸಾ ಪರಮಾ ಸಿದ್ಧಿಃ ಶಿಲೋಂಛವೃತ್ತಿರುತ್ತಮಾ ।</p>
<p class="Shlok">ಶಾಕಾಹಾರಃ ಸುಧಾತುಲ್ಯ ಉಪವಾಸಃ ಪರಂ ತಪಃ ॥</p>
<p class="Shlok">ಸಂತೋಷೋ ಮೇ ಮಹಾಭೋಗ್ಯಂ ಮಹಾದಾನಂ ವರಾಟಕಮ್ ।</p>
<p class="Shlok">ಮಾತೃವತ್ ಪರದಾರಾಶ್ಚ ಪರದ್ರವ್ಯಾಣಿ ಲೋಷ್ಟವತ್ ॥</p>
<p class="Shlok">ಪರದಾರಾ ಭುಜಂಗಾಖ್ಯಾ ಸರ್ವಯಜ್ಞ ಇದಂ ಮಮ ।</p>
<p class="Shlok">ತಸ್ಮಾದೇವಂ ನ ಗೃಹ್ಣಾಮಿ ಸತ್ಯಂ ಸತ್ಯಂ ಗುಣಾಕರ ॥</p>
<p class="Shlok">ಪ್ರಕ್ಷಾಲನಾದ್ಧಿ ಪಂಕಶ್ಚ ದೂರಾದಸ್ಪರ್ಶನಂ ವರಮ್ ॥</p>
<p class="TXT-Right">(ಪದ್ಮಪುರಾಣ-ಸೃಷ್ಟಿ-53/60-63)</p>
<p class="Text">ಅಕಾಮವೇ ಸರ್ವವ್ರತವಾಗಿದೆ, ಅಕ್ರೋಧವೇ ತೀರ್ಥಸೇವನವಾಗಿದೆ, ದಯೆಯೇ ಜಪಕ್ಕೆ ಸಮಾನವಾಗಿದೆ, ಸಂತೋಷವೇ ಶುದ್ಧ ಧನವಾಗಿದೆ. ಅಹಿಂಸೆಯೇ ಪರಮಸಿದ್ಧಿಯಾಗಿದೆ, ಶಿಲೊಂಚ್ಛವೃತ್ತಿಯೇ ಉತ್ತಮ ವೃತ್ತಿಯಾಗಿದೆ, ಶಾಕಾಹಾರವೇ ನನಗೆ ಅಮೃತವಾಗಿದೆ, ಉಪವಾಸವೇ ಪರಮ ತಪಸ್ಸಾಗಿದೆ. ಯಥಾಲಾಭದಲ್ಲಿ ಸಂತೋಷವೇ ಮಹಾ ಭೋಗ್ಯವಾಗಿದೆ, ಕವಡೆಯೇ ಮಹಾ ದಾನವಾಗಿದೆ. ಪರಸೀ ತಾಯಿಗೆ ಸಮಾನಳು, ಪರರ ಧನವು ಮಣ್ಣಿನ ಹೆಂಟೆಯಂತಿದೆ. ಪರಸ್ತ್ರೀಯರು ವಿಷಧರ ಸರ್ಪಗಳಾಗಿವೆ. ಇಂತಹ ಭಾವವಿಡುವುದೇ ನನ್ನ ಸರ್ವಯಜ್ಞವಾಗಿವೆ. ಆದ್ದರಿಂದ ಜ್ಯೋತಿಷಿಯೇ! ನಾನು ಧನವನ್ನು ಪಡೆಯಲಾರೆ, ಇದನ್ನು ನಾನು ಸತ್ಯವಾಗಿ ಹೇಳುವೆನು. ಕೆಸರನ್ನು ಕೈಯಿಂದ ಮುಟ್ಟಿ ಅದನ್ನು ತೊಳೆಯುವುದಕ್ಕಿಂತ ಕೆಸರಿನಿಂದ ದೂರ ಉಳಿಯುವುದೇ ಉತ್ತಮವಾಗಿದೆ.</p>
<p class="Text">ನರಶ್ರೇಷ್ಠ ಶೂದ್ರ ತುಲಾಧಾರನ ಈ ನಿರ್ಲೋಭ ವೃತ್ತಿಯ ಕುರಿತು ದೇವತೆಗಳು ಅವನ ಜಯಘೋಷ ಮಾಡಿದರು, ಆಕಾಶದಿಂದ ಅವನ ಮೇಲೆ ಪುಷ್ಪವೃಷ್ಟಿ ಮಾಡಿದರು, ದೇವ ದುಂದುಭಿಗಳು ಮೊಳಗಿದವು. ದಿವ್ಯ ಲೋಕದಿಂದ ಅವನಿಗಾಗಿ ವಿಮಾನ ಇಳಿದು ಬಂತು.</p>
<p class="Text">ತುಲಾಧಾರನು ಮನಸ್ಸಿನಲ್ಲೇ ಯೋಚಿಸಿದನು - ಈ ಜ್ಯೋತಿಷಿ ಯಾರು? ಇವನ ಚೇಷ್ಟೆ, ವಾಣೀ ಮತ್ತು ಇವನ ಜ್ಞಾನ ಬಹಳ ಆಕರ್ಷಕವಾಗಿದೆ. ಎಲ್ಲಾದರೂ ನನ್ನ ಪ್ರಭು ಸಾಕ್ಷಾತ್ ಹರಿಯೇ ನನ್ನನ್ನು ಪರೀಕ್ಷಿಸಲು ಬಂದಿಲ್ಲವಲ್ಲ! ಅಥವಾ ಯಾವುದಾದರೂ ಬೇರೆ ದೇವತೆಯಾಗಿರುವನೇ? ಹೀಗೆ ಯೋಚಿಸಿ ತುಲಾಧಾರನು ಜ್ಯೋತಿಷಿರೂಪೀ ಭಗವಂತನ ಚರಣಗಳನ್ನು ಹಿಡಿದು ಹೇಳಿದನು- ‘ಪ್ರಭೋ! ನೀನು ನನ್ನ ಪ್ರಿಯತಮ ಸ್ವಾಮಿಯೇ ಆಗಿರುವೆ ಎಂದು ಅನಿಸುತ್ತದೆ. ಮತ್ತೆ ಈ ಛದ್ಮವೇಷೀ ಜ್ಯೋತಿಷಿ ಏಕೆ ಆಗಿರುವೆ? ಕೃಪೆಗೈದು ಪ್ರಕಟನಾಗಿ ನಿನ್ನ ವಿಶ್ವಮೋಹನ ಸ್ವರೂಪವನ್ನು ತೋರಿಸಿ ದಾಸನನ್ನು ಕೃತಾರ್ಥಗೊಳಿಸು.’</p>
<p class="Text">ಭಕ್ತನ ಪ್ರಾರ್ಥನೆಯನ್ನು ಕೇಳುತ್ತಲೇ ಭಗವಂತನು ತನ್ನ ವಿಷ್ಣುರೂಪದಲ್ಲಿ ಬದಲಾದನು. ಸುತ್ತಲೂ ಸಾವಿರಾರು ಸೂರ್ಯರಂತೆ ಪ್ರಕಾಶ ಹರಿಡಿತು, ಆದರೂ ಅದು ಸುಶೀತಲವಾಗಿತ್ತು. ಅದೇ ಪ್ರಕಾಶದಲ್ಲಿ ಭಕ್ತ ತುಲಾಧಾರ ಮತ್ತು ಅವನ ಭಾಗ್ಯವತಿ ಪತ್ನಿಯು ನೀಲಮಣಿಯಂತೇ ಸುಂದರ ನೀಲವರ್ಣ, ಶಂಖ, ಚಕ್ರ, ಗದಾ, ಪದ್ಮಧಾರೀ, ವೈಜಯಂತಿಮಾಲೆ, ಕೌಸ್ತುಭಮಣಿ, ಶ್ರೀವತ್ಸಲಾಂಛನವನ್ನು ಎದೆಯ ಮೇಲೆ ಧರಿಸಿದ, ಮಕರಾಕೃತಿಯ ಕುಂಡಲ ಮತ್ತು ಕಿರೀಟವನ್ನು ಧರಿಸಿದ ಪೀತಾಂಬರಧರ, ಮಂದ-ಮಂದವಾಗಿ ಮುಗುಳ್ನಗುತ್ತಿರುವ ಪ್ರಭುವನ್ನು ನೋಡಿದ ಇಬ್ಬರೂ ಕೃತಾರ್ಥರಾದರು. ಭಗವಂತನ ಅಪ್ಪಣೆಯಂತೆ ಇಬ್ಬರೂ ದಿವ್ಯ ವಿಮಾನವನ್ನು ಹತ್ತಿ ದಿವ್ಯ ಧಾಮಕ್ಕೆ ತೆರಳಿದರು.</p>
<p class="TXT-Right">(ಪದ್ಮ ಪುರಾಣ)</p>
<p class="ChapterEnd para-style-override-2">॥ ಭಕ್ತ ಮತ್ತು ಭಗವಂತನಿಗೆ ಜಯವಾಗಲೀ ॥<span></span></p>


<p class="Page-Break"> </p>
<p class="Chapter-Heading" id="toc_marker-18">16. ರಾಜಾ ಶಿಬಿ</p>
<p class="Shlok">ನ ತ್ವಹಂ ಕಾಮಯೇ ರಾಜ್ಯಂ ಸ್ವರ್ಗಂ ನಾಪುನರ್ಭವಮ್ ।</p>
<p class="Shlok">ಪ್ರಾಣಿನಾಂ ದುಃಖತಪ್ತಾನಾಂ ಕಾಮಯೇ ದುಃಖನಾಶನಮ್ ॥</p>
<p class="TXT-Right">(ಶಿಬಿ)</p>
<p class="Text">ಉಶೀನರನ ಪುತ್ರನಾದ ಮಹಾರಾಜ ಶಿಬಿಯು ಅತ್ಯಂತ ದಯಾಳುವೂ ಶರಣಾಗತವತ್ಸಲನೂ ಆಗಿದ್ದನು. ಒಂದು ಸಲ ರಾಜನು ಒಂದು ದೊಡ್ಡ ಯಜ್ಞವನ್ನು ಮಾಡುತ್ತಿದ್ದನು. ಆ ಸಮಯದಲ್ಲಿ ಭಯದಿಂದ ನಡುಗುತ್ತಾ ಒಂದು ಪಾರಿವಾಳವು ಹಾರಿ ಬಂದು ಅವನ ಮಡಿಲಿನಲ್ಲಿ ಮುಚ್ಚಿಟ್ಟುಕೊಂಡಿತು. ಅಷ್ಟರಲ್ಲಿ ಅದರ ಹಿಂದೆಯೇ ಒಂದು ದೊಡ್ಡ ಗಿಡುಗವು ಹಾರಿ ಬಂದು ಮಾನವ ಭಾಷೆಯಲ್ಲಿ ಉದಾರ ಹೃದಯಿಯಾದ ಶಿಬಿ ಚಕ್ರವರ್ತಿಗೆ ಹೇಳಿತು —</p>
<p class="Text"><span class="char-style-override-2">ಗಿಡುಗ —</span> ‘‘ಎಲೈ ರಾಜನೇ! ಭೂಲೋಕದ ಧರ್ಮಾತ್ಮಾ ರಾಜರುಗಳಲ್ಲಿ ನೀನು ಸರ್ವ ಶ್ರೇಷ್ಠನು. ಆದರೆ ಇಂದು ನೀನು ಧರ್ಮವಿರುದ್ಧ ಕರ್ಮವನ್ನು ಮಾಡುತ್ತಿರುವೆಯಲ್ಲ? ನೀನು ಕೃತಘ್ನರನ್ನು ಹಣದಿಂದಲೂ, ಸುಳ್ಳನ್ನು ಸತ್ಯದಿಂದಲೂ, ನಿರ್ದಯಿಯನ್ನು ಕ್ಷಮಾಗುಣದಿಂದಲೂ, ಅಸಾಧುವನ್ನು ಸಾಧುತನದಿಂದಲೂ ಗೆದ್ದಿರುವೆ. ಉಪಕಾರ ಮಾಡಿದವರಿಗೆ ಪ್ರತಿಯಾಗಿ ಎಲ್ಲರೂ ಉಪಕಾರಮಾಡುತ್ತಾರೆ. ನಿನ್ನ ಅಹಿತವನ್ನು ಬಯಸುವವರಿಗೂ ನೀನು ಹಿತವನ್ನೇ ಬಯಸುತ್ತೀಯೆ. ಪಾಪಿಗಳಿಗೂ ನೀನು ದಯೆ ತೋರಿಸುತ್ತೀಯೆ. ಇನ್ನು ಹೇಳುವುದಾದರೆ ನಿನ್ನಲ್ಲಿ ದೋಷ ಹುಡುಕುವವರಲ್ಲಿಯೂ ಸಹ ನೀನು ಗುಣವನ್ನೇ ಅರಸುತ್ತೀಯೆ. ಈ ರೀತಿಯಿದ್ದರೂ ನೀನು ಈ ದಿನ ಮಾಡುತ್ತಿರುವುದಾದರೂ ಏನು? ನಾನು ಹಸಿವಿನಿಂದ ಕಂಗಾಲಾಗಿದ್ದೇನೆ. ನನಗೆ ಇಂದು ಆಹಾರವು ಪಾರಿವಾಳದ ರೂಪದಲ್ಲಿ ಸಿಕ್ಕಿದೆ. ನೀನು ಈ ಪಾರಿವಾಳಕ್ಕಾಗಿ ನಿನ್ನ ಧರ್ಮವನ್ನು ಏಕೆ ಬಿಡುತ್ತಿರುವೆ?’’</p>
<p class="Text"><span class="char-style-override-2">ಪಾರಿವಾಳ — </span>‘‘ಮಹಾರಾಜ! ನಾನು ಈ ಗಿಡುಗಕ್ಕೆ ಹೆದರಿ ಪ್ರಾಣ ರಕ್ಷಣೆಗಾಗಿ ತಮಗೆ ಶರಣು ಬಂದಿದ್ದೇನೆ. ತಾವು ನನ್ನನ್ನು ಎಂದಿಗೂ ಈ ಗಿಡುಗಕ್ಕೆ ಒಪ್ಪಿಸಬೇಡಿ.’’</p>
<p class="Text"><span class="char-style-override-2">ರಾಜ —</span> ಗಿಡುಗಕ್ಕೆ ‘‘ಹೆದರಿ ಈ ಪಾರಿವಾಳವು ತನ್ನ ಪ್ರಾಣರಕ್ಷಣೆಗಾಗಿ ನನ್ನ ಹತ್ತಿರ ಬಂದಿದೆ. ಈ ರೀತಿ ನನ್ನ ಆಶ್ರಯವನ್ನು ಬಯಸಿ ಬಂದಿರುವ ಪಾರಿವಾಳವನ್ನು ನಾನು ಹೇಗೆ ತ್ಯಾಗ ಮಾಡಲಿ? ಶರಣಾಗತರಾಗಿ ಬಂದವರನ್ನು ಕಾಪಾಡದೆ ಲೋಭ, ದ್ವೇಷ ಹಾಗೂ ಭಯಕ್ಕೆ ಒಳಗಾದವರನ್ನು ಸಜ್ಜನರು ನಿಂದಿಸುತ್ತಾರೆ. ಅಂತಹವರು ಬ್ರಹ್ಮಹತ್ಯೆಗೆ ಸಮಾನವಾದ ಪಾಪಕ್ಕೂ ಗುರಿಯಾಗುತ್ತಾರೆ. ನಮಗೆ ನಮ್ಮ ಪ್ರಾಣದ ಮೇಲೆ ಆಸೆ ಇರುವಂತೆ ಪ್ರತಿಯೊಂದು ಜೀವಿಗೂ ಪ್ರಾಣದ ಮೇಲೆ ಆಸೆ ಇದ್ದೇ ಇರುತ್ತದೆ. ಮೃತ್ಯು ಭಯದಿಂದ ವ್ಯಾಕುಲಗೊಂಡಿರುವ ಜೀವಿಗಳನ್ನು ರಕ್ಷಿಸುವುದು ಸತ್ಪುರುಷರ ಲಕ್ಷಣ. ‘ನಾನು ಸಾಯುವೆನು’ ಎಂಬ ದುಃಖ ಪ್ರತಿಯೊಬ್ಬ ಪುರುಷನಿಗೂ ಇದ್ದೇ ಇರುತ್ತದೆ. ಅದೇ ಭಾವನೆಯಿಂದ ಇತರರನ್ನೂ ರಕ್ಷಿಸಬೇಕು. ನಿನಗೆ ನಿನ್ನ ಬದುಕು ಇಷ್ಟವಾಗಿರುವಂತೆ ಬೇರೆಯವರಿಗೂ ಅವರ ಬದುಕು ಪ್ರಿಯವಾಗಿರುತ್ತದೆ. ನೀನು ಹೇಗೆ ಹಸಿವಿನಿಂದ ಸಾಯಲು ಇಷ್ಟಪಡದೆ ನಿನ್ನ ಜೀವನವನ್ನು ರಕ್ಷಿಸಿಕೊಳ್ಳಲು ಪ್ರಯತ್ನಿಸುವೆಯೋ ಹಾಗೆಯೇ ಬೇರೆಯವರ ಜೀವನವನ್ನೂ ರಕ್ಷಿಸಲು ಪ್ರಯತ್ನಿಸಬೇಕು, ಎಲೈ ಗಿಡುಗವೇ! ಹೆದರಿರುವ ಈ ಪಾರಿವಾಳವನ್ನು ನಾನು ನಿನಗೆ ಒಪ್ಪಿಸುವುದಿಲ್ಲ. ಆದರೆ ಬೇರೆ ಯಾವುದಾದರೂ ಉಪಾಯದಿಂದ ನಿನ್ನ ಕೆಲಸವಾಗುವುದಾದರೆ ಹೇಳು ನಾನು ಮಾಡಲು ಸಿದ್ಧನಾಗಿದ್ದೇನೆ.’’</p>
<p class="Text"><span class="char-style-override-2">ಗಿಡುಗ —</span> ‘‘ಮಹಾರಾಜ! ಆಹಾರದಿಂದಲೇ ಜೀವಿಗಳು ಉತ್ಪನ್ನ ವಾಗುತ್ತವೆ, ಬೆಳೆಯುತ್ತವೆ ಮತ್ತು ಬದುಕುತ್ತವೆ. ಆಹಾರವಿಲ್ಲದೆ ಯಾವ ಜೀವಿಯೂ ಜೀವಿಸಿರಲಾಗುವುದಿಲ್ಲ. ನಾನು ಹಸಿವಿನಿಂದ ಸತ್ತುಹೋದರೆ ನನ್ನ ಮಕ್ಕಳು - ಮರಿಗಳೂ ಸಾಯುತ್ತವೆ. ನೀನು ಒಂದು ಪಾರಿವಾಳವನ್ನು ರಕ್ಷಿಸುವುದರಿಂದ ಹಲವಾರು ಜೀವಿಗಳ ನಾಶಕ್ಕೆ ಕಾರಣವಾಗುವೆ. ಎಲೈ ಪರಂತಪನೇ! ಇನ್ನೊಂದು ಧರ್ಮಕ್ಕೆ ಅಡ್ಡಿಯಾಗುವ ಧರ್ಮವನ್ನು ಧರ್ಮವೆನ್ನಲಾಗುವುದಿಲ್ಲ. ಬೇರೆ ಯಾವ ಧರ್ಮಗಳಿಗೂ ಅಡ್ಡಿಯಾಗದ ಧರ್ಮವನ್ನೇ ಶ್ರೇಷ್ಠಪುರುಷರು ನಿಜವಾದ ಧರ್ಮವೆಂದು ಹೇಳುತ್ತಾರೆ. ಆದ್ದರಿಂದ ಎರಡು ಧರ್ಮಗಳಲ್ಲಿ ಪರಸ್ಪರ ವಿರೋಧ ಕಂಡುಬಂದರೆ ಬುದ್ಧಿರೂಪೀ ತಕ್ಕಡಿಯಲ್ಲಿ ಅದನ್ನು ತೂಗಿ ಯಾವುದು ಅತಿ ಮಹತ್ವದ ಧರ್ಮವೆನ್ನಿಸುವುದೋ ಅದನ್ನೇ ನಿಜವಾದ ಧರ್ಮವೆಂದು ಒಪ್ಪಿಕೊಳ್ಳಬೇಕು.</p>
<p class="Text"><span class="char-style-override-2">ರಾಜ — </span>ಎಲೈ ಗಿಡುಗವೇ! ಭಯಪಡುತ್ತಿರುವ ಜೀವಿಗಳನ್ನು ರಕ್ಷಿಸುವುದಕ್ಕಿಂತ ದೊಡ್ಡದಾದ ಧರ್ಮ ಇನ್ನೊಂದಿಲ್ಲ. ಯಾವ ಮನುಷ್ಯನು ಕರುಣೆಯಿಂದ ದ್ರವಿತನಾಗಿ ಜೀವಿಗಳಿಗೆ ಅಭಯ ನೀಡುವನೋ ಅವನು ಈ ದೇಹದಿಂದ ಬಿಡುಗಡೆ ಹೊಂದಿದ ಮೇಲೆ ಸಂಪೂರ್ಣವಾಗಿ ಎಲ್ಲ ಭಯಗಳಿಂದಲೂ ಬಿಡುಗಡೆ ಹೊಂದುವನು. ಲೋಕದಲ್ಲಿ ಹಿರಿಮೆಗಾಗಿ ಅಥವಾ ಸ್ವರ್ಗಕ್ಕಾಗಿ ಧನ, ವಸ್ತ್ರ ಮತ್ತು ಗೋದಾನ ಮಾಡುವವರು ಬಹಳ ಜನರು ಸಿಗುವರು. ಆದರೆ ಎಲ್ಲಾ ಜೀವಿಗಳ ಒಳ್ಳೆಯದನ್ನು ಬಯಸುವ ಜನರು ಮಾತ್ರ ದುರ್ಲಭರು. ದೊಡ್ಡ ಯಜ್ಞಗಳ ಫಲವೂ ಸಮಯದಲ್ಲಿ ಕ್ಷಯವಾಗುತ್ತದೆ. ಆದರೆ ಭಯಭೀತ ಪ್ರಾಣಿಗೆ ನೀಡಿದ ಅಭಯದಾನವು ಎಂದೂ ಕ್ಷಯವಾಗುವುದಿಲ್ಲ. ನಾನು ರಾಜ್ಯ ಅಥವಾ ಈ ಶರೀರವನ್ನು ಬೇಕಾದರೂ ತ್ಯಜಿಸಬಲ್ಲೆ. ಆದರೆ ಈ ದೀನ, ಭಯದಿಂದ ತ್ರಸ್ತವಾಗಿರುವ ಪಾರಿವಾಳವನ್ನು ಮಾತ್ರ ಬಿಡುವುದಿಲ್ಲ.</p>
<p class="Shlok">ಯನ್ಮಮಾಸ್ತಿ ಶುಭಂ ಕಿಂಚಿತ್ತೇನ ಜನ್ಮನಿ ಜನ್ಮನಿ ।</p>
<p class="Shlok">ಭವೇಯಮಹಮಾರ್ತಾನಾಂ ಪ್ರಾಣಿನಾಮೂರ್ತಿನಾಶಕಃ ॥</p>
<p class="Shlok">ನ ತ್ವಹಂ ಕಾಮಯೇ ರಾಜ್ಯಂ ನ ಸ್ವರ್ಗಂ ನಾಪುನರ್ಭವಮ್ ।</p>
<p class="Shlok">ಪ್ರಾಣಿನಾಂ ದುಃಖತಪ್ತಾನಾಂ ಕಾಮಯೇ ದುಃಖನಾಶನಮ್ ॥</p>
<p class="Text">‘ಪೂರ್ವ ಜನ್ಮದಲ್ಲಿ ನಾನು ಮಾಡಿರುವ ಪುಣ್ಯ ಫಲದಿಂದ ದುಃಖ ಮತ್ತು ಕ್ಲೇಶಕ್ಕೆ ಸಿಕ್ಕಿ ನರಳುತ್ತಿರುವ ಜೀವಿಗಳ ಸಂಕಟಹರಣವಾಗಲಿ ಎಂಬುದು ಮಾತ್ರ ನನ್ನ ಇಚ್ಛೆ. ನನಗೆ ರಾಜ್ಯವಾಗಲೀ, ಸ್ವರ್ಗವಾಗಲೀ ಮತ್ತು ಮೋಕ್ಷವಾಗಲೀ ಬೇಡ. ದುಃಖ ಪೀಡಿತ ಜೀವಿಗಳ ದುಃಖ ನಿವಾರಣೆ ಯಾಗುವುದೇ ನನಗೆ ಬೇಕು.’</p>
<p class="Text">ಎಲೈ ಗಿಡುಗವೇ! ನೀನು ಆಹಾರಕ್ಕಾಗಿ ಈ ಕೆಲಸ ಮಾಡುತ್ತಿರುವೆ. ನಿನಗೆ ಆಹಾರ ಬೇಕಾಗಿದೆ. ನಾನು ನಿನ್ನ ದುಃಖ ನಿವಾರಣೆಮಾಡಲು ಇಚ್ಛಿಸುತ್ತೇನೆ. ಆದ್ದರಿಂದ ಪಾರಿವಾಳದ ಬದಲು ನಿನಗೆ ಎಷ್ಟು ಆಹಾರ ಬೇಕೋ ಕೇಳು.’</p>
<p class="Text"><span class="char-style-override-2">ಗಿಡುಗ —</span> ‘‘ಶಾಸ್ತ್ರಾನುಸಾರವಾಗಿ ನಮಗೆ ಪಾರಿವಾಳವೇ ಆಹಾರ ಆದ್ದರಿಂದ ಇದನ್ನೇ ಕೊಡು.’’</p>
<p class="Text"><span class="char-style-override-2">ರಾಜ —</span> ‘‘ಎಲೈ ಗಿಡುಗವೇ! ನಾನೂ ಸಹ ಶಾಸ್ತ್ರಕ್ಕೆ ವಿರುದ್ಧವಾಗಿ ಹೇಳುವುದಿಲ್ಲ. ಶಾಸ್ತ್ರಾನುಸಾರ ಸತ್ಯ ಮತ್ತು ದಯೆಯೇ ಎಲ್ಲಕ್ಕಿಂತಲೂ ದೊಡ್ಡ ಧರ್ಮ. ಕುಳಿತಿರುವಾಗ, ನಿಂತಿರುವಾಗ, ನಡೆಯುವಾಗ, ಮಲಗಿರುವಾಗ, ಎಚ್ಚರವಾಗಿರುವಾಗ ಯಾವ ಕೆಲಸವನ್ನು ಜೀವಿಗಳ ಹಿತಕ್ಕಾಗಿ ಮಾಡುವುದಿಲ್ಲವೋ ಅದು ಪಶು ಚಟುವಟಿಕೆಗೆ ಸಮಾನವಾದದ್ದು. ಯಾರು ಸ್ಥಾವರ-ಜಂಗಮ ಜೀವಿಗಳ ಆತ್ಮವತ್ ರಕ್ಷಣೆ ಮಾಡುವರೋ, ಅವರು ಪರಮಗತಿಯನ್ನು ಹೊಂದುತ್ತಾರೆ. ಯಾರು ರಕ್ಷಿಸುವ ಸಾಮರ್ಥ್ಯವನ್ನು ಹೊಂದಿಯೂ ಸಾಯುತ್ತಿರುವ ಜೀವಿಯ ಕಡೆಗೆ ಲಕ್ಷ್ಯಕೊಡುವುದಿಲ್ಲವೋ ಅಂತಹವರು ಘೋರವಾದ ನರಕಕ್ಕೆ ಬೀಳುತ್ತಾರೆ. ನಾನು ನಿನಗೆ ನನ್ನ ಸಮಸ್ತ ರಾಜ್ಯವನ್ನು ಕೊಡುತ್ತೇನೆ ಅಥವಾ ಈ ಪಾರಿವಾಳಕ್ಕೆ ಬದಲಾಗಿ ನೀನು ಏನು ಇಷ್ಟಪಡುವೆಯೋ ಅದನ್ನು ನಾನು ಕೊಡಲು ಸಿದ್ಧನಿದ್ದೇನೆ. ಆದರೆ ಪಾರಿವಾಳವನ್ನು ಮಾತ್ರ ಕೊಡುವುದಿಲ್ಲ.’</p>
<p class="Text"><span class="char-style-override-2">ಗಿಡುಗ —</span> ‘‘ಎಲೈ ರಾಜನೇ! ನಿನಗೆ ಈ ಪಾರಿವಾಳದ ಮೇಲೆ ಅಷ್ಟೊಂದು ಪ್ರೇಮವಿರುವುದಾದರೆ ಇದರ ತೂಕದಷ್ಟು ನಿನ್ನ ಮಾಂಸವನ್ನು ನನಗೆ ಕೊಡು. ನನಗೆ ಇದಕ್ಕಿಂತ ಹೆಚ್ಚಿಗೆ ಏನೂ ಬೇಡ.’’</p>
<p class="Text"><span class="char-style-override-2">ರಾಜ — </span>‘‘ಗಿಡುಗವೇ! ನೀನು ಅತ್ಯಂತ ಕೃಪೆಯನ್ನು ಮಾಡಿರುವೆ. ನಿನಗೆ ಎಷ್ಟು ಬೇಕೋ ಅಷ್ಟು ಮಾಂಸವನ್ನು ನಾನು ಕೊಡಲು ಸಿದ್ದನಿದ್ದೇನೆ. ಯಾರು ಕ್ಷಣಭಂಗುರ, ಅನಿತ್ಯವಾದ ಶರೀರವನ್ನು ತ್ಯಾಗಮಾಡಿ ನಿತ್ಯ ಧರ್ಮವನ್ನು ಆಚರಿಸುವುದಿಲ್ಲವೋ ಆ ಮೂರ್ಖನ ಸ್ಥಿತಿ ಅತ್ಯಂತ ಶೋಚನೀಯವಾದುದೇ ಸರಿ. ’’</p>
<p class="Shlok">ಯದಿ ಪ್ರಾಣ್ಯುಪಕಾರಾಯ ದೇಹೋಽಯಂ ನೋಪಯುಜ್ಯತೇ ।</p>
<p class="Shlok">ತತಃ ಕಿಮುಪಕಾರೋಽಸ್ಯ ಪ್ರತ್ಯಹಂ ಕ್ರಿಯತೇ ವೃಥಾ ॥</p>
<p class="Text">‘ಈ ಶರೀರವು ಜೀವಿಗಳ ಉಪಕಾರಕ್ಕೆ ಬಾರದೇ ಹೋದರೆ ಪ್ರತಿ ದಿನವೂ ಇದರ ಪಾಲನೆ-ಪೋಷಣೆ ಮಾಡುವುದು ವ್ಯರ್ಥವಾಗುತ್ತದೆ.’ ನಾನು ನೀನು ಹೇಳಿದಂತೆಯೇ ಮಾಡುತ್ತೇನೆ.</p>
<p class="Text">ಎಂದು ಹೇಳಿ ರಾಜಾ ಶಿಬಿಯು ಒಂದು ತಕ್ಕಡಿಯನ್ನು ತರಿಸಿದನು. ಅದರ ಒಂದು ಕಡೆಯ ತಟ್ಟೆಯಲ್ಲಿ ಪಾರಿವಾಳವನ್ನು ಕುಳ್ಳಿರಿಸಿದನು. ಇನ್ನೊಂದು ಕಡೆಯ ತಟ್ಟೆಯಲ್ಲಿ ತನ್ನ ದೇಹದ ಮಾಂಸವನ್ನು ಕತ್ತರಿಸಿ ಪಾರಿವಾಳದ ತೂಕದಷ್ಟು ಇಟ್ಟು ತೂಗಿದನು. ತನ್ನ ಸುಖ ಭೋಗದ ಇಚ್ಛೆಯನ್ನು ತ್ಯಾಗಮಾಡಿ ಎಲ್ಲರ ಸುಖದಲ್ಲೇ ತನ್ನ ಸುಖವನ್ನು ಕಾಣುವ ಸಜ್ಜನನೇ ಇನ್ನೊಬ್ಬರ ದುಃಖವನ್ನು ತನ್ನದೆಂದೇ ತಿಳಿಯುತ್ತಾನೆ. ಪಾರಿವಾಳದ ರಕ್ಷಣೆಯೂ ಆಗಬೇಕು ಮತ್ತು ಗಿಡುಗದ ಪ್ರಾಣವೂ ಉಳಿಯಬೇಕು. ಎರಡು ಜೀವಿಗಳ ದುಃಖ ನಿವಾರಣೆಯೂ ಆಗಬೇಕು ಎಂದೇ ಮಹಾರಾಜ ಶಿಬಿಯು ತನ್ನ ಶರೀರದ ಮಾಂಸವನ್ನು ತನ್ನ ಕೈಯಿಂದಲೇ ಕತ್ತರಿಸಿ ಸಂತೋಷದಿಂದ ಕೊಡುತ್ತಿದ್ದನು. ಭಗವಂತನು ಅಗೋಚರನಾಗಿ ತನ್ನ ಭಕ್ತನ ಈ ತ್ಯಾಗವನ್ನು ನೋಡಿ ಸಂತೋಷಪಡುತ್ತಿದ್ದನು. ಈ ತ್ಯಾಗದ ಆದರ್ಶ ನಿಜವಾಗಿಯೂ ಧನ್ಯವಾದದ್ದು!</p>
<p class="Text">ತಕ್ಕಡಿಯಲ್ಲಿ ಪಾರಿವಾಳದ ಭಾರ ಮಾಂಸಕ್ಕಿಂತ ಹೆಚ್ಚುತ್ತಾ ಹೋಯಿತು. ಶಿಬಿಚಕ್ರವರ್ತಿಯು ಶರೀರದ ಎಲ್ಲ ಭಾಗದ ಮಾಂಸವನ್ನು ಕತ್ತರಿಸಿ ತಕ್ಕಡಿಯಲ್ಲಿಟ್ಟನು, ಆದರೆ ಪಾರಿವಾಳವಿದ್ದ ತಟ್ಟೆ ಕೆಳಕ್ಕೇ ಹೋಗುತ್ತಿತ್ತು. ಆಗ ರಾಜನು ತಾನೇ ಸ್ವತಃ ತಟ್ಟೆಯಲ್ಲಿ ಕುಳಿತನು. ಸರಿಯಾಗಿಯೇ ಹೇಳಿದ <span class="char-style-override-2">—</span></p>
<p class="Shlok">ಪರದುಃಖಾತುರಾ ನಿತ್ಯಂ ಸರ್ವಭೂತಹಿತೇ ರತಾಃ ।</p>
<p class="Shlok">ನಾಪೇಕ್ಷಂತೇ ಮಹಾತ್ಮಾನಃ ಸ್ವಸುಖಾನಿ ಮಹಾಂತ್ಯಪಿ ॥</p>
<p class="Text">‘ಇನ್ನೊಬ್ಬರ ದುಃಖಕ್ಕೆ ಸ್ಪಂದಿಸುವ, ಯಾವಾಗಲೂ ಸಮಸ್ತ ಜೀವಿಗಳಿಗೆ ಹಿತವನ್ನುಂಟುಮಾಡುವ ಮಹಾತ್ಮರು ತಮ್ಮ ಸ್ವಂತ ಸುಖದ ಕಡೆಗೆ ಸ್ವಲ್ಪವೂ ಗಮನ ಕೊಡುವುದಿಲ್ಲ.’ ಶಿಬಿಚಕ್ರವರ್ತಿಯು ತಕ್ಕಡಿಯಲ್ಲಿ ಕುಳಿತಕೂಡಲೇ ಆಕಾಶದಲ್ಲಿ ವಾದ್ಯಗಳು ಮೊಳಗಲಾರಂಭಿಸಿದವು. ಪುಷ್ಪ ವೃಷ್ಟಿಯೂ ಆಯಿತು.</p>
<p class="Text">ಮಾನವರಂತೆ ಮಾತನಾಡುವ ಈ ಪಾರಿವಾಳ ಮತ್ತು ಗಿಡಗ ಯಾರಿರಬಹುದು? ಹಾಗೂ ಆಕಾಶದಲ್ಲಿ ವಾದ್ಯಗಳು ಮೊಳಗಲು ಕಾರಣವೇನು? ಎಂದು ರಾಜನು ಮನದಲ್ಲಿ ಯೋಚಿಸುತ್ತಿರುವಂತೆಯೇ ಎರಡು ಪಕ್ಷಿಗಳೂ ಮಾಯವಾಗಿ ಅವುಗಳ ಜಾಗದಲ್ಲಿ ಇಂದ್ರ ಮತ್ತು ಅಗ್ನಿ ಇಬ್ಬರು ದಿವ್ಯ ದೇವತೆಗಳು ಪ್ರತ್ಯಕ್ಷರಾದರು. ಇಂದ್ರನು ಹೇಳಿದನು <span class="char-style-override-2">—</span></p>
<p class="Text">ರಾಜಾ! ನಿನಗೆ ಮಂಗಳವಾಗಲಿ!! ನಾನು ಇಂದ್ರ ಮತ್ತು ಪಾರಿವಾಳವಾಗಿದ್ದದ್ದು ಅಗ್ನಿ. ನಾವು ನಿನ್ನನ್ನು ಪರೀಕ್ಷಿಸಲು ಬಂದಿದ್ದೆವು. ಈಗ ನೀನು ಮಾಡಿದಂಥ ಕಠಿಣ ಕಾರ್ಯವನ್ನು ಇಂದಿನವರೆಗೂ ಯಾರೂ ಮಾಡಿರುವುದಿಲ್ಲ. ಈ ಪ್ರಪಂಚವು ಮೋಹಮಯವಾದ ಕರ್ಮಪಾಶದಿಂದ ಬಂಧಿಸಲ್ಪಟ್ಟಿದೆ. ಆದರೆ ನೀನು ಜಗತ್ತಿನ ದುಃಖವನ್ನು ದೂರಮಾಡುವಂಥ ಕರುಣಾಳುವಾಗಿರುವೆ. ನೀನು ದೊಡ್ಡವರನ್ನು ಅಸೂಯೆಯಿಂದ ಕಂಡಿಲ್ಲ. ಚಿಕ್ಕವರನ್ನು ಅಪಮಾನಪಡಿಸಿಲ್ಲ ಮತ್ತು ಸಮಾನರೊಡನೆ ಸ್ಪರ್ಧಿಸಿಲ್ಲ. ಆದುದರಿಂದಲೇ ಜಗತ್ತಿನಲ್ಲಿ ನೀನು ಸರ್ವಶ್ರೇಷ್ಠನಾಗಿರುವೆ.</p>
<p class="Text">ವಿಧಾತನು ಆಕಾಶದಲ್ಲಿ ಜಲದಿಂದ ಕೂಡಿದ ಮೋಡವನ್ನು, ಭೂಮಿಯಲ್ಲಿ ಫಲಗಳಿಂದ ತುಂಬಿದ ಮರವನ್ನು ಪರೋಪಕಾರಕ್ಕಾಗಿಯೇ ಸೃಷ್ಟಿಸಿದ್ದಾನೆ.</p>
<p class="Text">ಯಾರು ತನ್ನ ಪ್ರಾಣವನ್ನು ಕೊಟ್ಟು ಇತರರ ಪ್ರಾಣವನ್ನು ಕಾಪಾಡುತ್ತಾನೋ ಅವನು ಪುನರ್ಜನ್ಮವಿಲ್ಲದ ಸ್ವರ್ಗವನ್ನು ಪಡೆಯುತ್ತಾನೆ. ತಮ್ಮ ಹೊಟ್ಟೆ ತುಂಬಿಸಿಕೊಳ್ಳಲು ಪಶುಗಳೂ ಬದುಕುತ್ತವೆ. ಆದರೆ ಪರರಿಗಾಗಿ ಬದುಕುವ ಸಜ್ಜನರ ಜೀವನವೇ ಸತ್ಯವಾದ ಮತ್ತು ಪ್ರಶಂಸನೀಯವಾದ ಜೀವನ. ಶ್ರೀಗಂಧದ ಮರವು ತನ್ನ ಶರೀರಕ್ಕೆ ತಂಪುಕೊಡಲು ಹುಟ್ಟುವುದಿಲ್ಲ. ನಿನ್ನಂತಹ ಸ್ವಂತ ಸುಖಕ್ಕೆ ಇಚ್ಛಿಸದೆ, ಏಕಮಾತ್ರ ಪರೋಪಕಾರ ಬುದ್ಧಿಯುಳ್ಳ ಸಾಧುಗಳು ಕೇವಲ ಜಗತ್ತಿನ ಉದ್ಧಾರಕ್ಕಾಗಿ ಭೂಮಿಯಲ್ಲಿ ಜನ್ಮತಳೆಯುತ್ತಾರೆ. ನೀನು ದಿವ್ಯ ರೂಪಧರಿಸಿ ಚಿರಕಾಲದವರೆಗೂ ಪೃಥ್ವಿಯನ್ನು ಕಾಪಾಡುತ್ತ ಕೊನೆಗೆ ಭಗವಂತನ ಸನ್ನಿಧಿಯನ್ನು ಸೇರುವೆ.’’</p>
<p class="Text">ಇಷ್ಟು ಹೇಳಿ ಇಂದ್ರ ಮತ್ತು ಅಗ್ನಿ ಇಬ್ಬರೂ ಸ್ವರ್ಗಲೋಕಕ್ಕೆ ಹೊರಟುಹೋದರು. ಶಿಬಿಚಕ್ರವರ್ತಿಯು ಯಜ್ಞವನ್ನು ಪೂರ್ಣಮಾಡಿದ ಅನಂತರ ಬಹುದಿನಗಳವರೆಗೂ ಭೂಮಿಯ ಮೇಲೆ ರಾಜ್ಯವಾಳುತ್ತಿದ್ದು ಕೊನೆಗೆ ದುರ್ಲಭವಾದ ಪರಮ ಪದವಿಯನ್ನು ಹೊಂದಿದನು.</p>
<p class="ChapterEnd para-style-override-2">॥ ಭಕ್ತರಿಗೆ ಮತ್ತು ಭಗವಂತನಿಗೆ ಜಯವಾಗಲಿ ॥<span></span></p>


<p class="Page-Break"> </p>
<p class="Chapter-Heading" id="toc_marker-19">17. ಚಕ್ರಿಕ ಭಿಲ್ಲ</p>
<p class="Shlok">ಬ್ರಾಹ್ಮಣಾಃ ಕ್ಷತ್ರಿಯಾ ವೈಶ್ಯಾಃ ಶೂದ್ರಾಶ್ಚಾನ್ಯೇಽನ್ತ್ಯಜಾಸ್ತಥಾ ।</p>
<p class="Shlok">ಹರಿಭಕ್ತಿಂ ಪ್ರಪನ್ನಾ ಯೇ ತೇ ಕೃತಾರ್ಥಾ ನ ಸಂಶಯಃ ॥</p>
<p class="Shlok">ಹರೇರಭಕ್ತೋ ವಿಪ್ರೋಽಪಿ ವಿಜ್ಞೇಯಃ ಶ್ಚಪಚಾಧಿಕಃ ।</p>
<p class="Shlok">ಹರಿಭಕ್ತಃ ಶ್ವಪಾಕೋಽಪಿ ವಿಜ್ಞೇಯೋ ಬ್ರಾಹ್ಮಣಾಧಿಕಃ ॥</p>
<p class="TXT-Right">(ಪದ್ಮ. ಕ್ರಿಯಾಯೋಗ, ಅ. 26)</p>
<p class="Text">‘ಬ್ರಾಹ್ಮಣರು ಕ್ಷತ್ರಿಯರು, ವೈಶ್ಯರು, ಶೂದ್ರರು ಮತ್ತು ಅನ್ಯ ಅಂತ್ಯಜರೂ ಸಹ ಹರಿಭಕ್ತಿಯ ಮೂಲಕ ಭಗವಂತನಿಗೆ ಶರಣಾಗತರಾದರೆ ಕೃತಾರ್ಥ ರಾಗುತ್ತಾರೆಂಬುದಲ್ಲಿ ಸಂಶಯವಿಲ್ಲ. ಒಂದು ವೇಳೆ ಬ್ರಾಹ್ಮಣನು ಭಗವಂತನಿಂದ ವಿಮುಖನಾದರೆ ಅವನನ್ನು ಚಾಂಡಾಲನಿಗಿಂತಲೂ ಕನಿಷ್ಟನೆಂದು ತಿಳಿಯಬೇಕು. ಚಾಂಡಾಲನು ಭಗವಂತನ ಭಕ್ತನಾದರೆ ಅವನನ್ನು ಬ್ರಾಹ್ಮಣನಿ ಗಿಂತಲೂ ಶ್ರೇಷ್ಠವೆಂದು ತಿಳಿಯಬೇಕು.</p>
<p class="Text">ದ್ವಾಪರಯುಗದಲ್ಲಿ ಚಕ್ರಿಕ ಎಂಬ ಹೆಸರಿನ ಒಬ್ಬ ಭಿಲ್ಲನು ಕಾಡಿನಲ್ಲಿ ವಾಸಮಾಡುತ್ತಿದ್ದನು. ಅವನು ಭಿಲ್ಲ ಜಾತಿಯವನಾದರೂ ಆಚರಣೆಯಲ್ಲಿ ಬಹಳ ಉತ್ತಮನಾಗಿದ್ದನು. ಅವನು ಸವಿಮಾತನಾಡುವವನೂ, ಕ್ರೋಧವನ್ನು ಗೆದ್ದವನೂ, ಅಹಿಂಸಾಪರಾಯಣನೂ, ದಯಾಳುವೂ, ದರ್ಪಹೀನನೂ ಮತ್ತು ತಂದೆ-ತಾಯಿಗಳ ಸೇವೆಮಾಡುವವನೂ ಆಗಿದ್ದನು. ಅವನು ಎಂದೂ ಶಾಸ್ತ್ರ-ಶ್ರವಣಮಾಡಿಲ್ಲದೆ ಹೋದರೂ ಅವನ ಹೃದಯದಲ್ಲಿ ಭಗವದ್ ಭಕ್ತಿಯ ಆವಿರ್ಭಾವವಾಗಿತ್ತು. ಯಾವಾಗಲೂ ಹರಿ, ಕೇಶವ, ವಾಸುದೇವ, ಜನಾರ್ದನ ಮುಂತಾದ ಪರಮಾತ್ಮನ ನಾಮಸ್ಮರಣೆ ಮಾಡುತ್ತಿದ್ದನು. ಅವನಿದ್ದ ಕಾಡಿನಲ್ಲಿ ಒಂದು ಹರಿಯ ಪ್ರತಿಮೆ ಇತ್ತು. ಕಾಡಿನಲ್ಲಿ ಎಲ್ಲಾದರೂ ಒಂದು ಸುಂದರವಾದ ಹಣ್ಣನ್ನು ಕಂಡರೆ ಅದನ್ನು ಮೊದಲು ಬಾಯಿಗೆ ಹಾಕಿಕೊಂಡು ರುಚಿನೋಡುತ್ತಿದ್ದನು. ಹಣ್ಣು ಸಿಹಿಯಾಗಿದ್ದರೆ ಅದನ್ನು ಬಾಯಿಯಿಂದ ತೆಗೆದು ಭಕ್ತಿಪೂರ್ವಕವಾಗಿ ಭಗವಂತನಿಗೆ ಅರ್ಪಿಸುತ್ತಿದ್ದನು. ಅವನು ಪ್ರತಿ ದಿನವೂ ಹೀಗೆಯೇ ತಾನು ಮೊದಲು ರುಚಿನೋಡಿ ಸ್ವಾದಿಷ್ಟವಾದ ಹಣ್ಣನ್ನು ಶ್ರದ್ಧೆಯಿಂದ ಭಗವಂತನಿಗೆ ನೈವೇದ್ಯಮಾಡುತ್ತಿದ್ದನು. ಎಂಜಲು ಹಣ್ಣನ್ನು ದೇವರಿಗೆ ನೈವೇದ್ಯ ಮಾಡಬಾರದೆಂಬ ವಿಚಾರವೂ ಅವನಿಗೆ ಗೊತ್ತಿರಲಿಲ್ಲ. ತನ್ನ ಜಾತಿಯ ಸಂಸ್ಕಾರಕ್ಕೆ ಅನುಗುಣವಾಗಿ ಮುಗ್ಧತೆಯಿಂದ ಈ ಆಚರಣೆ ಮಾಡುತ್ತಿದ್ದನು.</p>
<p class="Text">ಒಂದು ದಿನ ಕಾಡಿನಲ್ಲಿ ಸುತ್ತಾಡುತ್ತಿದ್ದಾಗ ಭಿಲ್ಲಕುಮಾರ ಚಕ್ರಿಕನು ಒಂದು ಮರದಲ್ಲಿ ಒಂದು ಪಕ್ವವಾದ ಹಣ್ಣನ್ನು ಕಿತ್ತು ರುಚಿ ನೋಡಲು ಅದನ್ನು ನಾಲಗೆಯ ಮೇಲಿಟ್ಟುಕೊಂಡನು. ಹಣ್ಣು ಬಹಳ ಸ್ವಾದಿಷ್ಟವಾಗಿತ್ತು. ಆದರೆ ನಾಲಿಗೆಯ ಮೇಲಿಟ್ಟುಕೊಂಡ ಕೂಡಲೇ ಗಂಟಲೊಳಕ್ಕೆ ಹೋಯಿತು. ಅವನಿಗೆ ಬಹಳ ದುಃಖವಾಯಿತು. ಭಗವಂತನಿಗೆ ನೈವೇದ್ಯಕ್ಕಿಡುವ ಅತ್ಯಂತ ಸ್ವಾದಿಷ್ಟ ಹಣ್ಣನ್ನು ತನಗೆ ತಿನ್ನುವ ಅಧಿಕಾರವಿಲ್ಲವೆಂದು ಅವನು ತಿಳಿದಿದ್ದನು. ‘ಎಲ್ಲಕ್ಕಿಂತಲೂ ಒಳ್ಳೆಯ ವಸ್ತುವನ್ನು ಭಗವಂತನಿಗೆ ಅರ್ಪಿಸಬೇಕು’ ಎನ್ನುವ ಸತ್ಯವಿಚಾರ ಅವನ ಸರಳಬುದ್ಧಿಗೆ ಚೆನ್ನಾಗಿ ಅರ್ಥವಾಗಿತ್ತು. ಅವನು ಹಣ್ಣು ಹೊಟ್ಟೆಯೊಳಕ್ಕೆ ಹೋಗದಂತೆ ಬಲಗೈಯಿಂದ ಕುತ್ತಿಗೆಯನ್ನು ಒತ್ತಿ ಹಿಡಿದನು. ‘‘ಅಯ್ಯೋ! ಈ ದಿನ ಪರಮಾತ್ಮನಿಗೆ ಸಿಹಿಯಾದ ಹಣ್ಣನ್ನು ನೈವೇದ್ಯ ಮಾಡಲಾಗಲಿಲ್ಲವಲ್ಲ, ನನ್ನಂತಹ ಪಾಪಿ ಯಾರಿದ್ದಾರೆ?’’ಎಂದು ಬಾಯೊಳಕ್ಕೆ ಬೆರಳು ಹಾಕಿ ವಾಂತಿಮಾಡಿದನು. ಚಕ್ರಿಕನು ಶ್ರೀಹರಿಯ ಅಂತರಂಗದ ಭಕ್ತನಾಗಿದ್ದನು. ಅವನು ಶ್ರೀಹರಿಯ ಮೂರ್ತಿಯ ಹತ್ತಿರ ಬಂದು ಕೊಡಲಿಯಿಂದ ಕತ್ತನ್ನು ಕತ್ತರಿಸಿ ಹಣ್ಣನ್ನು ಹೊರತೆಗೆದು ಭಗವಂತನಿಗೆ ಅರ್ಪಿಸಿದನು. ಕುತ್ತಿಗೆಯಿಂದ ರಕ್ತಹರಿಯುತ್ತಿತ್ತು. ನೋವನ್ನು ತಡೆಯಲಾರದೆ ಚಕ್ರಿಕನು ಮೂರ್ಛೆಹೊಂದಿ ಬಿದ್ದುಬಿಟ್ಟನು. ಕೃಪಾಳುವಾದ ಭಗವಂತನು ಆ ಸರಳ ಹೃದಯಿ, ಶುದ್ಧಾಂತಃಕರಣ ಪ್ರೇಮೀ ಭಕ್ತನ ಪ್ರಾಮಾಣಿಕವಾದ ಭಕ್ತಿಯನ್ನು ಕಂಡು ಸಂತುಷ್ಟನಾದನು. ಚತುರ್ಭುಜ ರೂಪದಿಂದ ಅವನ ಎದುರಿಗೆ ಪ್ರತ್ಯಕ್ಷನಾಗಿ, ‘‘ಈ ಚಕ್ರಿಕನಿಗೆ ಸಮನಾದ ಭಕ್ತರು ಇನ್ನೊಬ್ಬರಿಲ್ಲ. ಏಕೆಂದರೆ ಇವನು ತನ್ನ ಕಂಠವನ್ನೇ ಕತ್ತರಿಸಿ ನನಗೆ ಹಣ್ಣನ್ನು ಅರ್ಪಿಸಿದ್ದಾನೆ.</p>
<p class="Shlok">‘ಯದ್ದತ್ತ್ವಾನೃಣ್ಯಮಾಪ್ನೋತಿ ತಥಾ ವಸ್ತು ಕಿಮಸ್ತಿ ಮೇ’</p>
<p class="Text">ಇವನಿಗೆ ಕೊಟ್ಟು ಋಣಮುಕ್ತನಾಗುವಂತಹ ವಸ್ತು ಯಾವುದೂ ನನ್ನಲ್ಲಿಲ್ಲ. ಈ ಭಿಲ್ಲರ ಪುತ್ರನು ನಿಜವಾಗಿಯೂ ಧನ್ಯನು. ನಾನು ಇವನಿಗೆ ಬ್ರಹ್ಮತ್ವವನ್ನಾಗಲೀ, ಶಿವತ್ವವನ್ನಾಗಲೀ ಅಥವಾ ವಿಷ್ಣುತ್ವವನ್ನಾಗಲೀ ಕೊಟ್ಟರೂ ಋಣಮುಕ್ತನಾಗಲು ಸಾಧ್ಯವಿಲ್ಲ ಎಂದು ಹೇಳಿದನು.</p>
<p class="Text">ಇಷ್ಟು ಹೇಳಿ ಭಗವಂತನು ಅವನ ಮಸ್ತಕದ ಮೇಲೆ ತನ್ನ ವರದ ಹಸ್ತವನ್ನಿಟ್ಟನು. ಪರಮಾತ್ಮನ ಕೋಮಲ ಕರಕಮಲದ ಸ್ಪರ್ಶಮಾತ್ರದಿಂದಲೇ ಚಕ್ರಿಕನ ಎಲ್ಲಾ ನೋವು ನಿವಾರಣೆಯಾಗಿ ಆ ಕ್ಷಣವೇ ಅವನು ಎದ್ದು ಕುಳಿತನು. ಭಗವಂತನು ಅವನನ್ನು ಎತ್ತಿಕೊಂಡು ತನ್ನ ಪೀತಾಂಬರದಿಂದ ತಂದೆಯು ತನ್ನ ಮಗನ ಮೈಯಿನ ಧೂಳನ್ನು ಒರೆಸುವಂತೆ ಅವನ ಮೈಗೆ ಹತ್ತಿದ್ದ ಧೂಳನ್ನು ಒರೆಸಿದನು. ಚಕ್ರಿಕನು ತನ್ನೆದುರಿಗೆ ಸಾಕ್ಷಾತ್ತಾಗಿರುವ ಪರಮಾತ್ಮನನ್ನು ಕಂಡು ಹರ್ಷಹೊಂದಿ ಗದ್ಗದ ಕಂಠದಿಂದ ಮಧುರ ವಾಕ್ಯಗಳಿಂದ ಅವನ ಸ್ತುತಿಮಾಡಿದನು.</p>
<p class="Text">‘ಹೇ ಗೋವಿಂದ, ಹೇ ಕೇಶವ, ಹೇ ಹರಿ, ಹೇ ಜಗದೀಶ, ಹೇ ವಿಷ್ಣು! ನಿನ್ನನ್ನು ಸ್ತುತಿಸಲು ಯೋಗ್ಯವಾದ ವಚನಗಳನ್ನು ನಾನು ಅರಿಯದೇ ಇದ್ದರೂ ನನ್ನ ನಾಲಿಗೆಯು ನಿನ್ನನ್ನು ಭಜಿಸಲು ಬಯಸುತ್ತದೆ. ಹೇ ಸ್ವಾಮಿ! ಕೃಪೆಮಾಡಿ ನನ್ನ ಈ ದೋಷವನ್ನು ನಾಶಮಾಡಿ. ಹೇ ಚರಾಚರಪತಿ, ಚಕ್ರಧಾರಿ! ಯಾವ ಪೂಜೆಯಿಂದ ನೀನು ಸಂತುಷ್ಟನಾಗಿ ನನ್ನ ಮೇಲೆ ಕೃಪೆಮಾಡಿರುವೆಯೋ ನಿನ್ನ ಆ ಪೂಜೆಯನ್ನು ಬಿಟ್ಟು ಪ್ರಪಂಚದ ಜನರು ಬೇರೆ ಪೂಜೆ ಮಾಡಿದರೆ ಅವರು ಕಡುಮೂರ್ಖರು.’’</p>
<p class="Text">ಪರಮಾತ್ಮನು ಅವನ ಸ್ತುತಿಯಿಂದ ಪ್ರಸನ್ನನಾಗಿ ವರಬೇಡಲು ಹೇಳಿದನು.</p>
<p class="Text">‘ಹೇ ಪರಬ್ರಹ್ಮ! ಹೇ ಪರಂಧಾಮ!! ಹೇ ಕೃಪಾಳು ಪರಮಾತ್ಮ!!! ನೀನೇ ಸಾಕ್ಷಾತ್ ನನ್ನ ಎದುರಿಗೆ ಬಂದು ದರ್ಶನಕೊಟ್ಟ ಮೇಲೆ ನನಗೆ ಬೇರೆ ವರದ ಅವಶ್ಯಕತೆ ಏನಿದೆ?</p>
<p class="Text">ಆದರೆ ಹೇ! ಲಕ್ಷ್ಮೀನಾರಾಯಣ! ನೀನು ವರವನ್ನು ಕರುಣಿಸುವು ದಾದರೆ ನನ್ನ ಮನಸ್ಸು ಅಚಲವಾಗಿ ನಿನ್ನಲ್ಲೇ ನೆಲೆಸುವಂತೆ ಕರುಣಿಸು.</p>
<p class="Text">ಈ ವರವಲ್ಲದೆ ಭಕ್ತರಿಗೆ ಮತ್ತೇನು ವರಬೇಕು? ಭಗವಂತನು ಸಂತೋಷಹೊಂದಿ ತನ್ನ ವಿಶಾಲವಾದ ನಾಲ್ಕು ಭುಜಗಳಿಂದಲೂ ಚಕ್ರಿಕನನ್ನು ಆಲಂಗಿಸಿ, ಅವನು ಕೇಳಿದ ವರವನ್ನು ಕೊಟ್ಟು ಅಂತರ್ಧಾನನಾದನು.</p>
<p class="Text">ಅನಂತರ ಚಕ್ರಿಕನು ದ್ವಾರಕೆಗೆ ಹೋದನು. ಅಲ್ಲಿ ಭಗವಂತನ ಅನುಗ್ರಹದಿಂದ ಜ್ಞಾನವನ್ನು ಪಡೆದು ಕೊನೆಗೆ ದುರ್ಲಭ ಮೋಕ್ಷ ಪದವಿಯನ್ನು ಪಡೆದನು. ಯಾರು ಭಗವಂತನನ್ನು ಸರಳ, ಶುದ್ಧ ಭಕ್ತಿಯಿಂದ ಸೇವಿಸುತ್ತಾರೋ ಅವರೇ ಅವನನ್ನು ಪಡೆಯುತ್ತಾರೆ.</p>
<p class="Shlok">ಯೇ ಯಜಂತಿ ದೃಢಯಾ ಖಲು ಭಕ್ತ್ಯಾ</p>
<p class="Shlok">ವಾಸುದೇವಚರಣಾಂಬುಜಯುಗ್ಮಮ್ ।</p>
<p class="Shlok">ವಾಸವಾದಿವಿಬುಧಪ್ರವರೇಡ್ಯಂ ತೇ</p>
<p class="Shlok">ವ್ರಜಂತಿ ಮನುಜಾಃ ಕಿಲ ಮುಕ್ತಿಮ್ ॥</p>
<p class="TXT-Right">(ಪದ್ಮಪುರಾಣ)</p>
<p class="Text">ಯಾರು ದೃಢ ಭಕ್ತಿಯಿಂದ ಇಂದ್ರಾದಿ ಪೂಜಿತ ವಾಸುದೇವ ಪರಮಾತ್ಮನ ಚರಣಕಮಲಯುಗಳಗಳನ್ನು ಆರಾಧಿಸುತ್ತಾನೋ ಅವನೇ ಮೋಕ್ಷ ಹೊಂದುತ್ತಾನೆ.</p>
<p class="ChapterEnd para-style-override-2">॥ ಪರಮಾತ್ಮನಿಗೂ ಅವನ ಭಕ್ತರಿಗೂ ಜಯವಾಗಲಿ ॥<span></span></p>


<p class="Page-Break"> </p>
<p class="First-End-Page-text" id="toc_marker-20" xml:lang="en-GB">ಕೊನೆಯ ಪುಟ</p>

