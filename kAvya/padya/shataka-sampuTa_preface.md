+++
title = "+shataka-sampuTa"
+++

## 0
i
ಶತಕ ಸಂಪುಟ
ಡಾ. ವೀರಣ್ಣ ರಾಜೂರ
ಕನ್ನಡ ಮತ್ತು ಸಂಸ್ಕೃತಿ ಇಲಾಖೆ
ಕನ್ನಡ ಭವನ, ಜೆ.ಸಿ.ರಸ್ತೆ
ಬೆಂಗಳೂರು - 560 002

SHATAKA SAMPUTA : Edited by Dr. Veernna Rajur, Published by
Manu Baligar, Director, Department of Kannada and Culture, Kannada Bhavana, J.C.Road, Bengaluru ­ 560 002.

ಕರ್ನಾಟಕ ಸರ್ಕಾರ

### ಶುಭ ಸಂದೇಶ
ವಿಶ್ವ ಕನ್ನಡ ಸಮ್ಮೇಳನದ ಸಂಭ್ರಮಾಚರಣೆಯ ಸಂದರ್ಭದಲ್ಲಿ ಕನ್ನಡ
ನಾಡು ಏಕೀಕರಣಗೊಂಡು 55ನೇ ವರ್ಷಕ್ಕೆ ಹೆಜ್ಜೆಯನ್ನಿಟ್ಟಿದೆ. ಈ ಸಂದರ್ಭವನ್ನು
ರಚನಾತ್ಮಕವಾಗಿ ದಾಖಲಿಸಿ ಸ್ಮರಣೀಯಗೊಳಿಸಬೇಕೆಂಬುದು ಸರ್ಕಾರದ
ಮಹದಾಶಯ. ಅದಕ್ಕಾಗಿ ಬೆಳಗಾವಿಯಲ್ಲಿ ''ವಿಶ್ವ ಕನ್ನಡ ಸಮ್ಮೇಳನ’’ ವನ್ನು ಇದೇ
ಮಾರ್ಚ್ ತಿಂಗಳಿನಲ್ಲಿ ಆಯೋಜಿಸಲಾಗಿದೆ. ಇದನ್ನು ಅತ್ಯಂತ ಅರ್ಥಪೂರ್ಣವಾಗಿ
ಆಚರಿಸುವುದು ಕರ್ನಾಟಕ ಸರ್ಕಾರದ ಆಶಯವಾಗಿದೆ. ಇದರ ಅಂಗವಾಗಿ
ನಾಡಿನ ವಿವಿಧ ಕ್ಷೇತ್ರಗಳಲ್ಲಾಗಿರುವ ಪ್ರಗತಿಯ ಆತ್ಮಾವಲೋಕನದ ಜೊತೆಗೆ ಕನ್ನಡ
ಸಾಹಿತ್ಯದ ಸೃಜನಶೀಲ ಮತ್ತು ಸೃಜನೇತರ ಪ್ರಕಾರಗಳ 100 ಕೃತಿಗಳನ್ನು ಕನ್ನಡದ
ಮೇರುಕೃತಿಗಳ ಮರುಮುದ್ರಣ ಯೋಜನೆಯಡಿ ಪ್ರಕಟಿಸಲಾಗುತ್ತಿದೆ. ಕನ್ನಡದ
ಖ್ಯಾತ ಲೇಖಕರ ಮಹತ್ವದ ಕೃತಿಗಳನ್ನು ಪ್ರಕಟಿಸಿ, ಸುಲಭ ಬೆಲೆಯಲ್ಲಿ ಸಾಹಿತ್ಯಾಸಕ್ತರಿಗೆ
ಒದಗಿಸುವ ಹಂಬಲ ನಮ್ಮದು.
ಈ ಸಾಹಿತ್ಯ ಮಾಲಿಕೆಯಲ್ಲಿನ ಕೃತಿರತ್ನಗಳನ್ನು ಕನ್ನಡಿಗರು ಸಹೃದಯತೆಯಿಂದ
ಸ್ವಾಗತಿಸುವ ಮೂಲಕ ಇವುಗಳ ಪ್ರಯೋಜನವನ್ನು ಪಡೆದುಕೊಂಡರೆ ಸರ್ಕಾರದ
ಈ ಯೋಜನೆ ಸಾರ್ಥಕವಾಗುತ್ತದೆ ಎಂದು ಭಾವಿಸುತ್ತೇನೆ.

ಬಿ.ಎಸ್. ಯಡಿಯೂರಪ್ಪ
ಮುಖ್ಯಮಂತ್ರಿಗಳು
ವಿಧಾನಸೌಧ
ಬೆಂಗಳೂರು 560 001

iv
### ಚೆನ್ನುಡಿ
ಕನ್ನಡ ಮತ್ತು ಸಂಸ್ಕೃತಿ ಇಲಾಖೆಯು ವಿಶ್ವ ಕನ್ನಡ ಸಮ್ಮೇಳನದ ಅಂಗವಾಗಿ
ಸುಮಾರು 100 ಕನ್ನಡದ ಮೇರುಕೃತಿಗಳನ್ನು ಮರುಮುದ್ರಿಸಲು ಉದ್ದೇಶಿಸಿರುತ್ತದೆ.
ಈ ಯೋಜನೆಯಡಿ ಕನ್ನಡ ಸಾಹಿತ್ಯದ ಬೇರೆ ಬೇರೆ ಕಾಲಘಟ್ಟಗಳಲ್ಲಿ
ರಚನೆಗೊಂಡ ಕಥೆ, ಕಾದಂಬರಿ, ವಿಚಾರ ಸಾಹಿತ್ಯ, ಪ್ರಬಂಧ, ವಿಮರ್ಶೆ, ನಾಟಕ,
ಕವನ ಸಂಕಲನ- ಹೀಗೆ ಸಾಹಿತ್ಯದ ವಿವಿಧ ಪ್ರಕಾರಗಳ ಕೆಲವು ಪ್ರಾತಿನಿಧಿಕ
ಕೃತಿಗಳನ್ನು ಪ್ರಕಟಿಸಲಾಗುತ್ತಿದೆ. ಈ ಪ್ರಾತಿನಿಧಿಕ ಕೃತಿಗಳನ್ನು ಸರ್ಕಾರದಿಂದ ರಚಿತವಾದ
ಆಯ್ಕೆ ಸಮಿತಿಯು ಮುದ್ರಣಕ್ಕೆ ಆಯ್ಕೆ ಮಾಡಿರುತ್ತದೆ. ಈ ಕೃತಿಗಳನ್ನು ಮುದ್ರಣಕ್ಕೆ
ಆಯ್ಕೆ ಮಾಡಿದ ಆಯ್ಕೆ ಸಮಿತಿಯ ಎಲ್ಲಾ ವಿದ್ವಾಂಸರಿಗೂ ನನ್ನ ಧನ್ಯವಾದಗಳು.
ಈ ಮಹತ್ವದ ಕೃತಿಗಳನ್ನು ಸಹೃದಯ ಕನ್ನಡಿಗರಿಗೆ ಸುಲಭ ಬೆಲೆಯಲ್ಲಿ
ತಲುಪಿಸಬೇಕೆಂಬುದು ನಮ್ಮ ಹೆಗ್ಗುರಿಯಾಗಿರುತ್ತದೆ. ಕನ್ನಡ ಸಾಹಿತ್ಯದ
ಮೈಲಿಗಲ್ಲುಗಳಾಗಿರುವ ಈ ಪುಸ್ತಕಗಳು ಭಾವಿ ಪೀಳಿಗೆಯವರಿಗೆ ದಾರಿದೀಪಗಳಾಗಿವೆ.
ಈ ಕೃತಿಗಳ ಪ್ರಯೋಜನವನ್ನು ಕನ್ನಡ ಜನತೆ ಹಾಗೂ ವಿದ್ಯಾರ್ಥಿಗಳು ಪಡೆದರೆ
ನಮ್ಮ ಶ್ರಮ ಸಾರ್ಥಕವೆಂದು ಭಾವಿಸುತ್ತೇನೆ.
ದಿನಾಂಕ 18.1.2011 (ಗೋವಿಂದ ಎಂ. ಕಾರಜೋಳ)
ಗೋವಿಂದ ಎಂ. ಕಾರಜೋಳ
ಕನ್ನಡ ಮತ್ತು ಸಂಸ್ಕೃತಿ,
ಸಣ್ಣ ನೀರಾವರಿ ಹಾಗೂ ಜವಳಿ ಸಚಿವರು
ವಿಧಾನಸೌಧ
ಬೆಂಗಳೂರು - 01
ಕರ್ನಾಟಕ ಸರ್ಕಾರ

### ಎರಡು ನುಡಿ
ಕರ್ನಾಟಕ ಸರ್ಕಾರವು ಕನ್ನಡ ಮತ್ತು ಸಂಸ್ಕೃತಿ ಇಲಾಖೆಯ ವತಿಯಿಂದ
'ವಿಶ್ವ ಕನ್ನಡ ಸಮ್ಮೇಳನ’ದ ಅಂಗವಾಗಿ ಕನ್ನಡದ ಮೇರುಕೃತಿಗಳ ಮರುಮುದ್ರಣ
ಯೋಜನೆಯಡಿ ಕನ್ನಡ ಸಾರಸ್ವತ ಲೋಕವನ್ನು ಶ್ರೀಮಂತಗೊಳಿಸಿರುವ ಸಾಹಿತಿಗಳ
ಮಹತ್ವದ ಕೃತಿಗಳನ್ನು ಓದುಗರಿಗೆ ಒದಗಿಸಬೇಕೆಂಬ ಸದಾಶಯ ಹೊಂದಿರುತ್ತದೆ.
ಈ ಯೋಜನೆಯಡಿ ಸುಮಾರು 100 ಕೃತಿಗಳನ್ನು ಪ್ರಕಟಿಸಲು ಉದ್ದೇಶಿಸಿದೆ.
ಈ ಕೃತಿಗಳನ್ನು ಆಯ್ಕೆಮಾಡಲು ಖ್ಯಾತ ವಿದ್ವಾಂಸರಾದ ಪ್ರೊ. ಎಲ್​.ಎಸ್.
ಶೇಷಗಿರಿರಾವ್ರವರ ಅಧ್ಯಕ್ಷತೆಯಲ್ಲಿ ನಾಡಿನ ಹೆಸರಾಂತ ಸಾಹಿತಿ /
ವಿದ್ವಾಂಸರುಗಳನ್ನೊಳಗೊಂಡ ಆಯ್ಕೆ ಸಮಿತಿಯನ್ನು ರಚಿಸಿದೆ. ಈ ಆಯ್ಕೆ
ಸಮಿತಿಯು ಕನ್ನಡದ ಮೇರುಕೃತಿಗಳ ಮರುಮುದ್ರಣ ಯೋಜನೆಗೆ ಕನ್ನಡ ಸಾಹಿತ್ಯದ
ವಿವಿಧ ಕಾಲಘಟ್ಟಗಳಲ್ಲಿ ಬಂದ ಪ್ರಾತಿನಿಧಿಕ ಕೃತಿಗಳನ್ನು ಆಯ್ಕೆ ಮಾಡಿರುತ್ತದೆ.
ಆಯ್ಕೆ ಸಮಿತಿಯ ಅಧ್ಯಕ್ಷರು ಹಾಗೂ ಸದಸ್ಯರಿಗೆ ಸರ್ಕಾರದ ಪರವಾಗಿ ವಂದನೆಗಳು
ಸಲ್ಲುತ್ತವೆ. ಈ ಪುಸ್ತಕಗಳನ್ನು ಹೊರತರಲು ಅನುಮತಿ ನೀಡಿ ಸಹಕರಿಸಿದ ಎಲ್ಲಾ
ಲೇಖಕರು ಹಾಗೂ ಹಕ್ಕುದಾರರುಗಳಿಗೆ ನನ್ನ ಕೃತಜ್ಞತೆಗಳು ಸಲ್ಲುತ್ತವೆ. ಕನ್ನಡದ
ಮೇರುಕೃತಿ ಸಾಹಿತ್ಯ ಮಾಲಿಕೆಯನ್ನು ಓದುಗರು ಸ್ವಾಗತಿಸುತ್ತಾರೆಂದು ನಂಬಿದ್ದೇನೆ.
ದಿನಾಂಕ 17.01.2011 (ರಮೇಶ್ ಬಿ.ಝಳಕಿ)
ಸರ್ಕಾರದ ಕಾರ್ಯದರ್ಶಿಗಳು
ಕನ್ನಡ ಮತ್ತು ಸಂಸ್ಕೃತಿ ಹಾಗೂ ವಾರ್ತಾ ಇಲಾಖೆ
vi
ಅಧ್ಯಕ್ಷರ ಮಾತು
ಕರ್ನಾಟಕ ಸರ್ಕಾರದ ಕನ್ನಡ ಮತ್ತು ಸಂಸ್ಕೃತಿ ಇಲಾಖೆಯು ಕನ್ನಡದ
ಮೇರುಕೃತಿಗಳನ್ನು ಪುನರ್​ಮುದ್ರಣ ಮಾಡಲು ಒಂದು ಯೋಜನೆಯನ್ನು
ಕೈಗೊಂಡಿತು. ಕೃತಿಗಳ ಆಯ್ಕೆಗಾಗಿ ಸರ್ಕಾರವು ಒಂದು ಸಮಿತಿಯನ್ನು ರಚಿಸಿತು.
ಈ ಮಹತ್ವದ ಯೋಜನೆಯ ಸಮಿತಿಯ ಅಧ್ಯಕ್ಷನಾಗಿ ಕಾರ್ಯನಿರ್ವಹಿಸುವ
ಸುಯೋಗ ನನ್ನದಾಯಿತು.
ಈ ಯೋಜನೆಯ ಮಹತ್ವವನ್ನು ನಾನು ವಿವರಿಸುವ ಅಗತ್ಯವಿಲ್ಲ. ಕನ್ನಡದ
ಶ್ರೇಷ್ಠ ಕೃತಿಗಳನ್ನು ಸುಲಭ ಬೆಲೆಗೆ ಕನ್ನಡಿಗರ ಕೈಗಳಲ್ಲಿರಿಸಲು ಕನ್ನಡ ಮತ್ತು
ಸಂಸ್ಕೃತಿ ಇಲಾಖೆಯು ಹಲವು ಯೋಜನೆಗಳನ್ನು ಕೈಗೊಂಡಿರುವುದಕ್ಕಾಗಿ
ಸರ್ಕಾರವನ್ನೂ ಇಲಾಖೆಯನ್ನೂ ಹೃತ್ಪೂರ್ವಕವಾಗಿ ಅಭಿನಂದಿಸುತ್ತೇನೆ. ಕನ್ನಡ
ಸಂಸ್ಕೃತಿಗೆ ಈ ಯೋಜನೆಗಳು ಮಹತ್ವದ ಕೊಡುಗೆಯನ್ನು ನೀಡುತ್ತವೆ.
ಕನ್ನಡದ ಮೇರುಕೃತಿಗಳನ್ನು ಆರಿಸುವುದು ಸುಲಭದ ಕೆಲಸವಲ್ಲ. ಇಂತಹ
ಆಯ್ಕೆಯಲ್ಲಿ ಬೇರೆ ಬೇರೆ ಅಭಿಪ್ರಾಯಗಳಿಗೆ ಸಾಧಾರವಾಗಿಯೇ ಅವಕಾಶವಿರುತ್ತದೆ.
ಕನ್ನಡ ನಾಡಿನ ಶ್ರೇಷ್ಠ ಸಾಹಿತಿಗಳು ಈ ಸಮಿತಿಯ ಸದಸ್ಯರಾಗಿದ್ದದ್ದು ಸುದೈವದ
ಸಂಗತಿ. ಕೃತಿಗಳನ್ನು ಚರ್ಚಿಸಿ ಮಹತ್ವದ ನಿರ್ಧಾರಕ್ಕೆ ಬಂದ ಸಮಿತಿಯು ಸಾಧ್ಯವಾದ
ಕಾರ್ಯವನ್ನು ಸಾಧಿಸಿದೆ. ಇದಕ್ಕಾಗಿ ನಾನು ಸಮಿತಿಯ ಎಲ್ಲ ಸದಸ್ಯರಿಗೂ
ಕೃತಜ್ಞನಾಗಿದ್ದೇನೆ.
ಈ ಕಾರ್ಯದ ನಿರ್ವಹಣೆಯಲ್ಲಿ ಕನ್ನಡ ಮತ್ತು ಸಂಸ್ಕೃತಿ ಇಲಾಖೆಯ
ನಿರ್ದೇಶಕರಾದ ಶ್ರೀ ಮನು ಬಳಿಗಾರ್​ ಅವರು ನೆರವಾಗಿದ್ದಾರೆ. ಅವರ ಮತ್ತು
ಅವರ ಸಿಬ್ಬಂದಿಯವರ ಅಮೂಲ್ಯ ಸಹಕಾರಕ್ಕೆ ನಾನು ಕೃತಜ್ಞ.
ಕನ್ನಡ ನಾಡಿನ ಮನೆಮನೆಗಳಲ್ಲಿ ಸಾಹಿತ್ಯದ ಮಂಗಳ ದೀಪದ ಬೆಳಕನ್ನು
ಹರಡುವ ಈ ಯೋಜನೆಯ ಪೂರ್ಣಪ್ರಯೋಜನವನ್ನು ಕನ್ನಡಿಗರು ಪಡೆದುಕೊಳ್ಳಲಿ
ಎಂದು ಹಾರೈಸುತ್ತೇನೆ.
ಸಿರಿಗನ್ನಡಂ ಗೆಲ್ಗೆ !
ದಿನಾಂಕ 16.12.2010
ಎಲ್​.ಎಸ್. ಶೇಷಗಿರಿ ರಾವ್
ಅಧ್ಯಕ್ಷ
ಕನ್ನಡದ ಮೇರುಕೃತಿಗಳ ಆಯ್ಕೆ ಸಮಿತಿ

### ಪ್ರಕಾಶಕರ ಮಾತು
ಕರ್ನಾಟಕ ಸರ್ಕಾರದ ಕನ್ನಡ ಮತ್ತು ಸಂಸ್ಕೃತಿ ಇಲಾಖೆಯು ಕನ್ನಡದ
ಮೇರುಕೃತಿಗಳ ಮರುಮುದ್ರಣ ಯೋಜನೆಯಡಿ ‘ವಿಶ್ವ ಕನ್ನಡ ಸಮ್ಮೇಳನ’ದ
ಅಂಗವಾಗಿ ಸುಮಾರು ನೂರು ಪುಸ್ತಕಗಳನ್ನು ಪ್ರಕಟಿಸಲು ಉದ್ದೇಶಿಸಿರುತ್ತದೆ.
ಈ ಯೋಜನೆಯಡಿ ಹಳಗನ್ನಡ, ನಡುಗನ್ನಡ ಮತ್ತು ಹೊಸಗನ್ನಡ ಈ ಮೂರೂ
ಕಾಲಘಟ್ಟಗಳಲ್ಲಿ ರಚನೆಗೊಂಡ, ಕನ್ನಡದಲ್ಲಿ ಮಹತ್ವದ ಕೃತಿಗಳೆಂದು
ಪರಿಗಣಿತವಾಗಿರುವ ಪುಸ್ತಕಗಳನ್ನು ಸರ್ಕಾರವು ನೇಮಿಸಿರುವ ಆಯ್ಕೆ ಸಮಿತಿಯು
ಮರುಮುದ್ರಣಕ್ಕೆ ಆಯ್ಕೆ ಮಾಡಿರುತ್ತದೆ. ಈ ಸಾಹಿತ್ಯ ಮಾಲೆಯಲ್ಲಿ ಈಗಾಗಲೇ
ಇಲಾಖೆಯು ಸಮಗ್ರ ಸಾಹಿತ್ಯ ಪ್ರಕಟಣೆಯಡಿ ಪ್ರಕಟಿಸಿರುವ ಲೇಖಕರ ಕೃತಿಗಳನ್ನು
ಪರಿಗಣಿಸಿರುವುದಿಲ್ಲ.
ಕನ್ನಡದ ಮೇರುಕೃತಿಗಳ ಮರುಮುದ್ರಣಕ್ಕೆ ಪುಸ್ತಕಗಳನ್ನು ಆಯ್ಕೆ
ಮಾಡಿದ ಆಯ್ಕೆ ಸಮಿತಿಯ ಅಧ್ಯಕ್ಷರಾದ ಪ್ರೊ. ಎಲ್​.ಎಸ್. ಶೇಷಗಿರಿ ರಾವ್ರವರಿಗೆ
ಹಾಗೂ ಸಮಿತಿಯ ಸದಸ್ಯರುಗಳಾದ ಡಾ. ಚಂದ್ರಶೇಖರ ಕಂಬಾರ,
ಡಾ. ಹಂಪ ನಾಗರಾಜಯ್ಯ, ಡಾ. ಎಂ.ಎಂ.ಕಲಬುರ್ಗಿ, ಡಾ. ದೊಡ್ಡರಂಗೇಗೌಡ,
ಡಾ. ಎಚ್.ಜೆ. ಲಕ್ಕಪ್ಪಗೌಡ, ಡಾ. ಅರವಿಂದ ಮಾಲಗತ್ತಿ, ಡಾ. ಎನ್.ಎಸ್.
ಲಕ್ಷ್ಮೀನಾರಾಯಣ ಭಟ್ಟ, ಡಾ. ಪಿ.ಎಸ್. ಶಂಕರ್​, ಶ್ರೀಮತಿ ಸಾರಾ ಅಬೂಬಕರ್​,
ಡಾ. ಪ್ರಧಾನ್ ಗುರುದತ್ತ ಇವರುಗಳಿಗೆ ನನ್ನ ಕೃತಜ್ಞತೆಗಳು. ಈ ಯೋಜನೆಯಡಿ
ಮರುಮುದ್ರಣಕ್ಕೆ ಆಯ್ಕೆಯಾಗಿರುವ ಪುಸ್ತಕಗಳ ಮುದ್ರಣಕ್ಕೆ ಅನುಮತಿ ನೀಡಿದ
ಎಲ್ಲ ಲೇಖಕರಿಗೂ, ಹಕ್ಕುದಾರರಿಗೂ ಮತ್ತು ಕರಡಚ್ಚು ತಿದ್ದಿದವರಿಗೂ ನನ್ನ
ವಂದನೆಗಳು.
ಸದರಿ ಪ್ರಕಟಣಾ ಯೋಜನೆಯ ಪುಸ್ತಕಗಳನ್ನು ಹೊರತರಲು ಸಹಕರಿಸಿದ
ಶ್ರೀ ಎಚ್. ಶಂಕರಪ್ಪ, ಜಂಟಿ ನಿರ್ದೇಶಕರು, (ಸು.ಕ.), ಶ್ರೀಮತಿ ವೈ.ಎಸ್.ವಿಜಯಲಕ್ಷ್ಮಿ,
ಸಹಾಯಕ ನಿರ್ದೇಶಕರು ಹಾಗೂ ಪ್ರಕಟಣಾ ಶಾಖೆಯ ಸಿಬ್ಬಂದಿಗೆ ನನ್ನ ನೆನಕೆಗಳು.
ವಿಶ್ವ ಕನ್ನಡ ಸಮ್ಮೇಳನದ ಲಾಂಛನವನ್ನು ಸಿದ್ಧಪಡಿಸಿಕೊಟ್ಟ ಹಿರಿಯಕಲಾವಿದರಾದ
ಶ್ರೀ ಸಿ. ಚಂದ್ರಶೇಖರ ಅವರಿಗೂ ನನ್ನ ನೆನಕೆಗಳು ಹಾಗೂ ಈ ಪುಸ್ತಕಗಳನ್ನು
ಸುಂದರವಾಗಿ ಮುದ್ರಿಸಿಕೊಟ್ಟಿರುವ ಮಯೂರ ಪ್ರಿಂಟ್ ಆ್ಯಡ್ಸ್ನ ಮಾಲೀಕರಾದ

ಶ್ರೀ ಬಿ.ಎಲ್​. ಶ್ರೀನಿವಾಸ್ ಮತ್ತು ಸಿಬ್ಬಂದಿ ವರ್ಗದವರಿಗೂ ನನ್ನ ನೆನಕೆಗಳು.
ಕನ್ನಡದ ಮೇರುಕೃತಿಗಳ ಮರುಮುದ್ರಣ ಯೋಜನೆಯಡಿ ಕನ್ನಡ ಓದುಗರಿಗೆ
ಹಲವಾರು ವರ್ಷಗಳಿಂದ ದೊರಕದೇ ಇದ್ದ ಎಷ್ಟೋ ಪುಸ್ತಕಗಳು ಲಭ್ಯವಾಗುತ್ತಿರುವುದು
ಹೆಮ್ಮೆಯ ಸಂಗತಿ. ಕನ್ನಡದ ಮೇರುಕೃತಿಗಳ ಮರುಮುದ್ರಣ ಯೋಜನೆಯಡಿ
ಸಾಹಿತ್ಯಾಭಿಮಾನಿಗಳಿಗೆ ಅಕ್ಷರದಾಸೋಹ ನಡೆಸುವ ಆಶಯ ನಮ್ಮದು.
ಈ ಕೃತಿಗಳನ್ನು ಕನ್ನಡಿಗರು ಸ್ವಾಗತಿಸುತ್ತಾರೆಂದು ನಂಬಿದ್ದೇನೆ.
ದಿನಾಂಕ 11.01.2011 ನಿರ್ದೇಶಕರು
ಕನ್ನಡ ಮತ್ತು ಸಂಸ್ಕೃತಿ ಇಲಾಖೆ

ಕನ್ನಡದ ಮೇರುಕೃತಿಗಳ ಆಯ್ಕೆ ಸಮಿತಿ
ಅಧ್ಯಕ್ಷರು
ಪ್ರೊ . ಎಲ್​.ಎಸ್. ಶೇಷಗಿರಿರಾವ್
ಸದಸ್ಯರು
ಡಾ॥ ಚಂದ್ರಶೇಖರ ಕಂಬಾರ
ಡಾ॥ ಎಂ.ಎಂ. ಕಲಬುರ್ಗಿ
ಡಾ॥ ದೊಡ್ಡರಂಗೇಗೌಡ
ಡಾ॥ ಅರವಿಂದ ಮಾಲಗತ್ತಿ
ಡಾ॥ ಎನ್.ಎಸ್. ಲಕ್ಷ್ಮೀನಾರಾಯಣ ಭಟ್ಟ
ಡಾ॥ ಪ್ರಧಾನ್ ಗುರುದತ್ತ
ಡಾ॥ ಹಂಪ ನಾಗರಾಜಯ್ಯ
ಡಾ॥ ಎಚ್.ಜೆ. ಲಕ್ಕಪ್ಪಗೌಡ
ಶ್ರೀಮತಿ ಸಾರಾ ಅಬೂಬಕರ್​
ಡಾ॥ ಪಿ.ಎಸ್. ಶಂಕರ್​
ಸದಸ್ಯ ಕಾರ್ಯದರ್ಶಿ
ಶ್ರೀ ಮನು ಬಳಿಗಾರ್​, ಕ.ಆ.ಸೇ.
ನಿರ್ದೇಶಕರು
ಕನ್ನಡ ಮತ್ತು ಸಂಸ್ಕೃತಿ ಇಲಾಖೆ

### ಪ್ರಸ್ತಾವನೆ
#### ಶತಕ ಸಾಹಿತ್ಯ
ಕನ್ನಡ ಸಾಹಿತ್ಯದ ರೂಪವೈವಿಧ್ಯಕ್ಕೆ ಕಾರಣವಾದ ಸಾಹಿತ್ಯ ಪ್ರಕಾರಗಳಲ್ಲಿ
'ಶತಕ’ವೂ ಒಂದು. ಇದು ಸಂಸ್ಕೃತ ಸಾಹಿತ್ಯದಿಂದ ಪಡೆದ ಒಂದು ವಿಶಿಷ್ಟ
ಕಿರಿಯ ಸಾಹಿತ್ಯ ಪ್ರಕಾರ. ಪದ್ಯ ಸಂಖ್ಯೆಯ ಹಿನ್ನೆಲೆಯಲ್ಲಿ ಸಾರ್ಥಕ ಹೆಸರನ್ನು
ಹೊಂದಿದ ಇದರಲ್ಲಿ ನೂರು ಪದ್ಯಗಳಿರುವುದು ಮೊದಲ ಲಕ್ಷಣ. ಭಕ್ತಿ, ಜ್ಞಾನ,
ವೈರಾಗ್ಯ, ತತ್ವ, ನೀತಿ, ಶೃಂಗಾರ, ಸ್ತುತಿ, ಮಹಾತ್ಮರ ಸ್ತೋತ್ರ, ಮಹಿಮಾತಿಶಯಗಳ
ವರ್ಣನೆ ಇದರ ವಸ್ತು. ಅಕ್ಷರ ಸಮವೃತ್ತಗಳ ಬಳಕೆ, ಸಂಸ್ಕೃತ ಭೂಯಿಷ್ಠ ಭಾಷೆ,
ಪ್ರತಿ ವೃತ್ತಾಂತ್ಯದಲ್ಲಿ ಅಂಕಿತವಿರುವುದು ಇದರ ಇತರ ಲಕ್ಷಣಗಳು. ವ್ಯಕ್ತಿಯ
ಚಾರಿತ್ರ್ಯ ಶುದ್ಧಿ, ಸಮಾಜ ಸ್ವಾಸ್ಥ್ಯ, ಭಕ್ತಿಭಾವದ ಉದ್ದೀಪನ, ಅರಿವಿನ ವಿಸ್ತರಣೆ,
ತತ್ವದ ಪ್ರತಿಪಾದನೆ ಇದರ ಉದ್ದೇಶ.
ಕನ್ನಡದಲ್ಲಿ ಶತಕ ಸಾಹಿತ್ಯದ ಪರಂಪರೆ 11ನೆಯ ಶತಮಾನದಿಂದ
ಆರಂಭವಾಗುತ್ತದೆ. ಜೈನಕವಿ ನಾಗವರ್ಮಾಚಾರ್ಯ (1070) ಬರೆದ
'ಚಂದ್ರಚೂಡಾಮಣಿ ಶತಕ’ವೇ ಈಗ ದೊರೆತ ಮೊದಲ ಶತಕಕೃತಿ. ಮುಂದೆ
ಕರ್ನಾಟಕದ ಪ್ರಮುಖ ಧರ್ಮಗಳಾದ ಜೈನ-ಲಿಂಗಾಯತ ಮತ್ತು ಬ್ರಾಹ್ಮಣ
ಕವಿಗಳಿಂದ ಈ ಪ್ರಕಾರದಲ್ಲಿ ವಿಪುಲ ಸಾಹಿತ್ಯ ಸೃಷ್ಟಿ ನಡೆಯಿತು. ಸು. 400ಕ್ಕೂ
ಹೆಚ್ಚು ಕೃತಿಗಳು ಲಭ್ಯವಾಗಿರುವುದು ಅದರ ಸಂಖ್ಯಾಬಲ ಮತ್ತು ಜನಪ್ರಿಯತೆಯನ್ನು
ಸೂಚಿಸುತ್ತದೆ. ಅದರಲ್ಲಿಯೇ ಲಿಂಗಾಯತ ಕವಿಗಳ ಕೊಡುಗೆ ವಿಶೇಷ ಮತ್ತು
ವಿಶಿಷ್ಟವಾದುದು. ಇನ್ನೂರಕ್ಕೂ ಹೆಚ್ಚು ಶತಕ ಕೃತಿಗಳು ಅವರಿಂದ ರಚನೆಗೊಂಡಿವೆ.
ಅವು ವಸ್ತು-ರೂಪ-ಭಾಷೆ-ಆಶಯಗಳ ದೃಷ್ಟಿಯಿಂದ ವೈವಿಧ್ಯತೆಯನ್ನು ಸಾಧಿಸಿ,
ನೂತನ ಆವಿಷ್ಕಾರಕ್ಕೆ ಕಾರಣವಾಗಿವೆ.

ಪದ್ಯಗಳ ಸಂಖ್ಯೆ 100 ರಿಂದ 125 ರವರೆಗೆ ಬೆಳೆದಿದೆ. ಅಕ್ಷರ ಸಮವೃತ್ತಗಳ
ಜೊತೆಗೆ ಕಂದ, ಷಟ್ಪದಿ, ತ್ರಿಪದಿ, ಸಾಂಗತ್ಯ, ಚೌಪದಿ ಮೊದಲಾದ
ಛಂದೋರೂಪಗಳು ಎಡೆಪಡೆದಿವೆ. ಭಾಷೆಯಲ್ಲಿ ಸರಳತೆ, ದೇಶೀಯತೆ ಮೈದಾಳಿದೆ.
ವಸ್ತುವಿನಲ್ಲಿ ಭಕ್ತಿ-ಜ್ಞಾನ-ವೈರಾಗ್ಯ, ಶಿವಸ್ತುತಿ, ಶರಣಸ್ತುತಿ, ಶರಣತತ್ವ, ಲೋಕನೀತಿ
ಸ್ಥಾನಪಡೆದಿವೆ. ಬಸವಾದಿಶರಣರು ಪ್ರತಿಪಾದಿಸಿದ ಸಕಲಜೀವಾತ್ಮರಿಗೆ
ಲೇಸನ್ನುಂಟುಮಾಡಬೇಕೆಂಬ ಉದಾತ್ತ ಮೌಲ್ಯಗಳು ಅವುಗಳ ಮುಖ್ಯ ಧ್ಯೇಯ-
ಧೋರಣೆಗಳಾಗಿವೆ.

ಸದ್ಯ ಲಿಂಗಾಯತ ಶತಕಕಾರರಲ್ಲಿ ಕೊಂಡಗುಳಿ ಕೇಶಿರಾಜ (1107) ನೇ
ಮೊದಲಿಗನೆಂದು ಹೇಳಲಾಗುತ್ತದೆ. ಆತ ರಚಿಸಿದ ಮಂತ್ರಮಹತ್ವದಕಂದ,
ಲಿಂಗಮಹತ್ವದಕಂದ, ಶೀಲಮಹತ್ವದಕಂದ ಕೃತಿಗಳು ಮೊದಲ ಶತಕಗಳೆಂದು
ತಿಳಿಯಲಾಗಿದೆ. ಆದರೆ ಅವುಗಳಿಗೆ 'ಶತಕ’ ಎಂದು ಕರೆದಿಲ್ಲ. ಮುಂದೆ ಕಂದ
ರೂಪದಲ್ಲಿ ಶತಕಗಳು ರಚನೆಯಾಗಿರುವುದನ್ನು ಗಮನಿಸಿದರೆ-ಶತಕ ಕೃತಿಗಳ
ಎಲ್ಲ ಲಕ್ಷಣಗಳನ್ನು ಒಳಗೊಂಡಿರುವ ಈ ಕಂದ ಕೃತಿಗಳನ್ನು ಶತಕಗಳೆಂದು
ಪರಿಗಣಿಸುವುದು ಉಚಿತವೆನಿಸುತ್ತದೆ.

ಇನ್ನು 'ಶತಕ’ ಎಂಬ ಹೆಸರನ್ನು ಶಿರೋನಾಮೆಯಲ್ಲಿಯೇ ಧರಿಸಿ-ಸಂಸ್ಕೃತ
ಶತಕ ಕೃತಿಗಳ ಎಲ್ಲ ಲಕ್ಷಣಗಳನ್ನೂ ಅಳವಡಿಸಿಕೊಂಡು ರಚಿತವಾದ ಲಿಂಗಾಯತ
ಮೊದಲ ಕೃತಿಗಳೆಂದರೆ ಹರಿಹರ (1250) ಕವಿಯ ರಕ್ಷಾಶತಕ ಮತ್ತು ಪಂಪಾಶತಕ.
ತುಂಬ ಪ್ರಸಿದ್ಧವಾದ ಅವುಗಳಲ್ಲಿ ಕವಿಯ ಆತ್ಮಕಥನ ಮತ್ತು ವಿರೂಪಾಕ್ಷಸ್ತುತಿ
ನಿರೂಪಿತವಾಗಿವೆ.

ಅನಂತರದಲ್ಲಿ, ಅದರಲ್ಲಿಯೇ ಲಿಂಗಾಯತ ಸಾಹಿತ್ಯದ ಪುನರುಜ್ಜೀವನ
ಕಾಲವೆನಿಸಿದ 15ನೆಯ ಶತಮಾನದ ನಂತರದಲ್ಲಿ ಶತಕ ಕೃತಿಗಳ ಸೃಷ್ಟಿಕಾರ್ಯ
ಎಡೆಬಿಡದೆ ನಡೆಯಿತು. ಗುಮ್ಮಟಾರ್ಯ, ಪುಲಿಗೆರೆಯ ಸೋಮೇಶ, ಮೊಗ್ಗೆಯ
ಮಾಯಿದೇವ, ಚಂದ್ರಕವಿ, ವೀರಭದ್ರರಾಜ, ಶಾಂತಮಲ್ಲ, ಸಿರಿನಾಮಧೇಯ,
ಶಂಕರದೇವ, ಶಾಂತವೃಷಭೇಶ, ಶಾಂತಾಚಾರ್ಯ, ವಿರಕ್ತತೋಂಟದಾರ್ಯ, ಯೋಗಾನಂದ,
ನಿಜಲಿಂಗಾರಾಧ್ಯ ಮೊದಲಾದವರು ಉತ್ತಮೋತ್ತಮ ಕೃತಿಗಳನ್ನು ರಚಿಸಿರುವರು.
ಅವುಗಳಲ್ಲಿ ಸತ್ವ-ತತ್ವ-ಶೈಲಿಯ ಸುಭಗತೆಯ ದೃಷ್ಟಿಯಿಂದ ಹೆಚ್ಚು ಜನಪ್ರಿಯವೆನಿಸಿ
ಪ್ರಸಿದ್ಧಿಯನ್ನು ಪಡೆದ ಕೃತಿಗಳೆಂದರೆ ಹರಿಹರನ ರಕ್ಷಾಶತಕ-ಪಂಪಾಶತಕ, ಮೊಗ್ಗೆಯ
ಮಾಯಿದೇವನ ಶತಕತ್ರಯ (ಶಿವಾಧವಶತಕ, ಶಿವಾವಲ್ಲಭಶತಕ
ಮಹದೈಪುರೀಶ್ವರಶತಕ) ಮತ್ತು ಲಿಂಗಣಾರಾಧ್ಯನ ನಿಜಲಿಂಗಶತಕ.

ಪ್ರಸ್ತುತ ಸಂಪುಟದಲ್ಲಿ ಲಿಂಗಾಯತ ಕವಿಗಳು ರಚಿಸಿದ ನಾಲ್ಕು ಶತಕಗಳನ್ನು
ಅಳವಡಿಸಲಾಗಿದೆ: 1. ರಕ್ಷಾಶತಕ, 2. ಪಂಪಾಶತಕ, 3. ಸೋಮೇಶ್ವರ ಶತಕ, 4.
ನಿಜಲಿಂಗಶತಕ. ಮೊದಲ ಎರಡರ ಕರ್ತೃ ಹರಿಹರ; ಮೂರು ಮತ್ತು ನಾಲ್ಕರ
ಕರ್ತೃಗಳು ಪುಲಿಗೆರೆಯ ಸೋಮ ಮತ್ತು ನಿಜಲಿಂಗಾರಾಧ್ಯ.
#### ಹರಿಹರ
ಕನ್ನಡ ಸಾಹಿತ್ಯ ಚರಿತ್ರೆಯಲ್ಲಿ ತನ್ನದೇ ಆದ ವಿಶಿಷ್ಟ ಸ್ಥಾನವನ್ನು ಗಳಿಸಿಕೊಂಡ
ಹರಿಹರ ಯುಗಪ್ರವರ್ತಕ, ಋಷಿಕವಿ, ಭಕ್ತಕವಿ, ಮಹಾಕವಿ, ಕ್ರಾಂತಿಕಾರಿಕವಿ,
ಹೊಸಯುಗದ ಹರಿಕಾರ ಎಂದೆಲ್ಲ ಕರೆಯಿಸಿಕೊಂಡಿದ್ದಾನೆ. ಇದಕ್ಕೆ ಅವನ ಬದುಕು-
ರಚಿಸಿದ ಕೃತಿಗಳು-ಸಾಹಿತ್ಯ ಕ್ಷೇತ್ರದಲ್ಲಿ (ವಸ್ತು-ರೂಪ-ಭಾಷೆ-ಧೋರಣೆಗಳ
ದೃಷ್ಟಿಯಿಂದ) ಆತ ಉಂಟುಮಾಡಿದ ಬದಲಾವಣೆ, ತೋರಿದ ಮಾರ್ಗ, ಬೀರಿದ
ಪ್ರಭಾವಗಳು ಕಾರಣವಾಗಿವೆ. ಈತನ ಜೀವನ ಚರಿತ್ರೆಗೆ ಸಂಬಂಧಿಸಿದ ವಿವರಗಳನ್ನು
ಈಗಾಗಲೇ ಶೋಧಿತವಾದ ಸಂಗತಿಗಳ ಹಿನ್ನೆಲೆಯಲ್ಲಿ ಹೀಗೆ ಕ್ರೋಡೀಕರಿಸಬಹುದು.
ಕರ್ನಾಟಕದ ಸುಪ್ರಸಿದ್ಧ ಸಾಂಸ್ಕೃತಿಕ ಕ್ಷೇತ್ರವೆನಿಸಿದ ಹಂಪೆ, ಹರಿಹರನ
ಬದುಕನ್ನು ರೂಪಿಸಿದ ಮಹತ್ವದ ಸ್ಥಳ. ಈತನ ಹುಟ್ಟೂರು ಬಹುಶಃ ಹಳೇಬೀಡಿನ
ಹತ್ತಿರದ ಯಾವುದಾದರೊಂದು ಹಳ್ಳಿಯಾಗಿರಬೇಕು. ಹಳೆಬೀಡಿನ ಹೊಯ್ಸಳರಲ್ಲಿ
ಆತ ಮೊದಲು ಕರಣಿಕನಾಗಿದ್ದು, ಪ್ರಸಿದ್ಧ ದೈವತ ವಿರೂಪಾಕ್ಷನ ಸನ್ನಿಧಿ ಕಾರಣವಾಗಿ
ಹಂಪೆಗೆ ಬಂದಿರಬೇಕು. ಅಲ್ಲಿನ ಗುರುಗಳಾದ ಹಂಪೆಯ ಮಾಯಿದೇವರಿಂದ
ದೀಕ್ಷೆ ಪಡೆದು ಅಲ್ಲಿಯೇ ನೆಲೆನಿಂತಿರಬೇಕು-ಎಂದು ಡಾ. ಎಂ. ಎಂ. ಕಲಬುರ್ಗಿ
ಅವರು ಅಭಿಪ್ರಾಯಪಡುತ್ತಾರೆ (ಹರಿಹರನ ರಗಳೆಗಳು-ಕನ್ನಡ ವಿಶ್ವವಿದ್ಯಾಲಯ
ಹಂಪಿ, ಪೀಠಿಕೆ, ಪುಟ 8). ಹಂಪೆಯಲ್ಲಿಯೇ ಈತ ಬಹುಕಾಲ ಇದ್ದು, ಅಲ್ಲಿಯೇ
ಐಕ್ಯನಾಗಿರುವುದರಿಂದ, ತನ್ನ ಕೃತಿಗಳಲ್ಲಿ ಹಂಪೆಯನ್ನು ವಿಶೇಷವಾಗಿ
ಉಲ್ಲೇಖಿಸಿರುವುದರಿಂದ, ಅನ್ಯ ಕವಿಗಳು ಹಂಪೆಯ ವಿಶೇಷಣ ಹಚ್ಚಿ ಆತನನ್ನು
ಕರೆಯುವುದರಿಂದ 'ಹಂಪೆಯ ಹರಿಹರ’ನೆಂದೇ ಹೆಚ್ಚು ಪ್ರಸಿದ್ಧಿಯನ್ನು ಪಡೆದಿದ್ದಾನೆ.
ಹರಿಹರನ ತಂದೆ ಮಾಯಿದೇವ, ತಾಯಿ ಶರ್ವಾಣಿ, ತಂಗಿ ರುದ್ರಾಣಿ.
ಈಕೆಯ ಮಗ ರಾಘವಾಂಕ. ಅಂದರೆ ಹರಿಹರನ ಸೋದರಳಿಯ ರಾಘವಾಂಕ.
ಇಬ್ಬರೂ ನೂತನ ಸಾಹಿತ್ಯ ಸಂಪ್ರದಾಯದ ಸಂಸ್ಥಾಪಕರು. ಕನಸಿನಲ್ಲಿಯೂ
ಅನ್ಯದೇವರನ್ನು ಹೊಗಳದ ವೀರವ್ರತ ಹರಿಹರನದು. ಅವನ ಕೌಟುಂಬಿಕ ಪರಂಪರೆ
-ಪರಿಸರಗಳದು ನಿಷ್ಠುರ ಶಿವಭಕ್ತಿ. ಈತ ಮೂಲತಃ ಶುದ್ಧ ಶೈವನಾಗಿದ್ದು ಅನಂತರ
ವೀರಶೈವನಾಗಿರಬೇಕೆಂದು ತಿಳಿದುಬರುತ್ತದೆ. ಹಂಪೆಯ ವಿರೂಪಾಕ್ಷ ಈತನ ಇಷ್ಟದೈವ.
ಈತನನ್ನು ತನ್ನೆಲ್ಲ ಕೃತಿಗಳಲ್ಲಿ ಅನನ್ಯ ಭಕ್ತಿಯಿಂದ ಸ್ತುತಿಸಿದ್ದಾನೆ.
ಹರಿಹರನನ್ನು ಕುರಿತು ಅನೇಕ ದಂತಕಥೆಗಳು ಹುಟ್ಟಿಕೊಂಡಿವೆ. ಹೊಯ್ಸಳರ
ಆಸ್ಥಾನದಲ್ಲಿದ್ದಾಗ ಹಂಪೆಯ ವಿರೂಪಾಕ್ಷನ ತೆರೆಗೆ ಹತ್ತಿದ ಉರಿಯನ್ನು ಅಂಗೈಯಿಂದ
ತಿಕ್ಕಿ ಆರಿಸಿ ರಾಜಗೌರವ ಪಡೆದದ್ದು; ಹರಿಹರ ಗ್ರಾಮದ ಹರಿಹರೇಶ್ವರ ದೇವಸ್ಥಾನದಲ್ಲಿ
ಸೇರಿದ್ದ ಭೂತವನ್ನು ಓಡಿಸಿ, 12 ವರ್ಷಗಳಿಂದ ಸ್ಥಗಿತವಾಗಿದ್ದ ಪೂಜೆಗೆ
ಮರುಚಾಲನೆಕೊಟ್ಟದ್ದು- ಇವು ಅವುಗಳಲ್ಲಿ ಪ್ರಮುಖವಾದುವು.
ಹರಿಹರ ಸಾಹಿತ್ಯ ಕ್ಷೇತ್ರದಲ್ಲಿ ಅದ್ಭುತವಾದ ಬದಲಾವಣೆಯನ್ನುಂಟು ಮಾಡಿದ
ಕ್ರಾಂತಿಕಾರಿ ಕವಿ. ಪುರಾಣದ ವ್ಯಕ್ತಿಗಳಿಗಾಗಿ, ರಾಜರ ಸ್ತುತಿಗಾಗಿ ಬಳಕೆಯಾಗುತ್ತಿದ್ದ
ಕಾವ್ಯಶಕ್ತಿಯನ್ನು ಶಿವಲೀಲೆ ವರ್ಣನೆಗಾಗಿ, ಶಿವಶರಣರ ಭಕ್ತಿಚರಿತ್ರೆಯ ನಿರೂಪಣೆಗಾಗಿ
ಬಳಸಿಕೊಂಡು 'ಕಾವ್ಯವಸ್ತು’ವಿನಲ್ಲಿ ಅಪೂರ್ವವಾದ ಬದಲಾವಣೆ ಉಂಟು
ಮಾಡಿದನು. ಸಂಸ್ಕೃತ ಅಕ್ಷರವೃತ್ತ, ಕಂದ, ಗದ್ಯಗಳಿಂದ ಸಮ್ಮಿಶ್ರವಾಗಿದ್ದ, ಪಂಡಿತ
ಮಾನ್ಯ ಚಂಪೂರೂಪವನ್ನು ಕೈಬಿಟ್ಟು, ಸರ್ವರಿಗೂ ಸುಲಭ ಗ್ರಾಹ್ಯವಾದ
ರಗಳೆರೂಪವನ್ನು ಕಾವ್ಯಮಾಧ್ಯಮವನ್ನಾಗಿ ಮಾಡಿಕೊಂಡು ಅದರ ಸಾಧ್ಯತೆಗಳನ್ನೆಲ್ಲ
ಸೂರೆಗೈದು-'ಸಾಹಿತ್ಯರೂಪ’ದಲ್ಲಿ ಪರಿವರ್ತನೆಯನ್ನು ತಂದನು. ಚಂಪೂ ಕಾವ್ಯದಲ್ಲಿ
ಬಳಕೆಯಾಗುತ್ತಿದ್ದ ಸಂಸ್ಕೃತ ಭೂಯಿಷ್ಠ ಹಳೆಗನ್ನಡ ಭಾಷೆಯನ್ನು ತ್ಯಜಿಸಿ
ನಡುಗನ್ನಡದ ಸರಳಭಾಷೆಯಲ್ಲಿ ಕಾವ್ಯರಚನೆ ಮಾಡಿ-'ಭಾಷಾಬಳಕೆ’ಯಲ್ಲಿ
ನೂತನತೆಯನ್ನು ನಿರೂಪಿಸಿದನು. ಹಾಗೆಯೇ ಕಾವ್ಯಶೈಲಿ, ಕಾವ್ಯಶಿಲ್ಪ, ಕಾವ್ಯ
ರಚನಾತಂತ್ರ, ಕಥಾ ವಿನ್ಯಾಸಗಳಲ್ಲಿಯೂ ಹೊಸತನವನ್ನು ತಂದು, ಹೊಸ ಸಾಹಿತ್ಯ
ಮಾರ್ಗದ ನಿರ್ಮಾಪಕನೆನಿಸಿದನು. ಮುಂದಿನ ಲಿಂಗಾಯತ ಕವಿಗಳಿಗೆ ಅದು
'ಹರಿಹರನ ಉದಿತೋದಿತ ಮಾರ್ಗ’ ಎಂದು ಹೆದ್ದಾರಿಯಾಗಿ ಪರಿಣಮಿಸಿತು.
ಹರಿಹರನ ಸಾಹಿತ್ಯ ಸೃಷ್ಟಿ ವಿಪುಲವಾಗಿದೆ; ಶ್ರೀಮಂತವೆನಿಸಿದೆ. ಆತನ
ಕೃತಿಗಳ ಸಂಖ್ಯಾ ನಿರ್ಣಯ ಒಂದು ಸಮಸ್ಯೆಯಾಗಿ ಗಿರಿಜಾ ಕಲ್ಯಾಣ,
ರಕ್ಷಾಶತಕ, ಪಂಪಾಶತಕ, ಮುಡಿಗೆ ಅಷ್ಟಕ ಮತ್ತು ರಗಳೆಗಳು ಈತನ ಕೃತಿಗಳೆಂಬುದು
ಎಲ್ಲರಿಗೂ ತಿಳಿದ ವಿಷಯ. ಈಚೆಗೆ ಎಸ್. ಶಿವಣ್ಣ ಅವರು ವಿರೂಪಾಕ್ಷಾಷ್ಟಕ,
ಹಂಪೆಯರಾಯನ ಶತಕ ಹೆಸರಿನ ಕೃತಿಗಳೂ ಹರಿಹರನವೆಂದು ನಿರ್ಧರಿಸಿ
ಪ್ರಕಟಿಸಿದ್ದಾರೆ. ಆದರೆ ಹರಿಹರ ರಚಿಸಿದ ರಗಳೆಗಳ ಸಂಖ್ಯೆ ಎಷ್ಟು? ಎಂಬುದು
ಇನ್ನೂ ಬಗೆಹರಿಯದ ಪ್ರಶ್ನೆಯಾಗಿ ಉಳಿದಿದೆ. ಈಚೆಗೆ ಡಾ. ಎಂ. ಎಂ. ಕಲಬುರ್ಗಿ
ಅವರು (1999) 'ಹರಿಹರನ ರಗಳೆಗಳು’ ಎಂಬ ಸಮಗ್ರ ಸಂಪುಟವನ್ನು
ಹೊರತಂದಿದ್ದು, ಅದರಲ್ಲಿ 108 ರಗಳೆಗಳನ್ನು ಸಂಗ್ರಹಿಸಿದ್ದಾರೆ. ಅವುಗಳಲ್ಲಿ
ತಮಿಳುನಾಡಿನ ಪುರಾತನರ ರಗಳೆಗಳು 60, ಕನ್ನಡ ನಾಡಿನ ಶರಣರ
ರಗಳೆಗಳು 22 ಮತ್ತು ಸಂಕೀರ್ಣ ರಗಳೆಗಳು 26 ಸಮಾವೇಶಗೊಂಡಿವೆ. ಸದ್ಯಕ್ಕೆ
ಇಷ್ಟನ್ನು ಮಾತ್ರ ಹರಿಹರ ರಚಿತ ರಗಳೆಗಳು ಎಂದು ಸ್ವೀಕರಿಸಿ ಮುಂದೆ
ಹೋಗಬಹುದು.

#### ರಕ್ಷಾಶತಕ-ಪಂಪಾಶತಕ
ಹರಿಹರನ ಆತ್ಮಕಥೆ ಮತ್ತು ವಿರೂಪಾಕ್ಷನ ಮೇಲಿನ ಆತನ ಉತ್ಕಟ
ಭಕ್ತಿಯನ್ನು ತಿಳಿಸುವ ಮಹತ್ವದ ಕೃತಿಗಳೆಂದರೆ ರಕ್ಷಾಶತಕ ಮತ್ತು ಪಂಪಾಶತಕ.
ಶತಕ ಸಾಹಿತ್ಯ ಕ್ಷೇತ್ರದಲ್ಲಿ ಅಷ್ಟೇ ಅಲ್ಲ, ಒಟ್ಟಾರೆ ಕನ್ನಡ ಸಾಹಿತ್ಯ ಕ್ಷೇತ್ರದಲ್ಲಿ
ಇವುಗಳಿಗೆ ಒಂದು ವಿಶಿಷ್ಟ ಅಗ್ರಮಾನ್ಯ ಸ್ಥಾನ ಮೀಸಲಾಗಿದೆ. ಮಾನವ ಬದುಕಿನ
ಅತಿ ಮುಖ್ಯ ಮೌಲ್ಯಗಳನ್ನು ಸುಲಭ-ಸುಂದರವಾಗಿ ನಿರೂಪಿಸುವುದರಿಂದ ಇವು
ಜನಮಾನಸದಲ್ಲಿ ಅಚ್ಚಳಿಯದ ಮುದ್ರೆಯನ್ನು ಒತ್ತಿ, ತುಂಬ ಜನಪ್ರಿಯ ರಚನೆಗಳಾಗಿ
ಪ್ರಚಾರಪಡೆದಿವೆ.
'ರಕ್ಷಾಶತಕ’ದಲ್ಲಿ 101 ಅಕ್ಷರ ಸಮವೃತ್ತಗಳಿವೆ. ಎಲ್ಲವೂ ಖ್ಯಾತ
ಕರ್ನಾಟಕಗಳು. ಅವುಗಳಲ್ಲಿ 17 ಸ್ರಗ್ಧರಾ ಮತ್ತು 84 ಮಹಾಸ್ರಗ್ಧರಾ ವೃತ್ತಗಳು
ಸಮಾವೇಶಗೊಂಡಿವೆ. ಪ್ರತಿವೃತ್ತ 'ಪಂಪಾಪುರದರಸ ವಿರೂಪಾಕ್ಷ ರಕ್ಷಿಪ್ಪುದೆನ್ನಂ’
ಎಂದು ಮುಕ್ತಾಯಗೊಳ್ಳುತ್ತವೆ. ಮೊದಲ ವೃತ್ತದಲ್ಲಿ ವಿರೂಪಾಕ್ಷಸ್ತುತಿ ಇದೆ. 100ನೆಯ
ವೃತ್ತದಲ್ಲಿ ಕೃತಿ ಪಠಣದ ಫಲಶ್ರುತಿಯನ್ನು ಹೇಳಲಾಗಿದೆ. ಎರಡರಿಂದ 99ರ
ವರೆಗಿನ ವೃತ್ತಗಳಲ್ಲಿ ಆತ್ಮನ ಮಹಾಯಾತ್ರೆಯ ಕಥೆಯನ್ನು ನಿರೂಪಿಸಲಾಗಿದೆ.
ಆತ್ಮ ಇಲ್ಲಿ ಮುಖ್ಯವಾಗಿ ನಾಲ್ಕು ಪ್ರಶ್ನೆಗಳನ್ನು ಹಾಕಿಕೊಂಡು, ಅವುಗಳಿಗೆ
ಉತ್ತರವನ್ನು ಕಂಡುಕೊಳ್ಳುತ್ತಾನೆ: ತನ್ನ ನಿಜಸ್ವರೂಪವನ್ನು ಅರಿತುಕೊಂಡು
ಪರಮಾತ್ಮನಾಗಿ ಪರಿವರ್ತನೆ ಹೊಂದುತ್ತಾನೆ.
1. ಹಿಂದೆ ನಾನು ಏನಾಗಿದ್ದೆ?
2. ಮನುಜ ಜನ್ಮ ನನಗೆ ಏಕಾಯಿತು?
3. ಸಂಸಾರ ದೋಷ, ಅರಿಷಡ್ವರ್ಗಗಳು ನನಗೆ ಎಲ್ಲಿಂದ ಬಂದವು?
4. ಮುಂದೆ ನಾನು ಏನಾಗುತ್ತೇನೆ?
ಈ ಒಂದೊಂದೇ ಪ್ರಶ್ನೆಗಳಿಗೆ ಹರಿಹರ ಈ ಕೃತಿಯಲ್ಲಿ ಉತ್ತರಿಸುತ್ತ, ಆತ್ಮನನ್ನು
ಅಜ್ಞಾನ ಕತ್ತಲೆಯಿಂದ ಅರಿವಿನ ಬೆಳಕಿನತ್ತ ಕರೆದುಕೊಂಡು ಸಾಗುತ್ತಾನೆ.
ಆತ್ಮ, ಹಿಂದೆ ಕಲ್ಲು-ಮಣ್ಣು, ಗಿಡ-ಗಂಟೆ, ಖಗ-ಮೃಗ ಮೊದಲಾದ 84
ಲಕ್ಷ ಜೀವರಾಶಿಗಳಲ್ಲಿ ಹುಟ್ಟಿ-ಸತ್ತು, ಹೇಗೋ ಮಾನವ ಜನ್ಮಕ್ಕೆ ಬರುತ್ತದೆ. ಹುಟ್ಟುವ
ಪೂರ್ವದಲ್ಲಿಯೇ ತಾಯಿಯಗರ್ಭದಲ್ಲಿ ಮಾಂಸ ರಕ್ತ, ಮಲಮೂತ್ರ, ಜಠರಾಗ್ನಿಯಲ್ಲಿ
ಸಿಕ್ಕು ಹೊರಳುತ್ತ, ಹುಟ್ಟುವಾಗಲೇ ಸಾವಿನ ನೋವನ್ನು ಅನುಭವಿಸಿ ಹೊರಬರುತ್ತದೆ.
ಬಾಲ್ಯದಲ್ಲಿ ಅರಿವಿಲ್ಲದೆ ಎಲ್ಲೆಲ್ಲೊ ಹೊರಳುತ್ತದೆ. ಏನೇನನ್ನೋ ತಿನ್ನುತ್ತದೆ. ಯೌವ್ವನದಲ್ಲಿ
ಮನೋವಿಕಾರತೆಯಿಂದ, ಸ್ತ್ರೀಲೋಲುಪನಾಗಿ, ಇಂದ್ರಿಯ ಚಾಪಲ್ಯಕ್ಕೆ ಒಳಗಾಗಿ
xvi
ಮಂಗ-ನಾಯಿ-ಹಂದಿಯಂತೆ ವರ್ತಿಸುತ್ತದೆ. ಕಾಮ, ಕ್ರೋಧ, ಲೋಭ, ಮೋಹ,
ಮದ, ಮತ್ಸರಗಳೆಂಬ ಅರಿಷಡ್ವರ್ಗಗಳು ಮುತ್ತಿಗೆ ಹಾಕುತ್ತವೆ. ಅವುಗಳ ಉಪಟಳಕ್ಕೆ
ಸಿಕ್ಕಿ ಬಳಲುತ್ತದೆ. ಮನ, ಬುದ್ಧಿ, ಅಹಂಕಾರ, ಚಿತ್ತ ವಿಕಾರತೆಗಳಿಂದ ತೊಳಲುತ್ತದೆ.
ವ್ಯವಸಾಯ, ವ್ಯವಹಾರ ಇತ್ಯಾದಿ ನಾನಾ ವೃತ್ತಿಗಳನ್ನು ಆಶ್ರಯಿಸಿ ದುಡಿದು,
ಅನ್ಯರ ಸೇವೆ ಮಾಡಿ, ದೈನ್ಯದ ಬದುಕು ಸಾಗಿಸಿ ದಣಿಯುತ್ತದೆ. ಸಂಸಾರದ
ಬಂಧನಕ್ಕೊಳಗಾಗಿ ಮಡದಿ-ಮಕ್ಕಳನ್ನು ಸಲಹುವಲ್ಲಿ ಹೋರಾಟ ನಡೆಸುತ್ತದೆ.
ನಾನಾ ರೋಗಗಳಿಗೆ ತುತ್ತಾಗಿ ನರಳುತ್ತದೆ. ಇವೆಲ್ಲವುಗಳಿಂದ ಬಿಡುಗಡೆಹೊಂದಲು
ಕೊನೆಗೆ ದೇವರ ಮೊರೆಹೋಗುತ್ತದೆ.
ಶಿವನನ್ನು ಅನನ್ಯ ಭಕ್ತಿಯಿಂದ ಅರ್ಚಿಸಿ, ಪೂಜಿಸಿ, ಧ್ಯಾನಿಸಿ, ಪ್ರಾರ್ಥಿಸಿ,
'ನಿಮಗೆನ್ನಂ ಮಾರುಗೊಟ್ಟೆಂ ಪುರಹರ, ನಿಮಗೆನ್ನಂ ಸದಾ ತೊಳ್ತುಗೊಟ್ಟೆಂ’
ಎಂದು ಸರ್ವಾರ್ಪಣಭಾವವನ್ನು ತೋರುತ್ತದೆ. 'ಬಿಡೆನೀಶಾ ನಿಮ್ಮ ಪಾದಾಬ್ಜಮನೆಲೆಲೆ
ಬಿಡೆಂ ಸೀಳ್ದೊಡಂ ಪೋಳ್ದೊಡಂ ಪೊಯ್ದೊಡಂ’ ಎಂದು ವೀರನಿಷ್ಠೆಯನ್ನು
ಪ್ರಕಟಿಸುತ್ತದೆ. 'ಕರ್ತಾರಂ ನೀನೆ, ಭರ್ತಾರಂ ನೀನೆ, ಹರ್ತಾರಂ ನೀನೆ,
ಕೂರ್ತಿಂತೋರಂತೆ ಪಂಪಾಪುರದರಸ ವಿರೂಪಾಕ್ಷ ರಕ್ಷಿಪ್ಪುದೆನ್ನಂ’ ಎಂದು
ವೀರಭಕ್ತಿಯನ್ನು ಮೆರೆಯುತ್ತದೆ. ಈಶಭಕ್ತಿಯ ವಿಭಿನ್ನ ಪರಿಗಳು ಪಂಪಾಶತಕದಲ್ಲಿ
ಮುಂದುವರಿಯುತ್ತವೆ; ಕೊನೆಗೆ ಶಿವಸಾಕ್ಷಾತ್ಕಾರ-ಶಿವಸಾಯುಜ್ಯದ ಸುಖ
ಪ್ರಾಪ್ತವಾಗುತ್ತದೆ.
ಹೀಗೆ ರಕ್ಷಾಶತಕದಲ್ಲಿ-ಅಪರಿಪೂರ್ಣನೂ ಅಪಕ್ವನೂ ಆದ ಆತ್ಮ
ನಾನಾಜನ್ಮಗಳಲ್ಲಿ ಹುಟ್ಟಿ-ಸತ್ತು ಮಾನವಜನ್ಮಕ್ಕೆ ಬಂದು, ಅಜ್ಞಾನವಶದಿಂದ ಸಂಸಾರ
ತಾಪತ್ರಯ-ಮನೋವಿಕಾರತೆಯಲ್ಲಿ ಸಿಕ್ಕು ನರಳಿ, ಕೊನೆಗೆ ಅರಿವಿನ ಕಣ್ಣು ತೆರೆದು
ಪರಶಿವನಿಗೆ ಮೊರೆಹೋಗಿ, ತನ್ನ ಕೊರತೆಯನ್ನು ನೀಗಿಕೊಂಡು ಪರಿಪೂರ್ಣನೂ,
ಪರಿಪಕ್ವನೂ ಆಗುವ ಹಂಬಲವನ್ನು ತೋರುವ ಬಗೆಯನ್ನು ತುಂಬ
ಪರಿಣಾಮಕಾರಿಯಾಗಿ ಬಣ್ಣಿಸಲಾಗಿದೆ. ಇದು ಒಂದು ರೀತಿಯಲ್ಲಿ ಆತ್ಮಶೋಧನೆ
ಮತ್ತು ಆತ್ಮಪರಿಶೀಲನೆಯ ಅತ್ಯುತ್ತಮ ಮಾರ್ಗಸೂಚಿಯೆನಿಸಿದೆ. ಹಸನಾದ ಬದುಕಿಗೆ
ದಾರಿದೀಪವಾಗಿದೆ. ಕವಿ ಇಲ್ಲಿ ತನ್ನ ಬದುಕನ್ನೇ ಲಕ್ಷ್ಯವಾಗಿರಿಸಿಕೊಂಡು ಇಡೀ
ಮಾನವ ಬದುಕಿಗೇ ಅನ್ವಯಿಸುವಂತೆ ಹೇಳಿದ ವಿಧಾನ ವಿಶೇಷವೆನಿಸಿದೆ. ಕವಿಯ
ಸ್ವಾನುಭವ ಮತ್ತು ಲೋಕಾನುಭವ ಎರಡೂ ಇಲ್ಲಿ ಸಮಭಾವದಿಂದ ಬೆರೆತಿವೆ.
'ಪಾರಮಾರ್ಥ’ ಮತ್ತು 'ಸಮ್ಯಕ್ ಪರತರ’ವನ್ನು ತಿಳಿಸುವುದೇ ಈ ಕೃತಿಯ
ಪರಮ ಗುರಿಯಾಗಿದೆ.
xvii
'ಪಂಪಾಶತಕ’ದಲ್ಲಿ 103 ವೃತ್ತಗಳಿವೆ. ಅವು ಎಲ್ಲವೂ ಖ್ಯಾತಕರ್ನಾಟಕ
ವೃತ್ತಗಳೇ ಆಗಿವೆ. ಅವುಗಳಲ್ಲಿ 32 ಚಂಪಕಮಾಲೆ, 13 ಉತ್ಪಲಮಾಲೆ, 32
ಮತ್ತೇಭವಿಕ್ತೀಡಿತ, 8 ಶಾರ್ದೂಲವಿಕ್ರೀಡಿತ, 2 ಸ್ರಗ್ಧರಾ ಮತ್ತು 16 ಮಹಾಸ್ರಗ್ಧರಾ
ವೃತ್ತಗಳು ಸಮಾವೇಶಗೊಂಡಿವೆ. ಈ ವೃತ್ತಗಳು ಹೆಚ್ಚಾಗಿ 'ಹಂಪೆಯಾಳ್ದನೆ’ ಮತ್ತು
'ವಿರೂಪಾಕ್ಷಲಿಂಗ’ ಎಂದು, ಕ್ವಚಿತ್ತಾಗಿ 'ಪಂಪಾಶ್ರೀಪುರಾಧೀಶ್ವರ’, 'ವಿರೂಪಾಕ್ಷ’,
'ಹಂಪೆಯಲಿಂಗ’, 'ಹಂಪೆಯ ದೇವ’ 'ಹಂಪೆಯದೇವರಾಯ’ ಎಂದು
ಮುಕ್ತಾಯಗೊಳ್ಳುತ್ತವೆ.
ಮೊದಲಪದ್ಯ ವಿರೂಪಾಕ್ಷನ ಸ್ತುತಿಯಿಂದ ಆರಂಭವಾಗುತ್ತದೆ. ಅದು
ಮುಂದೆ ಎಲ್ಲ ಪದ್ಯಗಳಲ್ಲಿಯೂ ವ್ಯಾಪಿಸುತ್ತದೆ. ಸಾಕಾರ ಶಿವನನ್ನು
ವಿರೂಪಾಕ್ಷನಾಮದಿಂದ ಬಗೆಬಗೆಯಾಗಿ ಬಣ್ಣಿಸಲಾಗಿದೆ. ವಿರೂಪಾಕ್ಷನೊಬ್ಬನೆದೇವ;
ಆತನ ಪೂಜೆ-ಸ್ತುತಿ-ಧ್ಯಾನ ಒಂದೇ ಕಾರ್ಯ. ಆತನೊಬ್ಬನೆ ಎಲ್ಲರ ಸಂಸಾರಬಂಧನ
ಬಿಡಿಸಿ ನಿಜಸುಖವನ್ನು ನೀಡುವವನು. ಅದಕ್ಕಾಗಿ ಆತನಿಗಾಗಿ ಕವಿ ತನ್ನ ನಾಲಗೆಯನ್ನು
ಮಾರಿಕೊಂಡಿದ್ದಾನೆ, ಮೀಸಲಾಗಿಟ್ಟಿದ್ದಾನೆ. ಇಲ್ಲಿ ಆತನ ಉತ್ಕಟ ಭಕ್ತಿ-ನಿಷ್ಠೆಗಳು
ಸುಪ್ರಕಟವಾಗಿವೆ. ಏತನ್ಮಧ್ಯೆ-ಪೂಜೆಯ ವಿಧಾನ, ಸದ್ಭಕ್ತನ ಲಕ್ಷಣ, ಶಿವನ ಮಹಿಮೆ,
ಅವನ ಭಕ್ತಿಯಿಂದ ಸಾಯುಜ್ಯ ಪದವಿ ಪಡೆದ ಪುರಾತನ ಭಕ್ತರ ಸ್ಮರಣೆ,
ಮಾನವಜನ್ಮದ ಹಿರಿಮೆ, ಪಾಪ-ಪುಣ್ಯಗಳ ಪರಿಕಲ್ಪನೆ, ಶಿವಸೇವೆಯ ಮಹತಿ-
ಮೊದಲಾದ ವಿಷಯಗಳ ವಿವರಣೆ ನೀಡುತ್ತಾನೆ. ಒಟ್ಟಿನಲ್ಲಿ ಇದೊಂದು
'ಶಿವಮಹಿಮಾಶತಕ’ವಾಗಿ ಮನಸ್ಸನ್ನು ಸೆರೆಹಿಡಿಯುತ್ತದೆ.
ಇಲ್ಲಿ ಮುಖ್ಯವಾಗಿ-
1. ಕೆಡುವ ಒಡಲಿನ ಸಾರ್ಥಕತೆಯಾಗುವುದು ಏತರಿಂದ?
2. ಭಗವಂತನ ದರ್ಶನವಾಗುವುದು ಹೇಗೆ?
3. ಭೂಲೋಕದಲ್ಲಿ ಭಗವಂತನನ್ನು ಸಾಕ್ಷಾತ್ಕರಿಸಿಕೊಂಡ ಮಹಾನುಭಾವರ
ಬದುಕು ಎಂತಹದು?
ಎಂಬ ಮೂರು ಪ್ರಶ್ನೆಗಳನ್ನು ಹಾಕಿಕೊಂಡು ಅದಕ್ಕೆ ಉತ್ತರವನ್ನು ನೀಡುತ್ತ
ಸಾಗಲಾಗಿದೆ.
ಕೊನೆಯ ವೃತ್ತದಲ್ಲಿ ಶತಕದ ಆಶಯವನ್ನು ತಿಳಿಸುತ್ತ-''ಪುಣ್ಯಮಾರ್ಗಮಿದು,
ಸಾತ್ವಿಕ ಲಕ್ಷಣಮಿದು, ಆದ್ಯರನ್ವಯಮಿದು, ಭಕ್ತಿರಸಪೂರವಿದು, ಉತ್ತಮ
ಶೀಲಭಕ್ತರಾಶ್ರಯಮಿದು, ಇದರಿಂದ ಸಕಲ ಇಷ್ಟಾರ್ಥಫಲಗಳು ಪ್ರಾಪ್ತವಾಗುತ್ತವೆ’’
ಎಂದು ಹೇಳುತ್ತಾನೆ.
xviii
ಎರಡೂ ಶತಕಗಳು ಒಂದಕ್ಕೊಂದು ಪೂರಕವಾಗಿವೆ; ಒಂದರ ಮುಂದುವರಿಕೆ
ಇನ್ನೊಂದಾಗಿ ತೋರುತ್ತದೆ. ರಕ್ಷಾಶತಕದಲ್ಲಿ ಸಂಸಾರದ ಅಸಾರತೆ ತಿಳಿಸಿ, ಜೀವಿಯ
ಮನಸ್ಸನ್ನು ವೈರಾಗ್ಯದತ್ತ, ಶಿವನತ್ತ ಒಯ್ಯಲು ಪ್ರಯತ್ನಿಸಿದರೆ, ಪಂಪಾಶತಕದಲ್ಲಿ
ಶಿವಕೃಪೆಗೊಳಗಾದ ಜೀವಿಯು ಮಾನವಜನ್ಮದ ಮಹತಿಯನ್ನು ಅರಿತು, ಅದನ್ನು
ಸಾರ್ಥಕಪಡಿಸಿಕೊಳ್ಳಲು ಅನುಸರಿಸಬೇಕಾದ ಮಾರ್ಗೋಪಾಯಗಳನ್ನು
ತಿಳಿಸಿಕೊಡಲಾಗಿದೆ. ಒಂದರಲ್ಲಿ ಜೀವಿಯ ತೊಳಲಾಟದ ಚಿತ್ರವಿದ್ದರೆ, ಮತ್ತೊಂದರಲ್ಲಿ
ಅವನ ಶಿವಸುಖಸಂಭ್ರಮದ ಬಿಂಬವಿದೆ.''ಅನೇಕ ಉಪಾಧಿಗಳಿಂದ ಕೂಡಿ,
ಭಯಾನಕವಾಗಿರುವ ಈ ಘೋರಸಂಸಾರವೆಂಬ ಅರಣ್ಯವನ್ನು ಸುರಕ್ಷಿತವಾಗಿ
ದಾಟಿ, ತನ್ನ ಗಮ್ಯಸ್ಥಾನವನ್ನು ಸೇರಲು ಹೊರಟಿರುವ ಜೀವಿ ಎಂಬ ಪಥಿಕನಿಗೆ
ಶಿವನ ಕಾರುಣ್ಯವೆಂಬ ರಕ್ಷೆಯು ಅವಶ್ಯವಾಗಿದೆ’’ ಎಂಬುದೇ ರಕ್ಷಾಶತಕದ
ಉದ್ದೇಶವಾದರೆ, ''ಹಂಪೆಯ ವಿರೂಪಾಕ್ಷನೇ ತನ್ನ ಜೀವಿತದ ಉಸಿರು, ಸೇವೆಯವಸ್ತು,
ಮುಟ್ಟುವ ತಾಣ’’ ಎಂಬುದೇ ಪಂಪಾಶತಕದ ಉದ್ದೇಶವಾಗಿದೆ.
'ಭಕ್ತಿಯೊಂದೇ ದುಃಖನಿವಾರಕ’ವೆಂದು ಅರಿತ ಭಕ್ತಕವಿ ಹರಿಹರ ಎರಡೂ
ಶತಕಗಳಲ್ಲಿ ವಿರೂಪಾಕ್ಷನನ್ನು ಅನನ್ಯ ಭಕ್ತಿಯಿಂದ ಸ್ತುತಿಸುತ್ತಾನೆ. ಇತರರೂ ಸ್ತುತಿಸಿ
ಭವಬಂಧನದಿಂದ ಬಿಡುಗಡೆಹೊಂದಿ ಶಿವಸುಖವನ್ನು ಪಡೆಯಬೇಕೆಂದು
ಪರ್ಯಾಯವಾಗಿ ಸೂಚಿಸುತ್ತಾನೆ.
ಎರಡೂ ಶತಕಗಳು ವಿಷಯನಿರೂಪಣೆ, ಜೀವನದರ್ಶನ ಮತ್ತು ಕಾವ್ಯ
ಸತ್ವಗಳ ದೃಷ್ಟಿಯಿಂದ ಅತ್ಯಂತ ಪ್ರಭಾವಶಾಲಿಯಾಗಿವೆ; ತುಂಬ
ಪರಿಣಾಮಕಾರಿಯೆನಿಸಿವೆ; ಹೀಗಾಗಿ ಜನಪ್ರಿಯತೆಯನ್ನೂ ಗಳಿಸಿವೆ. 'ಜನ
ಬದುಕಬೇಕೆಂದು’ ಕಾವ್ಯ ರಚಿಸಹೊರಟ ಹರಿಹರ ತನ್ನ ಎಲ್ಲ ಕೃತಿಗಳನ್ನು ಸಹಜ-
ಸರಸ-ಸರಳ ಶೈಲಿಯಲ್ಲಿ ರಚಿಸಲು ಮುಂದಾಗಿದ್ದಾನೆ. ಆತನ 'ಗಿರಿಜಾಕಲ್ಯಾಣ’
ಚಂಪೂರೂಪದಲ್ಲಿದ್ದರೂ ಪಂಪಾದಿಗಳ ಸಂಸ್ಕೃತ ಭೂಯಿಷ್ಠತೆ ಮತ್ತು ಪಾಂಡಿತ್ಯ
ಪ್ರದರ್ಶನಗಳಿಗೆ ಅಲ್ಲಿ ಎಡೆಯಿಲ್ಲ. ರಗಳೆಗಳಂತೂ ನಿರರ್ಗಳ-ಸುಲಭ-ಸುಭಗ
ಶೈಲಿಯಲ್ಲಿ ಪಂಡಿತ-ಪಾಮರರೀರ್ವರಿಗೂ ವೇದ್ಯವಾಗುವಂತಿವೆ. ಹಾಗೆಯೇ
ಶತಕಗಳನ್ನು ಆತ ಸಂಸ್ಕೃತ ಅಕ್ಷರವೃತ್ತಗಳಲ್ಲಿ ರಚಿಸಿದ್ದರೂ ಅವುಗಳಲ್ಲಿ ಕಾಠಿಣ್ಯ
ಕ್ಲಿಷ್ಟತೆಗಳಿಲ್ಲ. ಬದಲಾಗಿ ಸರಳತೆ, ಸಂವಹನಶೀಲತೆ, ದೇಶೀಯತೆ ಸಾಮರಸ್ಯಗೊಂಡು
ವಿಶಿಷ್ಟ ಪರಿಣಾಮರಮ್ಯತೆ ಮೈವೆತ್ತಿದೆ. ಆತ ಬಳಸುವ ಭಾಷೆ ಜನರ ಬಾಯಿಂದೆತ್ತಿ
ತಂದ ಆಡುನುಡಿ; ಅದಕ್ಕೆ ಆತ ಭಕ್ತಿಭಾವದ ಸಂಸ್ಕಾರವಿತ್ತು ಪ್ರಾಸಾದಿಕಗೊಳಿಸುತ್ತಾನೆ.
ಭಕ್ತಿಯ ಆವೇಗ-ಆವೇಶಕ್ಕನುಗುಣವಾಗಿ ಅದು ಭಾವರಮ್ಯತೆಯನ್ನು ಪಡೆಯುತ್ತದೆ.
xix
''ನಿಮಗೆನ್ನಂ ಮಾರುಗೊಟ್ಟೆಂ ಪುರಹರ..........................’’ ರಕ್ಷಾಶತಕ-78
'' ಎನಗಾರ್​ ದೈವಂ ವಿರೂಪಾಕ್ಷನೆ..................................’’ ಅದೇ-81
''ಎನ್ನಾನಂದಾಬ್ಧಿಯೆ ಎನ್ನನುಪಮ ಸುಧೆಯೆ...............’’ ಅದೇ-96
''ಬಿಡೆನೀಶಾ ನಿಮ್ಮ ಪಾದಾಬ್ಜಮನೆಲೆಲೆ ಬಿಡೆಂ ಸೀಳ್ದೊಡಂ ಪೋಳ್ದೊಡಂ.......’’
ಅದೇ-98
''ಕರ್ತಾರಂ ನೀನೇ ಪಂಪಾಪುರದರಸ ವಿರೂಪಾಕ್ಷ ರಕ್ಷಿಪ್ಪುದೆನ್ನಂ......’’ ಅದೇ-99
''ಕರೆವುದೆಂದು ಕಾಲ್ವಿಡಿಸಿಕೊಳ್ವುದೆಂದು ದಯಾಕಟಾಕ್ಷದಿಂ ಪೊರೆವುದದೆಂದು....’’
ಪಂಪಾಶತಕ-5
''ನಡೆತಂದೆನ್ನಯ ಕಣ್ಗಳಲಿರು ವಿರೂಪಾಕ್ಷಾ ವಿರೂಪಾಕ್ಷ ನೀಂ.......’’ ಅದೇ-7
''ನೋಡದ ಕಣ್ಗಳೇತಕೆ, ಸಲೆ ಕೇಳದ ಕರ್ಣಮದೇಕೆ, ಭಕ್ತಿಯಿಂ ಪಾಡದ ಬಾಯದೇಕೆ....’’
ಅದೇ-8
ಎಂಬಂಥ ಪದ್ಯಗಳಲ್ಲಿ ಭಕ್ತ್ಯೋನ್ಮಾದದ ಕಾವ್ಯಗಂಗೆ ರಭಸವಾಗಿ-ಓತಪ್ರೋತವಾಗಿ
ಹರಿದಿದೆ. ಅದಕ್ಕೆ ಅನುಗುಣವಾದ ಭಾಷೆ-ಅನುರೂಪವಾಗಿ ಬಳಕೆಗೊಂಡಿದೆ.
ಭಾವ ಮತ್ತು ಭಾಷೆ ಸಮರಸಗೊಂಡು ಪದ್ಯಕ್ಕೆ ಭಾವಗೀತೆಯ ಸತ್ವ ಪ್ರಾಪ್ತವಾಗಿದೆ.
ಪೊಗಳೆಂ ಮಿಕ್ಕಿನ ಚಕ್ರಪಾಣಿ ಸರಸಿಜೋದ್ಭೂತ ಸಂಕ್ರಂದನಾ
ದಿಗಳಂ ತಾನೆನೆ ಮರ್ತ್ಯ ಕೀಟಕರ ಮಾತಂತಿರ್ಕೆ ಮತ್ತಾವನಂ
ಬಗೆದಾರೆಂ ಬಿಡದಾ ಹರಂಗೆ ಶಶಿಭೂಷಂಗೀಶ್ವರಂಗೆಯ್ದೆ ನಾ
ಲಗೆಯಂ ಮಾಱಿದೆನೊಲ್ದು ಹಂಪೆಯ ವಿರೂಪಾಕ್ಷಂಗದೇನೆಂದಪೆಂ- ಪಂ.ಶ.81
ಮನುಜರ ಮೇಲೆ ಸಾವವರ ಮೇಲೆ ಕನಿಷ್ಠರ ಮೇಲೆಯಕ್ಕಟಾ
ತನತನಗಿಂದ್ರ ಚಂದ್ರ ರವಿ ಕರ್ಣ ದಧೀಚಿ ಬಲೀಂದ್ರನೆಂದು ಮೇಣ್
ಅನವರತಂ ಪೊಗಳ್ದು ಕೆಡಬೇಡೆಲೆ ಮಾನವ ನೀನರ್ಹನಿಶಂ
ನೆನೆ ಪೊಗಳರ್ಚಿಸೆಮ್ಮ ಕಡುಸೊಂಪಿನ ಪೆಂಪಿನ ಹಂಪೆಯಾಳ್ದನಂ - ಪಂ.ಶ.82
ಎಂಬ ಪದ್ಯಗಳಲ್ಲಿ ವ್ಯಕ್ತವಾದ ಅಭಿಪ್ರಾಯಗಳು ಹರಿಹರನ ಕಾವ್ಯದ ನೂತನ
ಧೋರಣೆಯನ್ನು ಸಾರಿದವು. ಕನ್ನಡ ಸಾಹಿತ್ಯ ಕ್ಷೇತ್ರದಲ್ಲಿ ಹೊಸದೊಂದು
ಕಾವ್ಯಮಾರ್ಗಕ್ಕೆ ನಾಂದಿ ಹಾಡಿದವು. ಮುಂದೆ ಬಂದ ಲಿಂಗಾಯತ ಕವಿಗಳಿಗೆಲ್ಲ
ಮಾರ್ಗಸೂಚಿಯಾಗಿ, ಅವರ ಸಾಹಿತ್ಯಕ್ಕೆ ಹೊಸ ದಿಕ್ಕು ದಿಶೆಯನ್ನು ತೋರಿಸಿಕೊಟ್ಟವು.
''ಮನುಜ ಜನ್ಮದೊಳುದ್ಭವಿಸಿರ್ದುದು ಅಪೂರ್ವಂ’’
''ಜನಿಯಿಸುತಿರ್ಪ ಕೋಟಿಜನನಂಗಳೊಳ್ ಉತ್ತಮೋತ್ತಮಂ ಮನುಜಭವಂ
ಇದಂ ಪಡೆದುಂ ಮರುಳಾಗಿ ಸತ್ತೊಡೆ, ಈ ಜನನವಿದೆಂದು ಬರ್ಪುದು?
xx
ವೃಥಾ ಕೆಡದಿರ್​, ನಿರಂತರಂ ಪೂಜಿಸು ಮಾನವ ಹಂಪೆಯಾಳ್ದನಂ’’
ಎಂಬಲ್ಲಿ ಮಾನವಜನ್ಮ ಅಪೂರ್ವವಾದುದು, ಅದರ ಸಾರ್ಥಕತೆ ಇರುವುದು
ನಿರಂತರ ಹಂಪೆಯಾಳ್ದನನ್ನು ಪೂಜಿಸುವುದರಲ್ಲಿ ಎಂದು ತಿಳಿಸುತ್ತಾನೆ.
''ಹೆಂಡತಿ ಬಾರಳು, ಅರ್ಥವದು ಬಾರದು, ಪುತ್ರರೆ ಬಾರರು
ಇಷ್ಟರುಂ ಸಖೀಜನಂ ಜನನಿಯುಂ ಪಿತನುಂ ಬಾರರು
ತಂಡದ ಪಾಪಪುಣ್ಯಮಿವೆ ಬರ್ಪುವು’’
ಎಂಬಲ್ಲಿ ಜೀವನಾಂತ್ಯದಲ್ಲಿ ಬರುವ ವಸ್ತುಗಳು - ಹೆಂಡತಿಮಕ್ಕಳು, ಬಂಧುಬಳಗವಲ್ಲ,
ಪಾಪ-ಪುಣ್ಯಗಳು ಮಾತ್ರ ಎಂದು ಹೇಳುತ್ತಾನೆ.
''ಘನಚೋದ್ಯಂ ನಿನ್ನ ಭಕ್ತಾವಳಿಯ ನಡೆವಳಿ-
ಇಲ್ಲಿ ಜಗಕ್ಕೆ ಪೂಜಿತರುಂ ಅಲ್ಲಿ ಪರಕ್ಕೆ ವಿಶೇಷ ಪೂಜ್ಯರು;
ಇಂತಿಲ್ಲಿಯುಂ ಅಲ್ಲಿಯುಂ ಮರೆವವರ್​’’
''ಪುರಾತನರ್​ ಪರಿದುದೆ ಗಂಗೆ; ನಿಂದೊಡದು ತೀರ್ಥ;
ಒಡರ್ಚಿತೆ ಕಾರ್ಯ; ಎಂದುದೆ ಹರವರಿ; ಇರ್ದುದೆ ಸಭೆ; ನಿರೀಕ್ಷಣೆಗೆಯ್ದುದೇ
ಲೋಕಪಾವನ’’
ಅವರು-'ದುರ್ವಿಷಯಂಗಳನೊಂದಿ ಬಾಳ್ದವರಲ್ಲ’’; ''ಕರ್ಮದ ಕೈಯೊಳೆ ಸತ್ತು
ಹೋದವರಲ್ಲ’’
''ಕಾಲನ ಬಾಧೆಗೆ ಬಿದ್ದು ಮಡಿದವರಲ್ಲ’’, ''ಕಾಮ ಕ್ರೋಧ ಮಾಯೆಯ
ಬಾಯಿಗೆ ತುತ್ತಾದವರಲ್ಲ’’
''ನೀತಿಯಂ ಬಿಸುಟು ನಡೆದವರಲ್ಲ’’ ''ಮಹಾತ್ಯಾಗಿಗಳು, ಅನುಪಮಚರಿತರು,
ಘನದೀರರು’’ ''ಅವರ ನಡೆ ಉರಿನಡೆವಂತೆ, ಭಾನುನಡೆವಂತೆ, ಸಿಡಿಲ್​ ನಡೆವಂತೆ
ದೂಷಕರಿಗೆ’’
ಇಂಥ ಮಹಾನುಭಾವರ ನಡೆ-ನುಡಿ ನಮಗೆ ಅದರ್ಶವಾಗಬೇಕು ಎಂದು
ಅರುಹುತ್ತಾನೆ.
ಅವರು ಒಲಿಸಿಕೊಂಡ ಶಿವನು ಸಾಮಾನ್ಯನಲ್ಲ. ಅವನು '' ಅನುಪಮ
ದಾನಿ, ಅಪ್ರತಿಮದಾನಿ, ನಿರಂತರದಾನಿ, ಪೆಂಪಿನ ಘನದಾನಿ, ಕೌತುಕದ ದಾನಿ,
ಮಹೋನ್ನತದಾನಿ’’ ಆತ. ''ಮದನವಿರೋಧಿ, ದುರಿತಾಂತಕ, ನವನಿಧಿ, ಪುಣ್ಯನಿಧಿ,
ಭಕ್ತರುತ್ಸವ ನಿಧಿ, ಭಾಗ್ಯನಿಧಿ, ಕೃಪಾನಿಧಿ, ಸಮಸ್ತಭಕ್ತ ಸಂಜೀವನ’’-ಎಂದು ತಿಳಿಸುತ್ತಾನೆ.
''ಶರಣಂ ಸಂಸಾರಿಯೇ? ಮಾಣ್ ಪುಸಿ ಪುಸಿ!
ಶರಣಂ ಕಾಮಿಯೆ? ಪೇಳಲೆಂತುಟು?
xxi
ಶರಣಂ ತಾಂ ಕ್ರೋಧಿಯೆ? ಸಲ್ಲದು ತೆಗೆ.
ಶರಣಂ ಮರ್ತ್ಯನೆ? ಅಲ್ಲವೈ ಕೇಳ್!
ಶರಣಂ ನಿರ್ಮಾಯನೆಂತುಂ; ಶರಣನತುಳ ನಿಷ್ಕಾಮಿಯೆಲ್ಲಂದದಿಂದಂ;
ಶರಣಂ ಶಾಂತಂ, ಸುಮರ್ತ್ಯಂ, ಶರಣನಮಮ ತಾನೆ ವಿರೂಪಾಕ್ಷಲಿಂಗಂ’’
ಎಂದು ಶರಣನ ಲಕ್ಷಣಗಳನ್ನು ವರ್ಣಿಸುತ್ತಾನೆ.
ಇವರು ತೋರಿದ ಮತ್ತು ಮೆರೆದ ಭಕ್ತಿ ಅತ್ಯಂತ ಶ್ರೇಷ್ಠವಾದ ಜೀವನ
ಮೌಲ್ಯ ಎಂದು ಪ್ರತಿಪಾದಿಸುತ್ತಾನೆ. ಇದು ಬಸವಾದಿ ಶರಣರು ರೂಪಿಸದ
ಮೌಲ್ಯ. ಹರಿಹರನಿಗೂ ಇದು ಅನುಕರಣೀಯ ಮತ್ತು ಆದರ್ಶ. ಹೀಗಾಗಿ
ಅವನು ಭಕ್ತಿ ಮೌಲ್ಯವನ್ನು ತನ್ನೆಲ್ಲ ಕೃತಿಗಳ ಜೀವದ್ರವ್ಯವಾಗಿ ಬಳಸಿಕೊಂಡಿದ್ದಾನೆ.
ಈ ಶತಕಗಳು ಅದಕ್ಕೆ ಜೀವಂತ ಸಾಕ್ಷಿ ಎನಿಸಿವೆ.
ಪುಲಿಗೆರೆಯ ಸೋಮ
''ಸೋಮೇಶ್ವರ ಶತಕ’ ದ ಕರ್ತೃ ಸೋಮ. ಪುಲಿಗೆರೆಯ ಸೋಮೇಶ
ಈತನ ಇಷ್ಟದೈವ. ಕ್ರಿ.ಶ. 1300 ಈತನ ಕಾಲ. ಪುಲಿಗೆರೆ ಈತನ ಸ್ಥಳ. ಈ
ಸಂಗತಿಗಳು ಈ ಶತಕದ 1,3, 101 ಮತ್ತು 107 ನೆಯ ಪದ್ಯಗಳಿಂದಲೇ
ತಿಳಿದುಬರುತ್ತವೆ:
''.....ನೀತಿಯೇ ಸಾಧನಂ ಸಕಲಲೋಕಕ್ಕೆಲ್ಲ ಬೇಕೆಂದು ಪೇಳಿದ ಸೋಮಂ.....’’ ಪ.3
''.........ದೇವದೇವಂ ಪುಲಿಗೆಱೆನಗರೀ ಶಾಸನಾಂಕ ಮೃಗಾಂಕಂ ಸೋಮೇಶಂ
ಸರ್ಪಭೂಷಂ ಸಲಹುಗೆ ಜಗಮಂ ಸರ್ವದಾ ಸುಪ್ರಸನ್ನಂ’’ -ಪ.1.
''........ಪುಲಿಗೆಱೆ ನಗರೀ ಶಾಸನಾಂಕಾ ಮಹೇಶಾ’’ -ಪ.107.
''ಸ್ವಾಮೀ ನನ್ನಿಂದ ನೀನಿಂತೊರೆಯಿಸಿದೆ ಕೃಪಾದೃಷ್ಟಿಯಂ ಬೀಱಿ ಲೋಕ
ಪ್ರೇಮಂ ತಾಳ್ದಿಂತು ನೀತಿ ಪ್ರಕಟನೆ ಪಡೆ ನಾಲ್ಸಾಸಿರಂ ನಾಲ್ಕುನೂಱುಂ
ಈ ಮಾಯಾ ಪೂರ್ಣಕಲ್ಯಬ್ದದೆ ಗತಿಸಿ ವಿಕಾರ್ಯಬ್ದದಲ್ಲೀಶ್ವರಾ ನಿ
ನ್ನಾ ಮಹಾತ್ಮ್ಯಾಂಘ್ರಿಗಿತ್ತೆಂ ಪುಲಿಗೆಱೆ ನಗರೀ ಶಾಸನಾಂಕಾ ಮಹೇಶಾ’’-ಪ.101
ಹೀಗಿದ್ದೂ ಈ ಶತಕದ ಕರ್ತೃವಿನ ಬಗೆಗೆ ಭಿನ್ನಾಭಿಪ್ರಾಯಗಳು ಹುಟ್ಟಿಕೊಂಡಿದ್ದು
ಅಚ್ಚರಿಯ ಸಂಗತಿ. ಕವಿಚರಿತೆಕಾರರು ಈ ಶತಕಕ್ಕೆ ಇರುವ 'ಸೋಮಾರಾಧ್ಯಶತಕ’
ಎಂಬ ಇನ್ನೊಂದು ಹೆಸರನ್ನು ಗಮನಿಸಿ ಇದರ ಕರ್ತೃ ಪಾಲ್ಕುರಿಕೆ ಸೋಮಾರಾಧ್ಯ;
ಈತನ ಕಾಲ ಕ್ರಿ.ಶ.1200 ಎಂದು ಊಹಿಸಿದ್ದರು.
ಎಂ.ಜಿ.ನಂಜುಂಡಾರಾಧ್ಯರು ತಮಗೆ ದೊರೆತ ಸೋಮೇಶ್ವರ ಶತಕದ ಒಂದು
xxii
ಹಸ್ತಪ್ರತಿಯ ಕೊನೆಯಲ್ಲಿ ''ವರಸಮ್ಯಕ್ತ್ವ ಸುಧರ್ಮ ಜೈನಮತದೊಳ್ ತಾಂ
ಪುಟ್ಟಿಯೂ ದೀಕ್ಷೆಯಂ। ಧರಿಸೀ ಸನ್ನುತ ಕಾವ್ಯಶಾಸ್ತ್ರಗಳನಾ ನಿರ್ಮಾಣಮಂ
ಮಾಡುತಂ। ವರರತ್ನಾಕರಯೋಗಿಯೆಂದು ನಿರತಂ ವೈರಾಗ್ಯ ಬಂದೇರಲಾಂ।
ಹರದೀಕ್ಷಾವ್ರತನಾದೆನೈ ಹರಹರಾ ಶ್ರೀ ಚೆನ್ನಸೋಮೇಶ್ವರಾ’’ ಎಂಬ ಪದ್ಯ ಇರುವುದನ್ನು
ಗಮನಿಸಿ, ಈ ಕೃತಿಯ ಕರ್ತೃ ರತ್ನಾಕರವರ್ಣಿ ಇರಬೇಕು ಎಂದು
ಅಭಿಪ್ರಾಯಪಟ್ಟಿದ್ದರು.
ಪಂ. ಬಿ. ಶಿವಮೂರ್ತಿಶಾಸ್ತ್ರಿ ಅವರು ಈ ಎರಡೂ ಅಭಿಪ್ರಾಯಗಳನ್ನು
ಗಮನಿಸಿ-ಶತಕದಲ್ಲಿ ಇರುವ ಸ್ಪಷ್ಟ ಅಂಶಗಳನ್ನು ಪರಾಮರ್ಶಿಸಿ-ಕವಿಚರಿತೆಕಾರರು
ಅಂದುಕೊಂಡಂತೆ ಪಾಲ್ಕುರಿಕೆ ಸೋಮಾರಾಧ್ಯನಿಗೂ ಸೋಮೇಶ್ವರಶತಕದ ಕರ್ತೃ
ಸೋಮನಿಗೂ ಯಾವುದೇ ಸಂಬಂಧವಿಲ್ಲ. ಎಂ.ಜಿ. ನಂಜುಂಡಾರಾಧ್ಯರಿಗೆ ದೊರೆತ
ಪ್ರತಿಯಲ್ಲಿನ ಪದ್ಯ ಪ್ರಕ್ಷಿಪ್ತವಾಗಿರುವುದರಿಂದ ರತ್ನಾಕರವರ್ಣಿಗೂ-
ಸೋಮೇಶ್ವರಶತಕಕ್ಕೂ ಯಾವುದೇ ಸಂಬಂಧವಿಲ್ಲ-ಎಂದು ಸ್ಪಷ್ಟೋಕ್ತಿಗಳಿಂದ
ನಿರಾಕರಿಸಿ, ಪುಲಿಗೆರೆಯ ಸೋಮನೇ ಇದರ ಕರ್ತೃ ಎಂದು ನಿರ್ಧರಿಸುತ್ತಾರೆ.
ಇವರ ಅಭಿಪ್ರಾಯವನ್ನು ಡಿ.ಎಲ್​.ಎನ್, ರಂ.ಶ್ರೀ. ಮುಗಳಿ, ಡಾ. ಎಂ. ಎಸ್.
ಸುಂಕಾಪುರ, ಎನ್.ಎಸ್.ತಾರಾನಾಥ ಮೊದಲಾದವರು ಅನುಮೋದಿಸುತ್ತಾರೆ.
ಕವಿಯ ಕಾಲವನ್ನು ಕುರಿತಂತೆಯೂ ಭಿನ್ನಾಭಿಪ್ರಾಯಗಳು ತಲೆದೋರಿವೆ.
ಕೃತಿಯ ಶೈಲಿಯನ್ನು ಕಂಡು ಬಿ.ಶಿವಮೂರ್ತಿಶಾಸ್ತ್ರಿ, ರಂ.ಶ್ರೀ. ಮುಗಳಿ, ಇದು
16 ನೆಯ ಶತಮಾನಕ್ಕಿಂತ ಈಚೆಗೆ ರಚಿತವಾದುದಿರಬೇಕೆಂದು ಊಹಿಸುತ್ತಾರೆ.
ಆದರೆ ಕೃತಿಯಲ್ಲಿಯೇ ಕಾಲಸೂಚನೆ ಇರುವುದರಿಂದ ಅದನ್ನು
ಅಲ್ಲಗಳೆಯಲಾಗುವುದಿಲ್ಲ. ಅದು ಸೂಚಿಸುವ ಕ್ರಿ.ಶ. 1299 ಈ ಕವಿಯ
ಕಾಲವಾಗಿರಬೇಕು. ಎಂದು ಸದ್ಯಕ್ಕೆ ಒಪ್ಪಿಕೊಳ್ಳಬೇಕಾಗುತ್ತದೆ ಎಂದು ಡಾ.
ಎಂ.ಎಸ್.ಸುಂಕಾಪುರ, ಎನ್.ಎಸ್.ತಾರಾನಾಥ ತೀರ್ಮಾನಿಸುತ್ತಾರೆ. (ಕನ್ನಡ
ಅಧ್ಯಯನ ಸಂಸ್ಥೆಯ ಕನ್ನಡ ಸಾಹಿತ್ಯ ಚರಿತ್ರೆ ಸಂ.4, ಪು.1693; 1977).
ಕಾಲಸೂಚಕ ಪದ್ಯದ ವಿವರ ಹೀಗಿದೆ:
ಕಲಿಯುಗದಲ್ಲಿ ನಾಲ್ಕುಸಾವಿರದಾ ನಾಲ್ಕುನೂರು ವರ್ಷ ಗತಿಸಿ ಇರುವ
ವಿಕಾರಿ ನಾಮ ಸಂವತ್ಸರದಲ್ಲಿ ಕೃತಿ ಮುಕ್ತಾಯವಾಯಿತಂತೆ. ಕಣ್ಣುಪಿಳ್ಳೆಯವರ
ಜಂತ್ರಿಯ ಪ್ರಕಾರ ಕಲಿಯುಗ ಗತ ವರ್ಷ 4400 ರಲ್ಲಿಯೇ ವಿಕಾರಿನಾಮಸಂವತ್ಸರ
ಬರುತ್ತದೆ. 4400 ಗತಿಸಿದ ಮೇಲೂ ನಾಲ್ಕು ತಿಂಗಳು ವಿಕಾರಿನಾಮ
ಸಂವತ್ಸರವಿರುತ್ತದೆ. ಆ ವರ್ಷ ಮುಗಿಯುವುದು ಕ್ರಿ.ಶ. 1300 ಮಾರ್ಚ 21
xxiii
ರಂದು. ಇದರಲ್ಲಿ 3 ತಿಂಗಳು ಕಳೆದರೆ ಕ್ರಿ. ಶ. 1299 ಡಿಶೆಂಬರ್​ 29 ನೆಯ
ದಿನಾಂಕ ಆಗುವುದು. ಕವಿಯ ಹೇಳಿಕೆಯಂತೆ ಸೋಮೇಶ್ವರ ಶತಕವು ಈ
ಕಾಲಾವಧಿಯಲ್ಲಿ ರಚಿತವಾಗಿದೆ.
ಶತಕದ ಮೊದಲ ಪದ್ಯದಲ್ಲಿ ತನ್ನ ಇಷ್ಟದೈವ ಸೋಮೇಶನನ್ನು 'ಪುಲಿಗೆರೆ
ಸೋಮೇಶ’ ಎಂದು ಕರೆದಿರುವುದರಿಂದ 'ಪುಲಿಗೆರೆ’ ಕವಿಯ ಸ್ಥಳವಾಗಿರಬೇಕು.
ಇದು ಈಗಿನ ಲಕ್ಷ್ಮೇಶ್ವರವಾಗಿದೆ.
ಕವಿಯ ಮತದ ವಿಚಾರದಲ್ಲಿಯೂ ಎರಡಭಿಪ್ರಾಯಗಳಿವೆ. ಬೆಳ್ಳಾವೆ
ವೆಂಕಟನಾರಾಯಣಪ್ಪನವರು ''ಈತ ವೀರಶೈವನೆಂದು ಊಹಿಸಬಹುದಾದರೂ
ವೀರಶೈವ ಗ್ರಂಥಗಳಲ್ಲಿ ಸಾಮಾನ್ಯವಾಗಿ ದೊರೆಯದ ವಿಷ್ಣುಪರವಾದ ಕಥೆಗಳೂ
ವೀರಶೈವರು ಸಾಮಾನ್ಯವಾಗಿ ಹೇಳದ ಇತರ ಪೌರಾಣಿಕ ಕಥೆಗಳೂ ಈ ಶತಕದಲ್ಲಿ
ಅನೇಕವಾಗಿ ಕಂಡುಬರುವವು.... ಆದ್ದರಿಂದ ಈ ಕವಿಯು ಮೊದಲು
ಆರ್ ಾದ್ ????????್ಯಬಾ ್ರಹ್ ????್ಮಣನಾ ಗಿದ್ದು , ತರುವಾ ಯ ವೀರ್ ????ಶೈವ ಮತವನ್ನು
ಅವಲಂಬಿಸಿದವನಾಗಿರಬಹುದೆ?’’ ಎಂಬ ಪ್ರಶ್ನೆಯನ್ನು ಎತ್ತಿದ್ದಾರೆ. ಆದರೆ ಹೀಗೆ
ನಿರ್ಣಯಿಸಲು ತಕ್ಕ ಆಧಾರಗಳೇನೂ ಇಲ್ಲ ಎಂದು ಎನ್.ಎಸ್.ತಾರಾನಾಥ
ನಿರಾಕರಿಸಿದ್ದಾರೆ.
ಕವಿ ಪುಲಿಗೆರೆಯ ಸೋಮೇಶನನ್ನು ಆರಾಧ್ಯದೈವವೆಂದು ಸ್ವೀಕರಿಸಿ, ತನ್ನ
ಕೃತಿಗೆ ಅಂಕಿತವಾಗಿಟ್ಟುಕೊಂಡಿರುವುದರಿಂದ, ಕೃತಿಯಲ್ಲಿ 'ಶಿವನೇ ದೇವರೊಳುತ್ತಮಂ’’
(ಪ.4), ''ಹರಗಿಂದುರ್ವಿಗೆ ದೈವವೆ?’’ (ಪ.6), ''ಶಿವನಂ ಬಿಟ್ಟವ ಶಿಷ್ಟನೆ?’’
(ಪ.22), ''ಮೃಡನೀನಲ್ಲದದಾರು ಕಾಯ್ವರು’’ (ಪ.28), ''ಶಿವಸುಜ್ಞಾನವೆ ಯೋಗಿಗಳ
ನಯನಂ’’ (ಪ.89) - ಎಂಬಂಥ ಶಿವಾಧಿಕ್ಯ ಸಾರುವ ಅನೇಕ ಉಲ್ಲೇಖಗಳು,
ಶಿವಶರಣರ ಕಥೆಗಳ ದೃಷ್ಟಾಂತಗಳು ದೊರಕುವುದರಿಂದ-ಈತ ವೀರಶೈವನಾಗಿದ್ದ
ಎಂಬುದು ಸ್ಪಷ್ಟವಾಗುತ್ತದೆ.
ಸೋಮೇಶ್ವರ ಶತಕ :
ಸೋಮೇಶ್ವರ ಶತಕದಲ್ಲಿ 107 ಸಮವೃತ್ತಗಳಿವೆ. ಎಲ್ಲವೂ
ಖ್ಯಾತಕರ್ನಾಟಕಗಳು. ಆರಂಭ ಮತ್ತು ಕೊನೆಯ ವೃತ್ತಗಳು ಸ್ರಗ್ಧರಾ; ಮಧ್ಯದ
105 ವೃತ್ತಗಳು ಮತ್ತೇಭವಿಕ್ರೀಡಿತ. ಮೊದಲ ವೃತ್ತದಲ್ಲಿ ಇಷ್ಟದೈವ ಪುಲಿಗೆರೆ
ಸೋಮೇಶನ ಸ್ತುತಿ ಇದೆ. ಎರಡನೆಯ ಪದ್ಯದಲ್ಲಿ 'ಲೋಕಜ್ಞಾನವನ್ನು ಯಾವ
ಯಾವ ಮೂಲಗಳಿಂದ ಸಂಗ್ರಹಿಸಬಹುದು’ ಎಂಬುದನ್ನು ತಿಳಿಸಲಾಗಿದೆ. ಮೂರನೆಯ
xxiv
ಪದ್ಯದಲ್ಲಿ ಕೃತಿ ರಚನೆಯ ಉದ್ದೇಶ, ಕೃತಿ ಕರ್ತೃವಿನ ಹೆಸರು ಮತ್ತು ಕವಿಯ
ವಿನಯವಂತಿಕೆಯನ್ನು ಪ್ರಕಟಿಸಲಾಗಿದೆ. 4 ರಿಂದ 101 ರ ವರೆಗಿನ 97
ಪದ್ಯಗಳಲ್ಲಿ ನೀತಿಬೋಧೆಯನ್ನು ಮಾಡಲಾಗಿದೆ. 102 ರಿಂದ 105 ರ ವರೆಗಿನ
4 ಪದ್ಯಗಳಲ್ಲಿ 'ವಚನಬ್ರಹ್ಮ’ ದ ಸ್ವರೂಪವನ್ನು ನಿರೂಪಿಸಲಾಗಿದೆ. 106ನೆಯ
ಪದ್ಯದಲ್ಲಿ ಕೃತಿ ಓದಿನಿಂದ ದೊರೆಯುವ ಫಲವನ್ನು, ಕೊನೆಯ ಪದ್ಯ (107)
ದಲ್ಲಿ ಕೃತಿ ಬರೆದು ಮುಗಿಸಿದ ಕಾಲವನ್ನು ಸೂಚಿಸಲಾಗಿದೆ. 1 ಮತ್ತು 107
ನೆಯ ಪದ್ಯಗಳನ್ನು ಹೊರತುಪಡಿಸಿ ಉಳಿದುವೆಲ್ಲ ''ಹರಹರಾ ಶ್ರೀ ಚೆನ್ನಸೋಮೇಶ್ವರಾ’’
ಎಂದು ಮುಕ್ತಾಯಗೊಳ್ಳುತ್ತವೆ.
'ಸೋಮೇಶ್ವರ ಶತಕ’ ತುಂಬ ಜನಪ್ರಿಯವಾದ ಕೃತಿ. ''ನೀತಿಯೆ ಸಾಧನಂ
ಸಕಲಲೋಕಕ್ಕಾಗಬೇಕೆಂದು ಪೇಳಿದ ಸೋಮಂ’’ ಎಂಬ ಕವಿಯ ಮಾತಿನಿಂದ,
ನೀತಿಬೋಧೆಯೇ ಇದರ ಗಮ್ಯ ಗುರಿ, ಪರಮ ಉದ್ದೇಶ ಎಂಬುದು ಸ್ಪಷ್ಟವಾಗುತ್ತದೆ.
ನೀತಿ ಬದುಕಿನ ಬಹುಮುಖ್ಯ ಮೌಲ್ಯ. ಅದಿಲ್ಲದ ಜೀವನ ಚುಕ್ಕಾಣಿ ಇಲ್ಲದ
ಹಡಗದಂತೆ. ಬದುಕಿನ ಬಂಡಿ ಏರಿ ಭವಸಾಗರವನ್ನು ದಾಟಲು ನೀತಿಯೆಂಬ
ನಾವಿಕ ಬೇಕು. ಅದನ್ನರಿತ ಕವಿ ಈ ಕೃತಿಯನ್ನು ರಚಿಸುವ ಮೂಲಕ ಮಾನವರಿಗೆ
ಮಾರ್ಗದರ್ಶನ ಮಾಡಿದ್ದಾನೆ.
ಈ ಕೃತಿಯಲ್ಲಿ ಇಡೀ ಮಾನವ ಬದುಕಿನ ರೀತಿ-ರಿವಾಜುಗಳ ಚಿತ್ರಣವಿದೆ;
ಲೌಕಿಕ-ಪಾರಮಾರ್ಥದ ಬೋಧೆ ಇದೆ. ಮಾನವ ಸ್ವಭಾವ, ಸಾಮಾಜಿಕ ವ್ಯವಸ್ಥೆ,
ರಾಜಕೀಯ ಸ್ಥಿತಿಗತಿ, ಲೋಕದ ವ್ಯವಹಾರ, ಒಳಿತು-ಕೆಡುಕು, ಸಜ್ಜನ-ದುರ್ಜನ,
ಸುಖ-ದುಃಖ, ಶುಚಿ-ಅಶುಚಿ, ವಿಧಿ-ವಿವೇಕಗಳ ವಿವರಣೆ ಇದೆ. ಕೆಡುಕಿನ ಟೀಕೆ,
ಒಳಿತಿನ ಹೆಗ್ಗಳಿಕೆ, ಸತ್ಯದ ಪ್ರಶಂಸೆ, ಅಸತ್ಯದ ದೂಷಣೆ ಇದೆ. ಒಟ್ಟಿನಲ್ಲಿ ಸುಸಂಸ್ಕೃತ
ವ್ಯಕ್ತಿತ್ವ, ಸುಖೀ ಜೀವನ, ಸುಖೀ ಸಮಾಜ, ಸುಖೀ ರಾಷ್ಟ್ರ ನಿರ್ಮಾಣದ ಹಂಬಲವಿದೆ.
ಕವಿ ಸೋಮ ಈ ಲೋಕದ ವಿವಿಧ ಚಟುವಟಿಕೆಗಳನ್ನು ತೆರೆದ ಕಣ್ಣಿನಿಂದ
ನೋಡಿದ್ದಾನೆ. ಅಲ್ಲಿರುವ ವೈವಿಧ್ಯ-ವೈರುದ್ಯ-ವೈಶಿಷ್ಟ್ಯಗಳನ್ನು ಗುರುತಿಸಿದ್ದಾನೆ.
ಅಂಕು-ಡೊಂಕುಗಳನ್ನು ಕಂಡಿದ್ದಾನೆ. ಅವುಗಳ ಮೇಲೆ ತನ್ನ ಪ್ರತಿಕ್ರಿಯೆಗಳನ್ನು
ಹರಿಬಿಟ್ಟಿದ್ದಾನೆ. ಒಳ್ಳೆಯದನ್ನು ಪುರಸ್ಕರಿಸಿದ್ದಾನೆ; ಕೆಟ್ಟದ್ದನ್ನು ಟೀಕಿಸಿ-ತಿರಸ್ಕರಿಸಿದ್ದಾನೆ.
ನೈತಿಕ ಬದುಕಿನ ಶ್ರೇಷ್ಠತೆಯನ್ನು ಎತ್ತಿಹಿಡಿದಿದ್ದಾನೆ.
ಕವಿಗೆ ಈ ಎಲ್ಲ ಜ್ಞಾನ-ಸಂಸ್ಕಾರ ಎಲ್ಲಿಂದ ಬಂತು? ಆತನೆ ಹೇಳುತ್ತಾನೆ:
ಕೆಲವಂ ಬಲ್ಲವರಿಂದ ಕಲ್ತು ಕೆಲವಂ ಶಾಸ್ತ್ರಂಗಳಿಂ ಕೇಳಿ ತಾಂ
ಕೆಲವಂ ಮಾಳ್ಪವರಿಂದೆ ಕಂಡು ಕೆಲವಂ ಸ್ವಜ್ಞಾನದಿಂ ನೋಡುತಂ
xxv
ಕೆಲವಂ ಸಜ್ಜನ ಸಂಗದಿಂದಲಱಿಯಲ್​ ಸರ್ವಜ್ಞನಪ್ಪಂತೆ ಕೇಳ್
ಪಲವುಂ ಪಳ್ಳ ಸಮುದ್ರವೈ ಹರಹರಾ ಶ್ರೀ ಚೆನ್ನಸೋಮೇಶ್ವರಾ -2
ಹಲವು ಹಳ್ಳಗಳು ಸೇರಿ ಸಮುದ್ರವಾದಂತೆ ಹಲವು ಮೂಲಗಳಿಂದ ದೊರೆತ
ಅನುಭವವನ್ನು ಸಂಗ್ರಹಿಸಿ ತಾನು ಸರ್ವಜ್ಞನಾಗಿದ್ದಾನಂತೆ. ಈ ಅನುಭವದ
ಆಣಿಮುತ್ತುಗಳೇ ಈ ಶತಕದ ಒಂದೊಂದು ವೃತ್ತಗಳಲ್ಲಿ ಮಾಲೆ ಮಾಲೆಯಾಗಿ
ಹೆಣಿಕೆಗೊಂಡಿವೆ.
ಸೋಮನಿಗೆ ಕವಿ-ವಿದ್ವಾಂಸ-ಕಾವ್ಯಗಳ ಬಗೆಗೆ ಎಲ್ಲಿಲ್ಲದ ಗೌರವ. ಅದನ್ನು
'ಕವಿಯೇ ಸರ್ವರೊಳುತ್ತಮಂ’, 'ಕವಿಯಾಸ್ಥಾನಕೆ ಭೂಷಣಂ’, 'ಕವೀಶ್ವರ ಸಂಗೀತದಿ
ಜಾಣನಾಗೆ’, 'ಕವೀಂದ್ರರ ಮಹಾದುರ್ಮಾರ್ಗಿಗಳ್, ಕಾವ್ಯದಚ್ಚರಿಯಂ ಗಾಂಪರು
ಜರಿಯಲ್​ ಕುಂದಾಗದು’, 'ಕವಿಗೆ ವಿದ್ಯಾಮಾತೆಯೇಂ ಬಂಜೆಯೇ’, 'ಬುಧನೆ
ತರ್ಕದೊಳಂಜುವಂ?’ 'ಕವಿತಾ ವಿದ್ಯೆ ಸುವಿದ್ಯೆ’ ಎಂಬಂಥ ಮಾತುಗಳಲ್ಲಿ
ವ್ಯಕ್ತಪಡಿಸಿದ್ದಾನೆ.
ಶಿವ ಮತ್ತು ಗುರುವಿನಲ್ಲಿ ಕವಿಗೆ ಅಪಾರವಾದ ಭಕ್ತಿ. ಅವರ ಶ್ರೇಷ್ಠತೆಯನ್ನು
ಈ ಕೆಳಗಿನ ಮಾತುಗಳಲ್ಲಿ ಕಟ್ಟಿಕೊಟ್ಟಿದ್ದಾನೆ:
''ಹರನಿಂದುರ್ವಿಗೆ ದೈವವೆ?’’ ''ಗುರುವಿಂದುನ್ನತ ದೈವವೆ?’’ ''ಶಿವನೇ
ದೇವರ್ಕಳ್ಗೆ ತಾನಾಸ್ಪದಂ’’ ''ಶಿವನಂ ಬಿಟ್ಟವ ಶಿಷ್ಟನೆ?’’ ''ಮೃಡ ನೀನಲ್ಲದದಾವ
ಸಾಕುವ ಜಗಕ್ಕಂ’’ ''ಶಿವಜ್ಞಾನವೆ ಯೋಗಿಗಳ್ಗೆ ನಯನಂ’’.
ಸಾಮಾನ್ಯ ಲೋಕನೀತಿಗೆ ಕೃತಿಯಲ್ಲಿ ಹೆಚ್ಚಿನ ಸ್ಥಾನ ಮೀಸಲಾಗಿದೆ. ಲೋಕದಲ್ಲಿ
ಯಾವುದು ಮಾನ್ಯ. ಯಾವುದು ಅಮೂಲ್ಯ. ಯಾವುದು ಭೂಷಣ- ಎಂಬುದನ್ನು
ಅನೇಕ ಉದಾಹರಣೆಗಳ ಮೂಲಕ ತಿಳಿಸಲಾಗಿದೆ.
'ಸವಿವಣಲಿ ಇನಿಮಾವು, ಸರ್ವರಸದೊಳ್ ಶೃಂಗಾರ, ಸಂಬಾರದೊಳ್
ಲವಣ, ಭಾಷೆಗೆ ಬಾಲಭಾಷೆ, ಸಿರಿಯಲ್ಲಿ ಆರೋಗ್ಯ, ದೈವಂಗಳೊಳ್ ಶಿವ,
ಬಿಲ್ಲಾಳನೊಳ್ ಅಂಗಜ, ಜನ್ಮಂಗಳೊಳ್ ಮಾನವಜನ್ಮ ಶ್ರೇಷ್ಠ’.
''ಕವಿಯೇ ಸರ್ವರೊಳುತ್ತಮ; ಕನಕವೇ ಲೋಹಂಗಳೊಳ್ ಶ್ರೇಷ್ಠ;
ಜಾಹ್ನವಿಯೇ ತೀರ್ಥದೊಳುನ್ನತ; ರತುನದೊಳ್ ಸ್ತ್ರೀರತ್ನವೇ ವೆಗ್ಗಳ; ರವಿಯೇ
ಸರ್ವಗ್ರಹಂಗಳೊಳ್ ಬಲ್ಮೆ’’.
''ರವಿಯಾಕಾಶಕೆ ಭೂಷಣ; ರಜನಿಗೆ ಚಂದ್ರ ಮಹಾಭೂಷಣ; ಕುವರ
ವಂಶಕೆ ಭೂಷಣ; ಸರಸಿಗೆ ಅಂಬೋಜಾತ ಭೂಷಣ; ಕವಿಯಾಸ್ಥಾನಕೆ ಭೂಷಣ’’.
''ಹಿತವಂ ತೋರುವ ಆತ್ಮಬಂಧು; ಪೊರೆದಾಳ್ವಂ ತಂದೆ; ಪಾತಿವ್ರತಾ
xxvi
ಸತಿಯೇ ಸರ್ವಕೆ ಸಾಧನ; ಕಲಿಸಲೊಂದು ವರ್ಣಮಾತ್ರಂ ಗುರು; ಶ್ರುತಿಮಾರ್ಗಂ
ಬಿಡದಾತ ಸುವ್ರತಿ; ಮಹಾಸದ್ವಿದ್ಯೆ ಪುಣ್ಯಪ್ರಭಾಸುತನೆ ಮುಕ್ತಿಗೆ ಮಾರ್ಗಂ’’.
''ಮಳೆಯೇ ಸರ್ವಜನಾಶ್ರಯಂ, ಬೆಳೆಯೇ ಸರ್ವರಜೀವನಂ, ಬಳೆಯೇ
ಸರ್ವವಿಭೂಷಣಕ್ಕೆ ಮೊದಲೈ, ಪುತ್ರೋತ್ಸವ ಉತ್ಸವದೊಳ್, ಕೆಳೆಯೇ
ಸರ್ವರೊಳುತ್ತಮಂ’’.
ಇನ್ನು ಯಾವುದು ಅಮಾನ್ಯ; ಯಾವುದು ಕನಿಷ್ಠ; ಯಾವುದು ವರ್ಜ್ಯ.
ಅವುಗಳ ವಿವರ ಕೆಳಗಿನಂತಿದೆ:
''ಕೊಲುವ ಕೂಟ, ನಷ್ಟಮಪ್ಪ ಕೆಲಸ, ಕೈಲಾಗದ ಆರಂಭ, ಗೆಲುವಿಲ್ಲದ
ಯುದ್ಧ, ಪಾಳುನೆಲದಲ್ಲಿ ಬೇಸಾಯ, ನೀಚರ ಆಶ್ರಯ, ಹಲವು ಆಲೋಚನೆ,
ಜೂಜು, ಲಾಭ- ಇತ್ಯಾದಿ ಭ್ರಾಂತಿ ಸಲ್ಲವು’’.
''ಅವಿನೀತಂ ಮಗನೆ?, ಅಶೌಚಿ ಮುನಿಯೆ?, ಬೈವಾಕೆ ತಾಂ ಪತ್ನಿಯೆ?,
ಸವಿಗೆಟ್ಟನ್ನವದೂಟವೆ?, ಕುಜನರೊಳ್ ಕೂಡಿರ್ಪವಂ ಮಾನ್ಯನೆ?, ಬವರಕ್ಕಾಗದವ
ಬಂಟನೆ?, ಎಡರಿಂಗಾಗದವ ನೆಂಟನೆ?, ಶಿವನಂ ಬಿಟ್ಟವ ಶಿಷ್ಟನೆ?- ಅಲ್ಲ’’.
''ಸಾಪತ್ನಿಯರಾಟ, ಸಾಲ, ಮಧುಪಾನ, ಬೇಟ, ಜಾರಿಣೀನಿವಹ ಮಾಡುವ
ಮಾಟ, ದ್ಯೂತವನಾಡುತಿಹ ಪೋಟ, ಸೂಳೆಯರೊಲ್ದಿರ್ಪಾಟ-ಇವೆಲ್ಲ ಸರಿಯಲ್ಲ’’.
''ಘೃತವಿಲ್ಲದೂಟ, ಪರಾನ್ನಾಪೇಕ್ಷಿತ ಜಿಹ್ವೆ, ದಾರಿದ್ರ್ಯದ ಬಾಳ್ಕೆ, ಕಪಟಕೂಟ,
ತಾಂಬೂಲ ವಿಹೀನ ವಕ್ತ್ರ, ಪರಸ್ತ್ರೀ ನೋಡುವ ಕಣ್ಣು-ಸೊಗಸಾಗಿ ಕಾಣವು’’.
''ಉಣದಿರ್ಪ ಧನ, ಮುಪ್ಪಿನಲ್ಲಾಗದ ಸುತ, ಒಣಗಿದ ಪೈರಿಗೆ ಬಾರದ
ಮಳೆ, ಆಪತ್ತಿನಲ್ಲಿ ಆಸರೆಯಾಗದ ಬಂಧು, ಮಳೆಯಲ್ಲಿಕ್ಕಿದ ಜೇನು, ಶೂದ್ರ ಕಲಿತ
ವಿದ್ಯೆ, ಉಚ್ಚಿಷ್ಟವಾದ ಮೃಷ್ಟಾನ್ನ, ಸರ್ಪಕಾಯ್ವ ನಿಧಾನ, ಲುಬ್ಧಾರ್ಜಿತೈಶ್ವರ್ಯ-ಇವು
ಇದ್ದೇನು ಫಲ?’’.
ಕೊಡಬೇಕುತ್ತಮನಾದವಂಗೆ ಮಗಳಂ, ಸತ್ಪಾತ್ರಕಂ ದಾನಮಂ
ಇಡಬೇಕೀಶ್ವರನಲ್ಲಿ ಭಕ್ತಿರಸಮಂ ವಿಶ್ವಾಸಮಂ ಸ್ವಾಮಿಯೊಳ್
ಬಿಡಬೇಕೈ ಲೋಭ ಬಂಧುಜನರೊಳ್ ದುಷ್ಟಾತ್ಮರೊಳ್ ಗೋಷ್ಠಿಯಂ
ಇಡಬೇಕಿದ್ದುಣಬೇಕೆಲೈ ಹರಹರಾಶ್ರೀ ಚೆನ್ನಸೋಮೇಶ್ವರಾ -60
-ಹೀಗೆ ಲೋಕನೀತಿಯನ್ನು ಹೇಳಿದ ಕವಿ ಮುಂದೆ ರಾಜನೀತಿ, ವೇಶ್ಯಾನೀತಿಇತ್ಯಾದಿಗಳನ್ನು ವಿವರಿಸುತ್ತಾನೆ.
ಅರಸ, ಮಂತ್ರಿ, ದಳವಾಯಿ, ಗಣಕ, ಶಾನಭೋಗ, ತಳವಾರ ಮೊದಲಾದವರ
ಗುಣಲಕ್ಷಣ ಹಾಗೂ ಕರ್ತವ್ಯಗಳನ್ನು ರಾಜನೀತಿಪರ ಪದ್ಯಗಳಲ್ಲಿ ವಿವರಿಸಲಾಗಿದೆ.
xxvii
''ಪ್ರಜೆಯಂ ಪಾಲಿಸಬಲ್ಲೊಡಾತನರಸಂ’’, ''ಕೈಯಾಸೆಯಂ ಮಾಡದಂ
ನಿಜಮಂತ್ರೀಶ್ವರ’’ ಎಂದು ಅರಸ ಮತ್ತು ಮಂತ್ರಿಗಳ ಮುಖ್ಯಲಕ್ಷಣವನ್ನು ಹೇಳಿ
ಮುಂದೆ ಇತರ ಗುಣಾದಿಗಳನ್ನು ವಿವರಿಸುತ್ತಾನೆ.
ದೊರೆಯ ಒಡ್ಡೋಲಗದ ಚಿತ್ರ ಹೀಗಿದೆ:
''ವರವಿದ್ವಾಂಸ ಕವೀಂದ್ರ ಗಾಯಕ ಪುರಾಣಜ್ಞರ್​ ಮಹಾಪಾಠಕರ್​
ಪರಿಹಾಸೋಚಿತಿತಿಹಾಸ ಮಂತ್ರ ಶಕುನಜ್ಞರ್​ ವಾಗ್ಮಿಗಳ್ ವೇಶಿಯರ್​
ಶರಶಸ್ತ್ರಾದಿ ಸಮಸ್ತ ವಿದ್ಯೆಯಱಿದರ್​ ಕಾಲಾಳು ಮೇಲಾಳಿರಲ್​
ದೊರೆಯೊಡ್ಡೋಲಗ ಚೆಲ್ವುದೈ ಹರಹರಾ ಶ್ರೀ ಚೆನ್ನಸೋಮೇಶ್ವರಾ- 61
ಅರಸ ಈ ಕೆಳಗಿನ ವಿಷಯಗಳಲ್ಲಿ ಎಚ್ಚರದಿಂದಿರಬೇಕಂತೆ :
ಧುರದೊಳ್ ತನ್ನಯ ವೀರರೊಳ್ ಪ್ರಜೆಗಳೊಳ್ ದಾಯಾದ್ಯರೊಳ್ ಭೃತ್ಯರೊಳ್
ಪುರದೊಳ್ ಬಂಧುಗಳೊಳ್ ಸುಭೋಜನಗಳೊಳ್ ವೈದ್ಯಂಗಳೊಳ್ ಸಂಗದೊಳ್
ಅರಿಯೊಳ್ ಜೋತಿಷಮಂತ್ರವಾದದೆಡೆಯೊಳ್ ವಿದ್ವಾಂಸರೊಳ್ ತತ್ಕ್ಷಣಂ
ಅರಸಂಗೆಚ್ಚರು ಬೇಕೆಲೈ ಹರಹರ ಶ್ರೀ ಚೆನ್ನಸೋಮೇಶ್ವರಾ - 64
ಮಂತ್ರಿಯ ಲಕ್ಷಣಗಳೇನು ?
ಅತಿಗಂಭೀರನುದಾರಧೀರನು ಮಹಾಸಂಪನ್ನ ಸದ್ವರ್ತನೂ
ರ್ಜಿತ ನಾನಾಲಿಪಿಭಾಷೆಯೊಳ್ ಪರಿಚಿತಂ ಲಂಚಕ್ಕೆ ಕೈನೀಡದಂ
ವ್ರತಿ ಸದ್ಧರ್ಮ ವಿಚಾರಶಾಲಿ ಚತುರೋಪಾಯಂಗಳಂ ಬಲ್ಲವಂ
ಪತಿಕಾರ್ಯಂ ಪ್ರತಿಮಂತ್ರಿಯೈ ಹರಹರಾ ಶ್ರೀ ಚೆನ್ನಸೋಮೇಶ್ವರಾ - 70
ಕುತಂತ್ರಿ ಗಣಕನ ಚಿತ್ರ ಹೀಗಿದೆ:
ಅಣುಮಾತ್ರಂ ನದರಿಲ್ಲದಾಣ್ಮನೆಡೆಯೊಳ್ ಲಂಚಕ್ಕೊಡಂಬಟ್ಟು ಮಾ
ರ್ಪಣಮಂ ಕೊಂಡತಿವಿತ್ತಮಂ ಕೆಡಿಸಿ ಚಾಡೀ ಕೇಳಿ ದ್ರೋಹಂಗಳಂ
ಎಣಿಸುತ್ತೆಲ್ಲರ ಬಾಳ್ಗೆ ನೀರನೆಱೆದಾರುಂ ಕಾಣದೇ ಭಕ್ಷಿಪಾ
ಗಣಕಂ ಹೆಗ್ಗಣಕಂ ಸಮಂ ಹರಹರಾ ಶ್ರೀ ಚೆನ್ನಸೋಮೇಶ್ವರಾ - 73
ಹೀಗೆಯೇ ದಳವಾಯಿ, ಶಾನುಭೋಗ ತಳವಾರರು ನಡೆಸುವ ಅವ್ಯವಹಾರಗಳನ್ನೂ
ಇಲ್ಲಿ ಬಿಚ್ಚಿಡಲಾಗಿದೆ (ಪದ್ಯ 72, 74, 75).
ವೇಶ್ಯಾ ನೀತಿಯಲ್ಲಿ ಗಣಿಕಾಸ್ತ್ರೀಯರ ಸ್ವಭಾವಚಿತ್ರವನ್ನು ಚೆನ್ನಾಗಿ ಬಿಡಿಸಲಾಗಿದೆ:
(ನೋಡಿ ಪದ್ಯ 82, 83, 84, 85).
ಹಣಮುಳ್ಳಂ ಹೆಣನಾದೊಡಂ ಮಮತೆಯಿಂ ತಾನಾವಗಂ ಬಿಟ್ಟಿರಳ್
ಕ್ಷಣಮಾತ್ರಂ ಬಲುಬೂಟಕಂ ಗಳಪಿ ಹರ್ಷೋತ್ಸಾಹದಿಂ ಹಾಲ ಮುಂ
xxviii
ದಣ ಬೆಕ್ಕಾಡುವೊಲಾಡಿಕೊಂಡು ಧನಮುಂ ಪೋಗಲ್ಕೆ ಮಾತಾಡಳೈ
ಗಣಿಕಾಸ್ತ್ರೀ ಗುಣಕಿಲ್ಲವೈ ಹರಹರಾ ಶ್ರೀ ಚೆನ್ನಸೋಮೇಶ್ವರಾ -83
ಹಾಗೆಯೇ ಸ್ವಪ್ನದ ಫಲ, ಶಕುನದ ವಿಚಾರ (87 ರಿಂದ 90), ಕಡುಮೂರ್ಖರ
ರೀತಿ (52), ಧನಿಕರ ದರ್ಪ (58,59) ವಿಧಿವಶರಾಗಿ ಬಳಲಿದ ಪುರಾಣ
ವ್ಯಕ್ತಿಗಳ ಪಾಡನ್ನು (92,93,95,96,97) ಮಾರ್ಮಿಕವಾಗಿ ಬಣ್ಣಿಸಲಾಗಿದೆ.
ಇಡೀ ಕಾವ್ಯ ಲೋಕೋಕ್ತಿಗಳಿಂದ ಇಡಿಕಿರಿದಿದೆ. ಕೆಲವು ಸಲ ಕವಿ ಹೇಳುವ
ಸೂತ್ರಬದ್ಧವಾದ ಮಾತುಗಳೇ ಲೋಕೋಕ್ತಿಗಳಾಗಿ ಪ್ರಚಾರ ಪಡೆದಿವೆ.
'ನೀತಿಯೇ ಸಾಧನಂ ಸಕಲಲೋಕಕ್ಕೆಲ್ಲ’(3), 'ಪಾಲುಂಡು ಮೇಲುಂಬರೆ’(4)
'ಸಖರಿಂದುನ್ನತವಸ್ತುವೆ?’(4) 'ಸುತನೆ ಮುಕ್ತಿಗೆ ಮಾರ್ಗವೈ’(11)
'ಕುಲವೆಣ್ಣಿಂಗೆಣೆಯಾವುದೈ’(12), 'ಕೆಳೆಯೆ ಸರ್ವರೊಳುತ್ತಮಂ’(14), 'ಸರಿಯೆ
ಸೂರ್ಯಗೆ ಕೋಟಿ ಮಿಂಚುಬುಳಗಳ್, ನಕ್ಷತ್ರವೆಷ್ಟಾದೊಡಂ ದೊರೆಯೆ ಚಂದ್ರಗೆ,
ಜೀವರತ್ನಕ್ಕೆಣೆಯೆ ಮಿಕ್ಕಾದ ಪಾಷಾಣಗಳ್’(15) 'ಕಾಲೋಚಿತಕ್ಕೈದಿದಾ ತೃಣವೆ
ಪರ್ವತವಲ್ಲವೆ’ (29), 'ಕೊಡುವರ್​ ಕೊಂಬರು ಮರ್ತ್ಯರೆ?’ (32), ಹರಕೊಲ್ಲಲ್​
ನರ ಕಾಯ್ವನೆ’ 'ವಿಧಿಯಂ ಮೀರುವನಾರೈ’ (32) 'ಪಣೆಯೊಳಂ ಪೂರ್ವಾರ್ಜಿತಂ
ಹಾಗಿರಲ್​ ಕೊಲನೇ ಕ್ಷುದ್ರ ಸಮರ್ಥನಂ’ (38) 'ಚಿಗುರೆಂದುಂ ಮೆಲೆ ಬೇವು
ಸ್ವಾದವಹುದೆ?’ 'ಚೇಳ್ ಚಿಕ್ಕದೆಂದಳ್ಕರಿಂ ತೆಗೆಯಲ್​ ಕಚ್ಚದೆ’, ' ಪಾಲನೂಡಿ
ಫಣಿಯಂ ಸಾಕಲ್ಕೆ ವಿಶ್ವಾಸಿಯೆ?’ (67) 'ಋಣಭಾರಕ್ಕೆಣೆಯಾವುದೈ’, (92),
'ಕೊಡುವರ್ಗಾವುದು ದೊಡ್ಡಿತೈ’ (93).
ಕವಿ ಸೃಷ್ಟಿಸಿದ ಸೂತ್ರಬದ್ಧ ಉಕ್ತಿಗಳು :
'ದಳವಾಯೆ ತಳವಾಯೆಲೈ’ (72) 'ಗಣಕಂ ಹೆಗ್ಗಣಕಂ’ (73) 'ತಳವಾರಂ
ಬೆಳವಾರನೈ’ (75) 'ಗಣಿಕಾಸ್ತ್ರೀ ಗುಣಕಿಲ್ಲವೈ’ (83) 'ವೇಶ್ಯೆಯೆ ವಶ್ಯವೈ’(84)
'ಮಡಿಯೇ ನಿರ್ಮಲಚಿತ್ತವೈ’ (101) ಇತ್ಯಾದಿ.
ಇಲ್ಲಿ ಕವಿಯ ಲೋಕಾನುಭವ ಮತ್ತು ಸ್ವಾನುಭವಗಳು ಒಟ್ಟಾಗಿಯೇ
ಕೆಲಸಮಾಡಿವೆ.
ಸೋಮ ಲೋಕ ಜ್ಞಾನಿಯಷ್ಟೇ ಅಲ್ಲ, ಪ್ರತಿಭಾನ್ವಿತ ಕವಿಯೂ ಆಗಿದ್ದಾನೆ.
ಇದಕ್ಕೆ ಸೋಮೇಶ್ವರ ಶತಕದಲ್ಲಿ ಅನೇಕ ನಿದರ್ಶನಗಳು ದೊರೆಯುತ್ತವೆ. ಕೆಲವು
ಪದ್ಯಗಳಂತೂ ಆತನ ಕಲ್ಪನಾಶಕ್ತಿಗೆ ಹಿಡಿದ ಕನ್ನಡಿ ಎನಿಸಿವೆ. ಆತನ ಭಾಷಾ
ಪ್ರಭುತ್ವ, ಛಂದೋಪರಿಣತಿ, ಪುರಾಣ ಪ್ರಜ್ಞೆಗಳಿಗೂ ಈ ಶತಕ ಒಂದು ಸ್ಪಷ್ಟ
ಸಾಕ್ಷಿಯಾಗಿ ನಿಂತಿದೆ.
xxix
ಚರಿಪಾರಣ್ಯದ ಪಕ್ಷಿಗೊಂದು ತರುಗೊಡ್ಡಾಗಲ್​ ಫಲಂ ತೀವಿದಾ
ಮರಗಳ್ ಪುಟ್ಟವೆ ಪುಷ್ಟವೊಂದು ಬಳಲಲ್​ ಭೃಂಗಕ್ಕೆ ಪೂವಿಲ್ಲವೇ
ನಿರುತಂ ಸತ್ಕವಿಗೊರ್ವ ಗರ್ವಿ ಪುಸಿಯುತ್ತುಂ ಲೋಭಿಯಾಗಲ್​ ನಿಜಂ
ಧರೆಯೊಳ್ ದಾತರು ಪುಟ್ಟರೆ ಹರಹರಾ ಶ್ರೀ ಚೆನ್ನಸೋಮೇಶ್ವರಾ-31
ಉಡುರಾಜಂ ಕಳೆಗುಂದಿ ಪೆರ್ಚದಿಹನೇ ನ್ಯಗ್ರೋದಬೀಜಂ ಕೆಲಂ
ಸಿಡಿದುಂ ಪೆರ್ಮರನಾಗದೇ ಎಳೆಗಱುಂ ಎತ್ತಾಗದೆ ಲೋಕದೊಳ್
ಮಿಡಿಪಣ್ಣಾಗದೆ ದೈವದೊಲ್ಮೆಯಿರಲು ಕಾಲಾನುಕಾಲಕ್ಕೆ ತಾಂ
ಬಡವಂ ಬಲ್ಲಿದನಾಗನೇ ಹರಹರಾ ಶ್ರೀ ಚೆನ್ನಸೋಮೇಶ್ವರ-44
ಇವು ಆತನ ಕವಿತ್ವ ಶಕ್ತಿಗೆ ಉದಾಹರಣೆಗಳು.
ಹೆಜ್ಜೆ ಹೆಜ್ಜೆಗೆ ಬಳಸುವ ಪುರಾಣವ್ಯಕ್ತಿಗಳ ದೃಷ್ಟಾಂತಗಳು ಕವಿಯ ಪುರಾಣ
ಪ್ರಜ್ಞೆಯನ್ನು ಎತ್ತಿ ತೋರಿಸುತ್ತವೆ.
ಮೃಡ ತಾಂ ಭಿಕ್ಷವಬೇಡನೆ, ದ್ರುಪಜೆ ತಾಂ ತೊತ್ತಾಗಳೆ ಪಾಂಡವರ್​
ಪಿಡಿದೋಡಂ ತಿರಿದುಣ್ಣರೆ ಖಳನ ಕೈಯೊಳ್ ಸಿಕ್ಕಳೆ ಸೀತೆ ತಾಂ
ಸುಡುಗಾಡಕ್ಕಿಗೆ ಬಂಟನಾಗನೆ ಹರಿಶ್ಚಂದ್ರಂ ನರರ್​ ಪೂರ್ವದೊಳ್
ಪಡೆದಷ್ಟುಣ್ಣದೆ ಪೋಪರೇ ಹರಹರಾ ಶ್ರೀ ಚೆನ್ನಸೋಮೇಶ್ವರಾ-35
ಹೀಗೆಯೇ 37, 38, 39, 41, 43, 46, 47, 48, 66, 77, 78, 86,
92, 93, 95, 96, 97 ಮೊದಲಾದ ಪದ್ಯಗಳನ್ನು ನೋಡಬಹುದು.
ಭಾಷೆಯ ಬಳಕೆಯಲ್ಲಿ ಕವಿ ಬಂಧುರತೆಗಿಂತ ಸರಳತೆಯತ್ತ ಒಲವು
ತೋರಿದ್ದಾನೆ. ಸಾಮಾನ್ಯರಿಗೂ ತನ್ನ ಕಾವ್ಯ ಸುಲಭವೇದ್ಯವಾಗಬೇಕು; ತಾನು
ಹೇಳುವ ನೀತಿ ಅವರ ಹೃದಯಕ್ಕೆ ನಾಟಬೇಕು; ಅದರಿಂದ ಅವರ ಬಾಳು
ಹಸನಾಗಬೇಕು ಎನ್ನುವ ಆಶಯ ಇಟ್ಟುಕೊಂಡಿರುವುದರಿಂದ ಅದಕ್ಕೆ ಅನುಗುಣವಾಗಿ
ಸರಳ, ಸರಸ ಭಾಷೆಯನ್ನು ಬಳಸಿದ್ದಾನೆ. ನಿರೂಪಣೆಯಲ್ಲಿ ನಿರರ್ಗಳತೆ ಮೈವೆತ್ತಿದೆ.
ಖ್ಯಾತ ಕರ್ನಾಟಕ ವೃತ್ತ-ಅದರಲ್ಲಿಯೇ ಮತ್ತೇಭವಿಕ್ರೀಡಿತ ವೃತ್ತ ರಚಿಸುವಲ್ಲಿ
ಆತನ ಛಂದೋಪರಿಣತಿ ಎದ್ದು ಕಾಣುತ್ತದೆ. ಲೀಲಾಜಾಲವಾಗಿ ವೃತ್ತಗಳನ್ನು
ಹೆಣೆಯುತ್ತಾನೆ. ಕಾವ್ಯದ ಓಟಕ್ಕೆ ಎಲ್ಲಿಯೂ ಅಡೆತಡೆ ಉಂಟಾಗಿಲ್ಲ.
''ಭಾವಕ್ಕೆ ಅನುಗುಣವಾದ ಭಾಷೆ; ಮಾತಿಗೊಂದು ಮಾರ್ಮಿಕ ಗಾದೆ.
ಹಸಿಗೋಡೆಯಲ್ಲಿ ಹರಳು ಇಟ್ಟಂತೆ. ಒಂದೊಂದು ನಾಣ್ಣುಡಿಗೆ ಒಂದೊಂದು
ದೃಷ್ಟಾಂತ. ಕವಿಯ ನುಡಿಗೆ ಹುಸಿ ಎಂಬುದೇ ಇಲ್ಲ’’ (ಡಾ. ಎಂ. ಎಸ್.
xxx
ಸುಂಕಾಪುರ-ನಿಜಲಿಂಗ ಶತಕ ಮತ್ತು ಸೋಮೇಶ್ವರ ಶತಕ. ಪ್ರಸ್ತಾವನೆ. ಪು. 23,
1969)
''ಈ ಶತಕದಲ್ಲಿ ಸಂಸ್ಕೃತ ಸುಭಾಷಿತಗಳ ಛಾಯಾನುವಾದವಿದ್ದಂತೆ,
ಸ್ವತಂತ್ರವಾದ ಲೋಕಾನುಭವ, ಧರ್ಮವಿವೇಕ, ಮಾರ್ಮಿಕತೆ, ಕವಿತ್ವಶಕ್ತಿ ಇವು
ಮೆಚ್ಚುವಂತಿವೆ’’ (ರಂ. ಶ್ರೀ. ಮುಗಳಿ, ಕನ್ನಡ ಸಾಹಿತ್ಯ ಚರಿತ್ರೆ, ಪು.182,
1971)
ವಿದ್ವಾಂಸರ ಈ ಅಭಿಪ್ರಾಯಗಳು ಅನುರೂಪವಾಗಿವೆ.
ಒಟ್ಟಿನಲ್ಲಿ ಸೋಮೇಶ್ವರ ಶತಕಕ್ಕೆ 'ನೀತಿಶತಕ’ಗಳ ಸಾಲಿನಲ್ಲಿ ಒಂದು ಉನ್ನತ
ಸ್ಥಾನ ಮೀಸಲಾಗಿದೆ.
ನಿಜಲಿಂಗಾರಾಧ್ಯ
ಈತನ ವಿಷಯವಾಗಿ ಯಾವುದೇ ಮಾಹಿತಿ ದೊರೆತಿಲ್ಲ. ಕವಿಚರಿತೆಕಾರರು
ಈತನನ್ನು ಪರಿಚಯಿಸುತ್ತ ''ಈತ ನಿಜಲಿಂಗಶತಕವನ್ನು ಬರೆದಿದ್ದಾನೆ. ಇವನು
ವೀರಶೈವಕವಿ. ತುಂಗಭದ್ರಾತೀರದಲ್ಲಿರುವ ಖಾದ್ರಿಪುರದ ನಿಜಲಿಂಗೇಶ್ವರನ ಅಂಕಿತದಲ್ಲಿ
ಈ ಗ್ರಂಥವನ್ನು ಬರೆದಿರುವುದರಿಂದ ಬಹುಶಃ ಆ ಸ್ಥಳದವನಾಗಿರಬಹುದು.
ಇವನ ಕಾಲವು ಸು. ಕ್ರಿ.ಶ. 1800 ಆಗಿರಬಹುದೆಂದು ಊಹಿಸುತ್ತೇವೆ’’ ಎಂದು
ಹೇಳಿದ್ದಾರೆ(ಕ.ಕ.ಚ. ಭಾಗ-3, ಪು.156: 1929).
ಡಾ. ಎಂ. ಎಸ್. ಸುಂಕಾಪುರ ಅವರು ನಿಜಲಿಂಗಶತಕದ ಕರ್ತೃವನ್ನು
ಕುರಿತು ಹೀಗೆ ಹೇಳುತ್ತಾರೆ: ''ಈ ಶತಕವನ್ನು ರಚಿಸಿದ ಕವಿ ನಿಜಲಿಂಗಾರಾಧ್ಯನೆಂದು
ನಂಬಲಾಗಿದೆ. ಶತಕದಲ್ಲಿ ಕವಿ ತನ್ನ ನಾಮ ನಿರ್ದೇಶನವನ್ನು ಮಾಡಿಲ್ಲ. ಈ
ಶತಕದ ಕರ್ತೃ 'ನಿಜಲಿಂಗ’ನೆಂದು ಹೇಳುವುದು ನಾಡಿನ ಈ ಭಾಗದಲ್ಲಿ
ರೂಢಿಯಾಗಿದೆ. ಸಾಮಾನ್ಯವಾಗಿ ಕವಿಯ ಹೆಸರಿನಲ್ಲಿ ಶತಕವನ್ನು
ಸಂಬೋಧಿಸುವುದುಂಟು. ಹೀಗಾಗಿ ನಿಜಲಿಂಗಶತಕದ ಕರ್ತೃ ನಿಜಲಿಂಗನೆಂದು
ಜನತೆ ನಂಬುವುದು ಸಾಧ್ಯವಿದೆ. ಬಲವಾದ ಆಧಾರಗಳು ದೊರೆಯುವವರೆಗೆ
ಇದೇ ಹೆಸರನ್ನೇ ಹೇಳಬೇಕಾಗುತ್ತದೆ....ನಿಜಲಿಂಗಾರಾಧ್ಯನು ತುಂಗಭದ್ರಾತೀರದಲ್ಲಿರುವ
ಖಾದ್ರಿಪುರದವನೆಂದು ದಿ. ಆರ್​. ನರಸಿಂಹಾಚಾರ್ಯರು ಹೇಳಿರುವುದು
ಸರಿಯಲ್ಲವೆಂದು ಹೇಳಬೇಕು. ಗಡಿಬಿಡಿಯಲ್ಲಿ 'ಕದ್ರುಭವಪುರ’ ಎಂಬುದನ್ನು
'ಖಾದ್ರಿಪುರ’ಎಂದು ಓದಿಕೊಂಡರೋ ಏನೋ? ಇಲ್ಲವೆ ಅವರಿಗೆ ದೊರೆತ
ಹಸ್ತಪ್ರತಿಯಲ್ಲಿ ಹಾಗೇ ಬರೆದಿತ್ತೋ ಏನೋ? ಆದರೆ ನಮಗೆ ದೊರೆತ ಎಲ್ಲ
xxxi
ಪ್ರತಿಗಳಲ್ಲಿ 'ಖಾದ್ರಿಪುರ’ವೆಂದು ಹೇಳಿಲ್ಲ. ಶತಕದ ಕೊನೆಯ ಪದ್ಯದಲ್ಲಿ ''ತುಂಗಭದ್ರ
ತೀರದೊಳೆ????ಸೆವ ಕದ್ರುಭವಪುರವಾಸ ನಿಜಲಿಂಗ ಭವಭಂಗ ಶರಣಜನ ವರದ
ಜಯತು’’ ಎಂದು ಸ್ಪಷ್ಟವಾಗಿ ಬರೆಯಲಾಗಿದೆ. ಕದ್ರುಭವಎಂದರೆ ಸರ್ಪ, ಹಾವು
ಎಂದು ಅರ್ಥ. 'ಕದ್ರುಭವಪುರ’ ಎಂದರೆ 'ಹಾವನೂರು’ ಎಂದಾಗುವುದು.
ತುಂಗಭದ್ರಾತೀರದಲ್ಲಿ 'ಖಾದ್ರಿಪುರ’ ಎಂಬ ಗ್ರಾಮ ಇಲ್ಲ. ಗುತ್ತಲದ ಸಮೀಪದಲ್ಲಿ
'ಹಾವನೂರು’ ಎಂಬ ಒಂದು ಗ್ರಾಮವಿದೆ. ಮತ್ತು ನಮ್ಮಲ್ಲಿದ್ದ ಒಂದು ಪ್ರತಿಯ
ರಟ್ಟಿನ ಮೇಲೆ ''ನಿಜಲಿಂಗ ಗುತ್ತಳದ ವಾರ್ಧಿಕ ಷಟ್ಪದಿ’’ ಎಂದು ಬರೆಯಲಾಗಿದೆ.
ಇದರಿಂದ ನಿಜಲಿಂಗಾರಾಧ್ಯನು ಗುತ್ತಲಗ್ರಾಮಕ್ಕೆ ಸಂಬಂಧಪಟ್ಟವನೆಂದು ನಂಬಲು
ಆಧಾರದ ಎಳೆ ಸಿಗುತ್ತದೆ. ಇಷ್ಟೇ ಅಲ್ಲದೆ ಶತಕದಲ್ಲಿ ಹೇಳಿದ ''ಕದ್ರುಭವಪುರದ
ನಿಜಲಿಂಗೇಶ್ವರನು’’ ಕವಿಯ ಇಷ್ಟದೈವವಾಗಿದ್ದಾನೆ. ಹಾವನೂರು ಗುತ್ತಲದ
ಸಮೀಪದಲ್ಲಿದೆ. ಹಾವನೂರಲ್ಲಿ ಸಿದ್ಧೇಶ್ವರ ದೇವಾಲಯವಿದ್ದು ಇಂದಿಗೂ
ಪುಣ್ಯಕ್ಷೇತ್ರವಾಗಿದೆ. ಆ ಸಿದ್ಧೇಶ್ವರನೇ ಕವಿಯ ಇಷ್ಟದೇವತೆ ನಿಜಲಿಂಗನಾಗಿರಲು
ಸಾಧ್ಯವಿದೆ. ಹೀಗಿರಲು ತುಂಗಭದ್ರತೀರದಲ್ಲಿ ಸಮಿಸಮೀಪವಾಗಿರುವ ಹಾವನೂರು,
ಗುತ್ತಲಗ್ರಾಮಗಳು ನಿಜಲಿಂಗಾರಾಧ್ಯನು ಹುಟ್ಟಿ, ಬಾಳಿದ ಸ್ಥಳಗಳಾಗಿರಬೇಕೆನಿಸುತ್ತದೆ’’.
(ಪೂರ್ವೋಕ್ತ ಪ್ರಸ್ತಾವನೆ.ಪು.12-13).
ಈಗ ದೊರೆತ ಎಲ್ಲ ಹಸ್ತಪ್ರತಿಗಳಲ್ಲಿಯೂ 'ಕದ್ರುಭವಪುರ’ ಎಂದೇ
ಇರುವುದರಿಂದ ಅದರ ಕನ್ನಡ ರೂಪ 'ಹಾವನೂರು’ ಎಂಬುದೇ ಕವಿಯ
ಸ್ಥಳವಾಗಿದೆ ಎಂದು ಸ್ಪಷ್ಟವಾಗುತ್ತದೆ. ನಿಜಲಿಂಗೇಶ ಈತನ ಇಷ್ಟದೈವ. ಅದೇ
ಹೆಸರನ್ನು ಈ ಕವಿಗೆ ಇಡಲಾಗಿದೆ. ಹೀಗಾಗಿ ಕವಿಯ ಹೆಸರಿನಿಂದಲೇ ಈ ಶತಕ
ಪ್ರಸಿದ್ಧವಾಗಿದೆ -ಎಂದು ಹೇಳಬಹುದು.
ಕೃತಿಯಲ್ಲಿ ಅದರ ರಚನಾ ಕಾಲದ ವಿಷಯವೂ ಉಲ್ಲೇಖವಾಗಿಲ್ಲ. ಅನ್ಯ
ಮೂಲಗಳಿಂದಲೂ ಈ ಕುರಿತು ಯಾವುದೇ ಆಧಾರಗಳು ಸದ್ಯಕ್ಕೆ ಲಭ್ಯವಿಲ್ಲ.
ಹೀಗಾಗಿ ನಿಜಲಿಂಗಾರಾಧ್ಯನ ಕಾಲವೂ ನಿಶ್ಚಿತವಾಗಿಲ್ಲ. ಕವಿಚರಿತ್ರೆಕಾರರು ಕೃತಿಯ
ಭಾಷಾಶೈಲಿಯನ್ನು ಗಮನಿಸಿ ಈ ಕವಿ ಕ್ರಿ.ಶ. 1800ರಲ್ಲಿ ಬಾಳಿಬದುಕಿರಬೇಕು
ಎಂದು ಊಹಿಸಿದ್ದಾರೆ. ಇದನ್ನು ಡಾ. ಎಂ. ಎಸ್. ಸುಂಕಾಪುರ ಮೊದಲಾದವರೂ
ಸಮ್ಮತಿಸಿದ್ದಾರೆ. ಬೇರೆ ಹೆಚ್ಚಿನ ಆಧಾರಗಳು ದೊರೆಯುವವರೆಗೆ ಇದನ್ನೇ
ಒಪ್ಪಿಕೊಳ್ಳಬಹುದು.
ನಿಜಲಿಂಗಾರಾಧ್ಯನ ಹೆಸರು, ಇಷ್ಟದೈವ, ಆತನ ಕೃತಿಯಲ್ಲಿ ವಿಶೇಷವಾಗಿ
ಬರುವ ಶಿವಸ್ತುತಿ ಮುಂತಾದವುಗಳನ್ನು ಗಮನಿಸಿದರೆ ಈತ 'ವೀರಶೈವ’ ಮತಕ್ಕೆ
xxxii
ಸೇರಿದವನಿರಬೇಕು ಎಂಬುದು ಸ್ಪಷ್ಟವಾಗುತ್ತದೆ. ಕವಿಚರಿತೆಕಾರರೂ ಹಾಗೇ
ಗುರುತಿಸಿದ್ದಾರೆ. ಉಳಿದವರೂ ಇದನ್ನು ಅನುಮೋದಿಸುತ್ತ ಬಂದಿದ್ದಾರೆ.
ನಿಜಲಿಂಗಶತಕ:
'ನಿಜಲಿಂಗಶತಕ’ ನಿಜಲಿಂಗಾರಾಧ್ಯನ-ಸದ್ಯಕ್ಕೆ ದೊರೆತ-ಏಕೈಕ ಕೃತಿ. ಇದರಲ್ಲಿ
ಆರಂಭದಲ್ಲಿ ಮೂರುಸಾಲಿನ ಪಲ್ಲ, ಅನಂತರ 100 ವಾರ್ಧಕ ಷಟ್ಪದಿಗಳು
ಇವೆ. ಪ್ರತಿಪದ್ಯ 'ನಿಜಲಿಂಗ ಭವಭಂಗ ಶರಣಜನವರದ ಜಯತು’ಎಂದು
ವ ುುಕ್ ಾ ್ತಯ್ ುಗ್ ೊಳ್ ????್ಳು ತ್ತವ್ ೆ. ' 'ನಿ ತ ್ಯ ನಿರ್ ????ುಪಮ ವಿಶ್ ????್ವಮೂರ್ತಿ
ನಿಜಲಿಂಗೇಶನುತ್ತಮೋತ್ತಮವೆನಿಪ ಶತಕವನು ಬಲ್ಲಂತೆ ಬಿತ್ತರಿಪೆ????’’ ಎಂದು ಕಾವ್ಯ
ಆರಂಭಿಸುವ ಕವಿ ಮುಂದೆ ಉದ್ದಕ್ಕೂ ಶಿವನ ಲೀಲಾ ವಿಲಾಸವನ್ನು ಅನೇಕ
ವಿಶೇಷಣ ಮತ್ತು ದೃಷ್ಟಾಂತಗಳ ಮೂಲಕ ಹೇಳುತ್ತ ಸಾಗುತ್ತಾನೆ. ಯಾವೊಂದು
ಪದ್ಯವೂ ಶಿವಸ್ತುತಿಯಿಂದ ಹೊರತಾಗಿಲ್ಲ. ಏನನ್ನು ಹೇಳಿದರೂ ಅದು ಶಿವನಿಂದಲೇ
ಆದುದು, ಶೀವನೇ ಅದಕ್ಕೆ ಕಾರಣಕರ್ತ. ಹೀಗಾಗಿ ಮಾನವ ತನ್ನೆಲ್ಲ ಸುಖದುಃಖ, ಭವಬಂಧನಗಳಿಂದ ಬಿಡುಗಡೆ ಹೊಂದಲು ಶಿವನಿಗೆ ಮಾತ್ರ ಮೊರೆ
ಹೋಗಬೇಕು ಎಂದು ತಿಳಿಸುತ್ತಾನೆ. ಒಂದರಿಂದ ಹತ್ತರ ವರೆಗಿನ ಪದ್ಯಗಳನ್ನು
ಒಗಟಿನ ರೂಪದಲ್ಲಿ ಬೆಡಗಿನ ಭಾಷೆಯಲ್ಲಿ ಹೆಣೆದಿದ್ದಾನೆ. ಅವು ಶಿವನ
ಮಹಿಮಾತಿಶಯಗಳನ್ನೆ ಹೇಳುತ್ತವೆ. ಸುಲಭವಾಗಿ ತಿಳಿಯದ ಅವನ್ನು
ಅರ್ಥೈಸಿಕೊಳ್ಳಲು ಓದುಗ ಕಷ್ಟಪಡಬೇಕಾಗುತ್ತದೆ. ಶಾಸ್ತ್ರ-ಪುರಾಣಗಳ ಮೊರೆ
ಹೋಗಬೇಕಾಗುತ್ತದೆ.
ಹನ್ನೊಂದರಿಂದ ಮೂವತ್ತರ ವರೆಗಿನ ಪದ್ಯಗಳಲ್ಲಿ ಶಿವನ ಸಂಸಾರ ಚಿತ್ರವನ್ನು
ಶೃಂಗಾರಮಯವಾಗಿ ಬಿಡಿಸಲಾಗಿದೆ. ಅಲ್ಲಿ ಶಿವನು ಪಾರ್ವತಿಯೊಡನೆ???? ಗೈದ
ಸರಸ ಸಲ್ಲಾಪ, ಅವನು ಧರಿಸಿದ ವಿಶಿಷ್ಟ-ವಿಚಿತ್ರ ವೇಷಭೂಷಣ, ಅವನು
ಲೋಕಕಲ್ಯಾಣಕ್ಕಾಗಿ ಮಾಡಿದ ಅನೇಕ ಅದ್ಭುತ ಕಾರ್ಯಗಳನ್ನು ಮನದುಂಬಿ
ಬಣ್ಣಿಸಲಾಗಿದೆ. 31 ರಿಂದ 40, 57 ರಿಂದ 60 ಮತ್ತು 87 ರಿಂದ 90ರ
ವರೆಗಿನ ಪದ್ಯಗಳಲ್ಲಿ ಲೋಕನೀತಿಯನ್ನು ನಿರೂಪಿಸಿದರೆ, 40 ರಿಂದ 50 ರವರೆಗಿನ
ಪದ್ಯಗಳಲ್ಲಿ ಮೂರ್ಖರು ಮತ್ತು ಜಾಣರ ಗುಣಲಕ್ಷಣಗಳನ್ನು ತಿಳಿಸಲಾಗಿದೆ. 51
ರಿಂದ 55 ಮತ್ತು 77 ರಿಂದ 80 ರ ವರೆಗಿನ ಪದ್ಯಗಳಲ್ಲಿ ಜೀವಾತ್ಮನ ಹುಟ್ಟು,
ಬಾಲ್ಯ, ಯೌವ್ವನ, ಮುಪ್ಪು-ಅವುಗಳಲ್ಲಿ ಆತ ಅನುಭವಿಸುವ ಕಷ್ಟ-ಸುಖಗಳನ್ನು
ವರ್ಣಿಸಲಾಗಿದೆ. ಮನದ ಚಂಚಲತೆ, ಕಾಮನ ಅಂಡಲೆ, ಧನದ ಮದ, ಕ್ರೋಧ
ಲೋಭ ಮೋಹ ಮತ್ಸರಗಳ ಉಪಟಳ, ಕುಟಿಲರು-ಕುಹಕಿಗಳು, ಚೋರರು,
xxxiii
ವಿಶ್ವಾಸದ್ರೋಹಿಗಳು, ನೀತಿಹೀನರ ಸ್ವಭಾವ ಚಿತ್ರವನ್ನು ಕೊಡಲಾಗಿದೆ. 96 ರಿಂದ
98 ರವರೆಗಿನ ಪದ್ಯಗಳಲ್ಲಿ ಅರವತ್ನಾಲ್ಕು ವಿದ್ಯೆ, ಹಲವು ಶಾಸ್ತ್ರ, ಛಪ್ಪನ್ನ ಭಾಷೆಗಳ
ಕಲಿತರೇನು 'ಪರಮಾತ್ಮ ವಿದ್ಯೆ’ ಗೆ ಅವು ಸಮನಲ್ಲ ಎಂದು ಹೇಳಲಾಗಿದೆ.
ಕೊನೆಯ ಎರಡು ಪದ್ಯಗಳಲ್ಲಿ ಮತ್ತೆ ಶಿವಸ್ತುತಿ ಮಾಡಿ, ಕವಿಯ ಇಷ್ಟದೈವ
ಇರುವ ಸ್ಥಳವನ್ನು 'ತುಂಗಭದ್ರತೀರದೊಳೆಸೆವ ಕದ್ರುಭವಪುರವಾಸ ನಿಜಲಿಂಗ’’
ಎಂದು ತಿಳಿಸಿ, ಮುಗಿಸಲಾಗಿದೆ.
'ನಿಜಲಿಂಗಶತಕ’ ಮುಖ್ಯವಾಗಿ ಭಕ್ತಿ-ಜ್ಞಾನ-ವೈರಾಗ್ಯ-ನೀತಿಯನ್ನು
ಬೋಧಿಸಲೆಂದೇ ರಚಿತವಾದ ಕೃತಿ. ಇಲ್ಲಿ ಶಿವಭಕ್ತಿಗೆ ಅಗ್ರಸ್ಥಾನ ಸಂದಿದೆ. ಕಾವ್ಯದ
ಪ್ರತಿಯೊಂದು ಪದ್ಯವೂ ಶಿವಭಕ್ತಿ ಸ್ಪರ್ಶವನ್ನು ಪಡೆದಿದೆ. ಇಡೀ ಕಾವ್ಯದ ತುಂಬ
ಶಿವಭಕ್ತಿಯ ಗಂಧ-ಗಾಳಿ ಸೂಸಿದೆ.
ಕವಿ ನಿಜಲಿಂಗಾರಾಧ್ಯ ಉತ್ಕಟ ಶಿವಭಕ್ತ. ಆತನ ಶಿವಭಕ್ತಿ ನಿಷ್ಠೆಗೆ
ಕೊನೆಮೊದಲೆಂಬುದಿಲ್ಲ. ಅದು ನಾನಾ ರೂಪದಲ್ಲಿ, ನಾನಾ ವಿಧ ಉಕ್ತಿಗಳಲ್ಲಿ
ವ್ಯಕ್ತವಾಗಿದೆ. ''ನಿಜಲಿಂಗ ಭವಭಂಗ ಶರಣಜನ ವರದ ಜಯತು’’ ಎಂಬ
ನುಡಿಯಲ್ಲಿ ಹೆಜ್ಜೆ ಹೆಜ್ಜೆಗೆ ಉದ್ಘೋಷಗೊಂಡಿದೆ.
'ಹರ ನಿನಗಿಂದಾರು ಪಿರಿಯರಿಲ್ಲ’ 'ಪಿಂಡಾಂಡ ಬ್ರಹ್ಮಾಂಡದೊಳು ತುಂಬಿ
ನಲಿನಲಿದು ನೀನೆ ನೀನಾಗಿಪ್ಪೆ ಜಗದೊಡೆಯ’ 'ನಿಮ್ಮ ಸತ್ಕೃತಿಯ ಬಲ್ಲವರಾರು?’
'ನಿಮ್ಮ ಕಟ್ಟಳೆಗೆ ಸರಿಯುಂಟೆ?’ 'ಸ್ವಯಂಜ್ಯೋತಿ ದೇವ ನೀನಹುದು’ 'ದುರಿತಾದ್ರಿ
ಶಂಬ ನೀನಹುದು’ 'ಶಿವ ನಿಮ್ಮ ಸ್ಮರಣೆಯ ಬಿಡಲುಂಟೆ?’ 'ನಿನ್ನ ನಿಂದಿಸುವವರು
ನರಕದೊಳು ಸೇರುವರು’ 'ನಿಮ್ಮ ನಾಮವನು ಸ್ಮರಿಸದವ ಘನ ಮೂರ್ಖ’ '
ನಿನ್ನ ಚಾರಿತ್ರವನ್ನು ಜರಿವವ ಮೂರ್ಖ’ 'ನಿಮ್ಮ ಚರಣವ ನಂಬಿದವ ಜಾಣ’ '
ಇಂದುಶೇಖರ ನಿಮ್ಮ ಪೂಜಿಪನು ಜಾಣ’ 'ದೇವಾಧಿದೇವೇಶ ನಿಮ್ಮಿರವ
ಬಣ್ಣಿಸಲರಿದು’.
''ಶಿವ ನಿಮ್ಮ ಸ್ತುತಿಸಲು ರಗೇಂದ್ರನಂತಿರಬೇಕು
ಶಿವ ನಿಮ್ಮ ನೋಡುವರೆ ಸುರಪನಂತಿರಬೇಕು
ಶಿವ ನಿಮಗೆ ಪುಷ್ಪಾರ್ಚನೆಯ ಮಾಡುವರೆ ಕಾರ್ತಿವೀರ್ಯನಂತಿರಲುಬೇಕು
ಶಿವ ನಿಮ್ಮ ಪೂಜಿಸಲು ಬಾಣನಂತಿರಬೇಕು
ಶಿವ ಕತೆಯ ಕೇಳೆ ರಾವಣನಂತೆಯೆನಗೆಯಿಂ
ತಿವನೆಲ್ಲ ಕೊಡದಾದೆ ನಿಜಲಿಂಗ ಭವಭಂಗ ಶರಣಜನ ವರದ ಜಯತು’’
''ನಿನ್ನ ನಾಮಾಮೃತವ ಹಾಯೆಂದು ಸವಿವಂತೆ
xxxiv
ನಿನ್ನ ನಾಮಾಮೃತವ ನುತಿಸಿಯಡಿಗಡಿಗೆ ನಲಿವಂತೆ
ನಿಮ್ಮ ನಾಮವ ನೆನೆದು ಹರುಷಾಬ್ಧಿಯೊಳು ಬಿದ್ದು ಮುಳುಗಿ ನಲಿದಾಡುವಂತೆ
ನಿಮ್ಮ ನಾಮವ ನುತಿಸಿಯೆನ್ನ ಮೈಮರೆವಂತೆ
ನಿಮ್ಮ ನಾಮವು ಸತತ ಮರೆಯದೊಲಿರುವಂತೆ
ನಿನ್ನ ನಾಮದೊಳಿರಿಸು ನಿಜಲಿಂಗಭವಭಂಗ ಶರಣಜನವರದ ಜಯತು’’
''ಸ್ಥಿರಪದವು ಬರುತಿರ್ಪ ಚರಿತವನು ಪಿಡಿವಂತೆ
ಮರಮರಳಿ ಭವಕೆ ಬಹ ಚರಿತವನು ತೊರೆವಂತೆ
ನರಲೋಕದಾಟದೊಳಗಿದ್ದುದಕೆ ಮನವ ತೊಡಕಿಸದೆ ಹೊರಗಾಗುವಂತೆ
ನಿರುತದಿಂದಾತ್ಮದೊಳು ಶಿವನಿಮ್ಮ ರೂಪವನು
ಅರಿವಂತೆ ಮರೆವಂತೆ ಕರೆವಂತೆ ಬೆರೆವಂತೆ
ವರವಿತ್ತು ಸಲಹುದು ನಿಜಲಿಂಗ ಭವಭಂಗ ಶರಣಜನವರದ ಜಯತು’’
''ನಿನ್ನಿಂದ ನಡೆವುದನು ನಿನ್ನಿಂದ ನುಡಿವುದನು ನಿನ್ನಿಂದ ಸಕಲ ಸುಖದುಃಖಗಳನನುಭವಿಸಿಕೊಂಡಿಪ್ಪ ಬಡವ ನಾನು. ಪನ್ನಂಗಭೂಷಣನೆ ನಿನ್ನ ನಾಮವ
ಮರೆಯದಂತೆ ಸದ್ಗುಣವಿತ್ತು ಎನ್ನ ಸಲಹುದಯ್ಯ’’
''ತೆಂಗಿನೊಳು ವಿಮಲೋದಕವ ಹಾಕಿದವರಾರು? ಭೃಂಗವೈರಿಗೆ
ಪರಿಮಳವನು ಕೊಟ್ಟವರಾರು? ಕಂಗೊಳಿಪ ನವಿಲಿಂಗೆ ಬಗೆಬಗೆಯ ಬಣ್ಣವನು
ನಿರ್ಮಿಸಿದವರಾರು? ರಂಗುಬಣ್ಣವನು ಪವಳಕೆ ಸಾರ್ಚಿದವರಾರು? ಮಂಗಳಾತ್ಮಕನೆ
ನೀನಲ್ಲದಿನ್ನಾರುಂಟು? ಹಿಂಗದೆನ್ನನುಸಲಹು’’
- ಇದು ನಿಜಲಿಂಗಾರಾಧ್ಯನ ಶಿವಭಕ್ತಿಯ ಸ್ವರೂಪ.
ಪ್ರಪಂಚದಲ್ಲಿ ಮೂರ್ಖರೂ ಇದ್ದಾರೆ, ಜಾಣರೂ ಇದ್ದಾರೆ. ಅದನ್ನು
ಅವರವರ ನಡವಳಿಕೆಯ ಮೇಲಿಂದ ಅರಿಯಬೇಕು. ನಿಜಲಿಂಗಾರಾಧ್ಯ ಲೋಕದ
ಜನರ ಗುಣಸ್ವಭಾವಗಳನ್ನು ತೆರೆದ ಕಣ್ಣಿನಿಂದ ನೋಡಿ ಇಲ್ಲಿ ಓದುಗರ ಕಣ್ಣಿಗೆ
ಕಟ್ಟುವಂತೆ ಸುಂದರವಾಗಿ ಚಿತ್ರಿಸಿದ್ದಾನೆ.
ಮೂರ್ಖರ ಪದ್ಧತಿ ಹೀಗಿದೆ:
- ಕೊಟ್ಟು ಮನದೊಳಗೆ ಕುದಿವವನು ಮೂರ್ಖ
- ನಿಷ್ಠೆವಂತರ ಹಳಿದು ನಿಂದಿಸುವನತಿ ಮೂರ್ಖ
- ಗುರುಹಿರಿಯರ ವಾಕ್ಯವ ಮೀರುವವ ಮೂರ್ಖ
- ಅಂತರಂಗವ ಕಪಟಮನುಜಗುಸುರುವವ ಮೂರ್ಖ
- ಸಂತೆಯೊಳು ಶಾಸ್ತ್ರವನು ಹೇಳುವವ ಕಡುಮೂರ್ಖ
xxxv
- ತನಗಿಂತ ಬಲ್ಲಿದರೊಳು ಪಂತವ ಕಟ್ಟಿಕೊಂಬವ ಮೂರ್ಖ
- ಮನ್ನಣೆಯ ಕೊಡದ ಠಾವಿಗೆ ಹೋಗುವವ ಮೂರ್ಖ
- ತನ್ನೊಳೇನುವನರಿಯದೆ ಉನ್ನತೋನ್ನತ ಪಂಡಿತರ ಹಳಿಯುವವ
ಮೂರ್ಖ
- ಜನನಿ ಜನಕರ ಬೈದು ಬಳಲಿಸುವವ ಬಲುಮೂರ್ಖ
- ಗಾಡಿಕಾರ್ತಿಯರೊಲವನು ನೆರೆನಂಬಿ ನಿಜವೆಂದು ಮರುಳುಗೊಂಡವ
ಮೂರ್ಖ
- ಸೃಷ್ಟಿಗೀಶ್ವರ ನಿಮ್ಮ ಸ್ತುತಿಗಳನು ಜಗದೊಳಗೆಬಿಟ್ಟವನು ಬಲುಮೂರ್ಖ
ಜಾಣ ಪದ್ಧತಿ ಹೀಗಿದೆ:
- ಲೋಕದೊಳವರವರ ತೆರದಿ ನಡೆವವ ಜಾಣ
- ಕಾಕು ಮನುಜರನು ಸರಿಗಟ್ಟಿಕೊಳದವ ಜಾಣ
- ಭೂಕಾಂತರಾಸ್ಥಾನದಿ ಜೋಕೆಯಿಂದೇಕಚಿತ್ತದಿ ನಡೆವವ ಜಾಣ
- ಮಂದಮತಿ ನಿಂದಿಸಲು ತಾಳಿಕೊಂಡವ ಜಾಣ
- ಒಂದೆ ಮನದಲಿ ಧ್ಯಾನವ ಮಾಡುವವ ಜಾಣ
- ಬಂದ ಬಲುಚಿಂತೆಯೊಳು ಧೈರ್ಯವಿಡಿದವ ಜಾಣ
- ಸತಿಯಳಿಗೆ ಸಲುಗೆಯನು ಕೊಡದವನು ಕಡುಜಾಣ
- ಚತುರನುಡಿ ಬಾರದಿರೆ ಸುಮ್ಮನಿರುವವ ಜಾಣ
- ಯೋಗ್ಯವಲ್ಲದ ನುಡಿಗಳ ಶ್ರುತಿಗೊಟ್ಟು ಕೇಳದವ ಜಾಣ
- ಕ್ಷುಧೆಯಿಲ್ಲದಾರೋಗಣೆಯ ಮಾಡದವ ಜಾಣ
- ಮೃದುನುಡಿಯನಾಡುತಹುದೆನಿಸಿಕೊಂಬವ ಜಾಣ
- ತನುಜರೊಳು ಕೋಪವನು ಹಿಡಿಯದವಜಾಣ
- ಮನೆಯ ಕದನವನು ಪರರೊಳು ಪೇಳದವ ಜಾಣ
- ಧನವಿರಲು ಧರ್ಮವನು ಗಳಿಸಿಕೊಂಬವ ಜಾಣ
- ದುರ್ಜನರು ಹಳಿವುತಿರಲು ಮನದೊಳಗೆ ಹಿಡಿದವ್ರತಗಳ ಬಿಡದವ ಜಾಣ
- ಇಂದುಶೇಖರ ನಿಮ್ಮ ಪೂಜಿಪನು ಕಡುಜಾಣ
ಹೀಗೆಯೇ ಲೋಕನೀತಿಯನ್ನು ಬೋಧಿಸುವ ನುಡಿಗಳು ಶತಕದ ತುಂಬೆಲ್ಲ
ಮಾಲೆಗಟ್ಟಿ ನಿಂತಿವೆ. ಕವಿಯ ಲೋಕಾನುಭವ, ಸಾಮಾಜಿಕ ಕಳಕಳಿ, ಬದುಕಿನ
ಸಾರ್ಥಕತೆಯ ಹಂಬಲ, ಲೌಕಿಕದಿಂದ ಪಾರಮಾರ್ಥಿಕತೆಯ ಎಡೆಗೆ ಸಾಗಬೇಕೆಂಬ
ಉತ್ಕಟೇಚ್ಛೆ, ಲೋಕಕಲ್ಯಾಣದ ಅಭೀಪ್ಸೆ-ಪ್ರತಿಯೊಂದು ನುಡಿಯಲ್ಲಿಯೂ
xxxvi
ತುಂಬಿಕೊಂಡು ಮಾನವನ ಸುಂದರ ಸುಸಂಸ್ಕೃತ ಬದುಕಿಗೆ ದಾರಿದೀಪವಾಗಿವೆ.
ಅಂಥ ಇನ್ನೂ ಕೆಲವು ನೀತಿಮುಕ್ತಕಗಳನ್ನು ಇಲ್ಲಿ ಹೀಗೆ ರಾಶಿಗೊಳಿಸಬಹುದು:
- ಕಾಪುರುಷರಿಗೆ ಸುಜನರಿಂಗಿತದತಿಳಿಯುಂಟೆ?
- ಕೋಪಿಗಳ ಮನದೊಳಗೆ ಕರುಣಗುಣವಿರಲುಂಟೆ?
- ಪಾಪಿ ಮನುಜರಿಗೆಲ್ಲ ಧರ್ಮ ವಾಸನೆಯುಂಟೆ?
- ನಿಂದಕಗೆ ನೀತಿಯುಂಟೆ? ಬಲ್ಲರ್ಗೆ ಭಯಯುಂಟೆ?
- ಖೂಳರಿಗೆ ಸತ್ಯವುಂಟೆ?
- ಧುರಧೀರನಾದವಗೆ ಮರಣದಂಜಿಕೆಯುಂಟೆ?
- ವರಜಿತೇಂದ್ರಿಗೆ ಚದುರೆಯರ ಹಂಬಲಿರಲುಂಟೆ?
- ಮೆರೆವ ತ್ಯಾಗಿಗೆ ಹಣದ ಪರವೆಯೆಂಬುದುಂಟೆ?
- ಪರಮ ಸುಜ್ಞಾನಿಗಳಿಗತಿ ಗರ್ವವಿರಲುಂಟೆ?
- ಧೃಡವಿಲ್ಲದ ಭಜನೆ ಸಿದ್ಧಿಯಾಗುದುಂಟೆ?
- ಕಡುಮಂದಮತಿಗೆ ಪೇಳಲು ಜ್ಞಾನಬರಲುಂಟೆ?
- ನಡತೆಹೀನನ ಹೃದಯದೊಳು ಭಕ್ತಿಗುಣವುಂಟೆ?
- ಬಡಮನದವಂಗೆ ಔದಾರ್ಯಬುದ್ಧಿಗಳುಂಟೆ
- ಪಡೆದುದಲ್ಲದೆ ಹೆಚ್ಚು ಬರಲುಂಟೆ?
- ಸಂಗೀತ ಸವಿಯು ಬಧಿರಂಗೆತೋರುವುದುಂಟೆ?
- ಕಂಗುರುಡನಿಗೆ ಕನ್ನಡಿಯ ಹಂಬಲುಂಟೆ?
- ಮರಣಕಾಲಕೆ ಪಿರಿದು ಅರಸುತನ ಬರಲೇನು?
- ಪರಮರೋಗದೊಳು ಘೃತಪರಮಾನ್ನಬರಲೇನು?
- ಹರಿಣಾಕ್ಷಿ ವೃದ್ಧನಾಗಿರುವಾಗ ಬರಲೇನು?
- ಧರಣಿಯೊಳು ಬೆಳೆದ ಫಲವು ಉರಿದುಹಾರಿದ ಬಳಿಕ
ಭರದಿ ಮಳೆ ಬರಲೇನು?
- ಪತಿಯ ನಿಂದಿಸುತಿಪ್ಪ ಸತಿಯಿದ್ದು ಫಲವೇನು?
- ಅತಿಮಂದಮತಿಯಾದ ಸುತನಿದ್ದು ಫಲವೇನು?
- ಚೋರ ನಿಂದಿಸಲಾಗಿ ಚಂದಿರಗೆ ಕುಂದೇನು?
- ಬಲು ಲೋಭಿಗಳ ಬಳಿಯೆ ಧನವಿದ್ದು ಫಲವೇನು?
- ಕಲಿಯಿಲ್ಲದವಗೆ ಚಂದ್ರಾಯುಧವು ಇದ್ದೇನು?
- ಲಲಿತ ವೀಣೆಯ ಧ್ವನಿಯು ಕೋಣಂಗೆ ತಿಳಿಯುಂಟೆ?
xxxvii
- ಅರಗಿಳಿಗಳಂತೆ ಮರಕುಟಿಕ ಮಾತನಾಡುವುದೆ?
- ವರ ಕೋಕಿಲನ ತೆರದಿ ಕಾಕ ಧ್ವನಿದೋರುವುದೆ?
- ಕುರಿಗಳಿಗೆ ಕಬ್ಬಿನೊಳಿಹ ರಸವು ಬರಲುಂಟೆ?
- ಶಿಲೆಯ ಮೇಲರವಿಂದವುದ್ಭವಿಸಿ ತೋರುವುದೆ?
- ಜಲವ ಮರ್ದಿಸಲು ನವನೀತ ಪೊಣ್ಮುವುದೆ?
''ಆವ ಮನೆಯೊಳಗಿಪ್ಪ ದೀವಿಗೆಯ ಬೆಳಗೊಂದೆ
ಆವ ಹಸುವನು ಕರೆಯೇ ಕ್ಷೀರರುಚಿ ಕರವೊಂದೆ
ಆವ ಕೃಷಿಯೊಳು ಬೆಳೆದ ತಿಲದೊಳಗೆ ಬಪ್ಪ ತೈಲವ ನೋಡೆ ಗುಣಮದೊಂದೆ
ಆವ ಕುಲದೊಳಗಿರಲು ಆವ ನಾಮದೊಳಿರಲು
ಆವ ರೂಪಾಗಿರಲು ಒಳಗಿರುವ ಸ್ವಯಂ ಜ್ಯೋತಿ
ದೇವ ನೀನಹುದಹುದು ನಿಜಲಿಂಗ ಭವಭಂಗ ಶರಣಜನ ವರದ ಜಯತು’’
'' ಮಾರುತನು ನಡೆತಂದ ಸಮಯದಲಿ ಧಾನ್ಯವನು ತೂರಿಕೊಳಬೇಕು;
ಶರೀರದೊಳು ಪ್ರಾಣನಾಯಕನಿದ್ದ ಸಮಯದಲಿ ಶಿವ ನಿಮ್ಮ ಹಾಡಿಹೊಗಳಿ
ಭೂರಿ ಪಾಪವನೆಲ್ಲ ಈಡಾಡಬೇಕು’’
ನಿಜಲಿಂಗಾರಾಧ್ಯ ಹೇಗೆ ನೈತಿಕನೋ ಹಾಗೆ ರಸಿಕನೂ ಆಗಿದ್ದಾನೆ. ತನ್ನ
ಕಾವ್ಯ ನೀತಿಬೋಧೆಯ ಜೊತೆಗೆ ಲೋಕರಂಜನೆಯನ್ನೂ ಉಂಟು
ಮಾಡಬೇಕೆಂಬುದು ಆತನ ಬಯಕೆ. ಕಾವ್ಯದ ಗುರಿ ತಕ್ಷಣ ಆನಂದವನ್ನು
ನೀಡುವುದೂ, ಕಾಂತೆಯಂತೆ ಉಪದೇಶ ಮಾಡುವುದೂ ಆಗಿರಬೇಕೆಂಬುದು
ಆತನ ಆಸೆ. ಹೀಗಾಗಿ ಎರಡನ್ನೂ ಇಲ್ಲಿ ಸಾಧಿಸಲು ಪ್ರಯತ್ನಿಸಿ ಯಶಸ್ವಿಯಾಗಿದ್ದಾನೆ.
ಆತನ ರಸಿಕತೆಗೆ, ಶೃಂಗಾರರಸ ಪ್ರತಿಪಾದನೆಗೆ ಈ ಕೆಳಗಿನ ಉದಾಹರಣೆ ಸಾಕ್ಷಿಯಾಗಿವೆ:
ಕಡುಚೆಲುವೆ ಪಾರ್ವತಿಯ ತೊಡೆಯಡಿಯೊಳಿಂಬಿಟ್ಟು
ನಿಡುಗುರುಳ ನೇವರಿಸಿ ಕುಡಿಪುರ್ಬುಗಳ ತೀಡಿ
ಇಡಿಕಿರಿದ ನುಣ್ಗಲ್ಲವಿಡಿದು ಗುಣ್ಪಿಡುತ ಪೊಂಗೊಡಮೊಲೆಯೊಳುಗುರನಿಡುತ
ಮುಡಿಸಿ ಪೂಸರಸಗಳನು ಮುಡಿವಿಡಿದು ಚೆಂದುಟಿಯ
ಬಿಡದೆ ಚುಂಬನಗೈವುತಡಿಗಡಿಗೆ ಹಾಯೆನುತ
ಬೆಡಗಿನಿಂದೊಡವೆರೆದ ನಿಜಲಿಂಗ ಭವಭಂಗಶರಣಜನವರದ ಜಯತು.
xxxviii
ಗಳ ರವದಿ ಚುಂಬನಂಗಳ ರವದಿಯಂಗುಲಂ
ರಳ ರವದಿ ಕಂಕಣಂಗಳ ರವದಿ ಕಾಲ್ಗೆಜ್ಜೆ
ಗಳ ರವದಿ ತಾಡನಂಗಳ ರವದಿ ಹಾರ ಹೀರಾವಳಿಯ ರವದಿಂದಲಿ
ಹೊಳೆ ಹೊಳೆವ ಶಕುನಿಮಂಚದ ರವದಿ ಜಾಣ್ವಾತು
ಗಳನಾಡುತಿರ್ಪ ರವದಿಂದೆ ಗಿರಿರಾಜಸುತೆ
ಯೊಳು ಸುರತಸವಿಗರೆವ ನಿಜಲಿಂಗ ಭವಭಂಗಶರಣಜನವರದ ಜಯತು.
ಅಂಗಜನ ಮುಂಗೈಯ್ಯ ಗಿಣಿಯೆ ಮುತ್ತಿನಮಣಿಯೆ
ತುಂಗಜವ್ವನೆಯೆ ಸದ್ಗುಣಶ್ರೇಣಿಯೆ ಫಣಿವೇಣಿ
ಭೃಂಗಕುಂತಳೆ ಚಂದ್ರಮುಖಿಯೆ ಹರಿಣಾಂಬಕಿಯೆ ಶೃಂಗಾರಿ ಹೊಂತಕಾರಿ
ಪೊಂಗಳಸಕುಚದ ಮೋಹನ್ನೆ ಮಾನಿನಿ ರನ್ನೆ
ಇಂಗಿತವ ಬಲ್ಲ ವೈಯಾರಿ ಮನಹಾರಿಯೆನು
ತಂಗನೆಯ ತಕ್ಕೈಪ ನಿಜಲಿಂಗ ಭವಭಂಗಶರಣಜನವರದ ಜಯತು.
ಇದು ಶಿವ-ಪಾರ್ವತಿಯರ ಸರಸ ಸಲ್ಲಾಪದ ಸುಂದರ ಚಿತ್ರಣ.
ಹೀಗೆ ನಿಜಲಿಂಗಶತಕ ಭಕ್ತಿ ಮತ್ತು ಶೃಂಗಾರ ರಸಗಳನ್ನು
ಸಮರಸಗೊಳಿಸಿಕೊಂಡು ಓದುಗರ ಮನ-ಹೃದಯಗಳನ್ನು ಸೂರೆಗೊಳ್ಳುತ್ತಬಂದಿದೆ.
ಕವಿಯು ಪಂಡಿತ-ಲೋಕಾನುಭವಿ-ಭಕ್ತ-ರಸಿಕ-ನೀತಿಜ್ಞ ಎಲ್ಲವೂ ಆಗಿ ತನ್ನ ಈ
ಸಮಷ್ಟಿ ವ್ಯಕ್ತಿತ್ವದ ಸಾರವನ್ನು ಈ ಶತಕದಲ್ಲಿ ಧಾರೆಯೆರೆದಿದ್ದಾನೆ. ಕೆಲವು ಪದ್ಯಗಳಲ್ಲಿ
ಪಾಂಡಿತ್ಯ ಪ್ರದರ್ಶನ ಕಂಡುಬಂದರೆ, ಹೆಚ್ಚಿನ ಪದ್ಯಗಳಲಿ ಸರಳ-ಸರಸ-ಸಜ್ಜನಿಕೆ
ತೋರುತ್ತದೆ. ಹೀಗಾಗಿ ಈ ಕೃತಿ ಪಂಡಿತ ಮತ್ತು ಪಾಮರ ಇಬ್ಬರಿಗೂ ಮಾನ್ಯವಾಗಿ
ಹೆಚ್ಚು ಜನಪ್ರಿಯತೆಯನ್ನು ಗಳಿಸಿದೆ.
ಪರಿಷ್ಕರಣೆ:
ಈ ಸಂಪುಟದಲ್ಲಿ ಅಳವಡಿಸಿದ ಶತಕಗಳನ್ನು ಈ ಹಿಂದೆ ಪ್ರಕಟವಾದ
ಮುದ್ರಿತ ಕೃತಿಗಳು ಮತ್ತು ಹೊಸದಾಗಿ ದೊರೆತ ಹಸ್ತಪ್ರತಿಗಳ ಆಧಾರದಿಂದ
ಪರಿಷ್ಕರಿಸಲಾಗಿದೆ. ರಕ್ಷಾಶತಕ-ಪಂಪಾಶತಕಗಳ ಪರಿಷ್ಕರಣಕ್ಕೆ ಪ್ರೊ.ಶಿ. ಶಿ. ಬಸವನಾಳ
ಅವರು ಸಂಪಾದಿಸಿ, ಧಾರವಾಡದ ಲಿಂಗಾಯತ ವಿದ್ಯಾಭಿವೃದ್ಧಿಸಂಸ್ಥೆಯ ಮೂಲಕ
ಪ್ರಕಟಿಸಿದ 'ಮಹಾಕವಿ ಹಂಪೆಯ ಹರಿಹರದೇವ ವಿರಚಿತ ರಕ್ಷಾಶತಕ ಮತ್ತು
ಪಂಪಾಶತಕ’ ಎಂಬ ಮುದ್ರಿತ ಕೃತಿಯ-1969ರಲ್ಲಿ ಪ್ರಕಟವಾದ-ಮೂರನೆಯ
ಆವೃತ್ತಿಯನ್ನು ಮತ್ತು ಕರ್ನಾಟಕ ವಿಶ್ವವಿದ್ಯಾಲಯ ಕನ್ನಡ ಅಧ್ಯಯನಪೀಠದ
xxxix
ಹಸ್ತಪ್ರತಿ ಭಾಂಡಾರದ ತಾಳೆಗರಿ ಪ್ರತಿ ಸಂಖ್ಯೆ 852(ರಕ್ಷಾಶತಕ) ಮತ್ತು 821
(ಪಂಪಾಶತಕ)ನ್ನು ಆಕರವಾಗಿ ಬಳಸಿಕೊಳ್ಳಲಾಗಿದೆ. ಹಸ್ತಪ್ರತಿಗೆ 'ಅ’ ಎಂದು,
ಮುದ್ರಿತ ಪ್ರತಿಗೆ 'ಆ’ ಎಂದು ಸಂಕೇತ ಕೊಡಲಾಗಿದೆ. ಎರಡೂ ಪ್ರತಿಗಳಲ್ಲಿ
ಶುದ್ಧಪಾಠವನ್ನು ಸ್ವೀಕರಿಸಿ, ಭಿನ್ನ ಪಾಠವನ್ನು ಅಡಿಯಲ್ಲಿ ಕೊಡಲಾಗಿದೆ.
ಸೋಮೇಶ್ವರಶತಕ ಮತ್ತು ನಿಜಲಿಂಗಶತಕಗಳ ಪರಿಷ್ಕರಣಕ್ಕೆ ಡಾ. ಎಂ.
ಎಸ್. ಸುಂಕಾಪುರ ಅವರು ಸಂಪಾದಿಸಿ, ಧಾರವಾಡದ ಶೋಭಾಗ್ರಂಥಮಾಲೆಯಿಂದ
1969ರಲ್ಲಿ ಪ್ರಕಟಿಸಿದ 'ನಿಜಲಿಂಗಶತಕ ಮತ್ತು ಸೋಮೇಶ್ವರಶತಕ’ ಎಂಬ
ಮುದ್ರಿತ ಪ್ರತಿ ಮತ್ತು ಕರ್ನಾಟಕ ವಿಶ್ವವಿದ್ಯಾಲಯ ಕನ್ನಡ ಅಧ್ಯಯನಪೀಠದ
ಕಾಗದ ಪ್ರತಿ-740(ಸೋಮೇಶ್ವರಶತಕ) ಹಾಗೂ ಕಾಗದಪ್ರತಿ-
905(ನಿಜಲಿಂಗಶತಕ)ಗಳನ್ನು ಬಳಸಿಕೊಳ್ಳಲಾಗಿದೆ. ಮೇಲಿನಂತೆ ಇಲ್ಲಿಯೂ ಹಸ್ತಪ್ರತಿಗೆ
'ಅ’ ಎಂದು, ಮುದ್ರಿತಪ್ರತಿಗೆ 'ಆ’ ಎಂದು ಸಂಕೇತ ಕೊಡಲಾಗಿದೆ. ಎರಡೂ
ಪ್ರತಿಗಳಲ್ಲಿ ಶುದ್ಧಪಾಠವನ್ನು ಸ್ವೀಕರಿಸಿ, ಭಿನ್ನಪಾಠವನ್ನು ಅಡಿಯಲ್ಲಿ ಕೊಡಲಾಗಿದೆ.
ಅನುಬಂಧದಲ್ಲಿ ಸೇರಿಸಿದ 'ನಿಜಲಿಂಗಶತಕದ ಕಠಿಣ ಪದಗಳ ಭಾವಾನುವಾದ’
ಮತ್ತು 'ಕೆಲವು ಸಂದರ್ಭ ಕಥೆಗಳು’ ಭಾಗಗಳನ್ನು ಡಾ. ಎಂ. ಎಸ್. ಸುಂಕಾಪುರ
ಅವರ ಕೃತಿಯಿಂದ ತೆಗೆದುಕೊಳ್ಳಲಾಗಿದೆ.
ಕೃತಜ್ಞತೆಗಳು
'ಕನ್ನಡದ ಮೇರು ಕೃತಿಗಳ ಮರುಮುದ್ರಣ-ಪ್ರಕಟಣಯೋಜನೆ’ಯ
ಅಡಿಯಲ್ಲಿ ಈ ಶತಕ ಸಂಪುಟವನ್ನು ಸಿದ್ಧಪಡಿಸಿಕೊಡಲು ನನಗೆ ಅವಕಾಶ
ನೀಡಿದ ಕರ್ನಾಟಕ ಸರ್ಕಾರದ ಕನ್ನಡ ಮತ್ತು ಸಂಸ್ಕೃತಿ ಇಲಾಖೆಯ
ನಿರ್ದೇಶಕರಾದ ಶ್ರೀ ಮನು ಬಳಿಗಾರ ಅವರಿಗೆ, ಜಂಟಿ ನಿರ್ದೇಶಕರಾದ
ಶ್ರೀ ಎಚ್. ಶಂಕರಪ್ಪನವರಿಗೆ, ಪ್ರಕಟಣಶಾಖೆಯ ಸಹಾಯಕ ನಿರ್ದೇಶಕರಾದ
ಶ್ರೀಮತಿ ವೈ.ಎಸ್. ವಿಜಯಲಕ್ಷ್ಮಿ ಅವರಿಗೆ ಈ ಯೋಜನೆಯ ಆಯ್ಕೆ ಸಮಿತಿ
ಅಧ್ಯಕ್ಷರಾದ ಡಾ. ಎಲ್​. ಎಸ್. ಶೇಷಗಿರಿ ರಾವ್ ಅವರಿಗೆ ಅನಂತ ವಂದನೆಗಳು.
ಹಸ್ತಪ್ರತಿಗಳನ್ನು ಬಳಸಿಕೊಳ್ಳಲು ಅನುಮತಿ ನೀಡಿದ ಕನ್ನಡ ಅಧ್ಯಯನಪೀಠದ
ಅಧ್ಯಕ್ಷರಾದ ಡಾ. ಕೆ.ಆರ್​.ದುರ್ಗಾದಾಸ ಅವರಿಗೆ, ಪರಿಷ್ಕರಣ ಕಾರ್ಯದಲ್ಲಿ ವಿಶೇಷವಾಗಿ
ನೆರವಾದ ಸಹಾಯಕ ಸಂಶೋಧಕ ಡಾ. ಈರಣ್ಣ ಹುರಳಿ ಅವರಿಗೆ, ತ್ವರಿತವಾಗಿಅಷ್ಟೇ ಅಚ್ಚುಕಟ್ಟಾಗಿ ಅಕ್ಷರ ಸಂಯೋಜನೆ ಮಾಡಿಕೊಟ್ಟ ಡಾ. ಸರಸ್ವತಿದೇವಿ
ಭಗವತಿ ಮತ್ತು ಡಾ. ಹನುಮಂತ ಮೇಲಿನಮನಿ ಅವರಿಗೆ, ಈ ಸಂಪುಟವನ್ನು
ಆದರದಿಂದ ಬರಮಾಡಿಕೊಳ್ಳುತ್ತಿರುವ ಕನ್ನಡ ಸಾರಸ್ವತಲೋಕಕ್ಕೆ ಅನಂತ ಕೃತಜ್ಞತೆಗಳು.
15-02-2011 - ವೀರಣ್ಣ ರಾಜೂರ

### ಪರಿವಿಡಿ
l ಶುಭ ಸಂದೇಶ iii
l ಚೆನ್ನುಡಿ iv
l ಎರಡು ನುಡಿ v
l ಅಧ್ಯಕ್ಷರ ಮಾತು vi
l ಪ್ರಕಾಶಕರ ಮಾತು vii
l ಆಯ್ಕೆ ಸಮಿತಿ ix
l ಪ್ರಸ್ತಾವನೆ xi
1. ರಕ್ಷಾಶತಕ 1
2. ಪಂಪಾಶತಕ 19
3. ಸೋಮೇಶ್ವರಶತಕ 38
4. ನಿಜಲಿಂಗಶತಕ 52
5. ಅನುಬಂಧ 83
ಅ. ನಿಜಲಿಂಗಶತಕದ ಕೆಲವು ಕಠಿಣ ಪದ್ಯಗಳ ಭಾವಾನುವಾದ
ಆ. ಕೆಲವು ಸಂದರ್ಭ ಕಥೆಗಳು
ಇ. ಪದ್ಯಗಳ ಅಕಾರಾದಿ
ಈ. ಕಠಿಣ ಪದಕೋಶ
xliii
ಶತಕ ಸಂಪುಟ
