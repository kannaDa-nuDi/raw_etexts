+++
title = "ಕಥಾಮೃತ"
unicode_script = "devanagari"
+++


ಕಥಾಮೃತ

ಡಾ ॥ ಎ. ಆರ್. ಕೃಷ್ಣಶಾಸ್ತ್ರೀ

## ೦೦



### ಪೀಠಿಕೆ


ಕವೀಂದ್ರಮಾನಸಾಂಭೋಜನಿವಾಸಭ್ರಮರೀಂ ನಮಃ ।

ದೇವೀಂ ಸಹೃದಯಾನಂದಶಬ್ದಮೂರ್ತಿಂ ಸರಸ್ವತೀಂ ॥ ಸೋಮದೇವ



ಶ್ರೀರಾಮಾಯಣಭಾರತಬೃಹತ್ಕಥಾನಾಂ ಕವೀನ್​ ನಮಸ್ಕುರ್ಮಃ ।

ತ್ರಿಸ್ರೋತಾ ಇವ ಸರಸಾ ಸರಸ್ವತೀ ಸ್ಫುರತಿಯೈರ್ಭಿನ್ನಾ ॥ ಗೋವರ್ಧನ



ನಾನು ‘ವಚನಭಾರತ’ ವನ್ನು ಬರೆಯಬೇಕೆಂದು ಸಂಕಲ್ಪಿಸಿದಾಗ ಕ್ಷೇಮೇಂದ್ರನು ಭಾರತವನ್ನು ಹೇಗೆ ಸಂಗ್ರಹಿಸಿದ್ದಾನೆಂದು ನೋಡಲು ಅವನ ‘ಭಾರತಮಂಜರಿ’ ಯನ್ನು ಓದಿದೆ. ಆ ಸಂದರ್ಭದಲ್ಲಿಯೇ ಅವನ ‘ರಾಮಾಯಣಮಂಜರಿ’ ಯನ್ನೂ ‘ಬೃಹತ್ಕಥಾಮಂಜರಿ’ ಯನ್ನೂ ನೋಡಿದೆ. ಆಗ, ಬೃಹತ್ಕಥಾಮಂಜರಿಯನ್ನೇಕೆ ಕನ್ನಡಿಸಬಾರದೆಂಬ ಯೋಚನೆ ಬಂತು. ಆಮೇಲೆ, ಅದನ್ನು ಅಕ್ಷರಶಃ ಕನ್ನಡಿಸಿದರೆ ಆಗುವ ಉಪಯೋಗಕ್ಕಿಂತ, ಅದನ್ನೂ ‘ಕಥಾಸರಿತ್ಸಾಗರ’ ವನ್ನೂ ಆಧಾರವಾಗಿಟ್ಟುಕೊಂಡು ಒಂದು ಹೊಸ ಸಂಗ್ರಹ ಗ್ರಂಥವನ್ನು ಬರೆದರೆ ಹೆಚ್ಚಿನ ಉಪಯೋಗವಾದೀತೆಂದು ತೋರಿತು. ಮಹಾಭಾರತವನ್ನು ಸಂಗ್ರಹಿಸಿದ ಕ್ರಮದಲ್ಲಿಯೇ ಇದನ್ನೂ ಗದ್ಯದಲ್ಲಿ ಬರೆಯತೊಡಗಿದೆ. ‘ಕಥಾಮೃತ’ ವು ಆ ಪ್ರಯತ್ನದ ಫಲ.





‘ಕಥಾಮೃತ’


‘ಕಥಾಮೃತ’ ವು ಒಟ್ಟಿನಮೇಲೆ ‘ಕಥಾಸರಿತ್ಸಾಗರ’ ದ ಸಂಗ್ರಹ. ಬೃಹತ್ಕಥಾಮಂಜರಿಯನ್ನು ಅಲ್ಲಲ್ಲೇ ನೋಡಿದರೂ ಅದನ್ನು ಉಪಯೋಗಿಸಿಕೊಂಡೇ ಇಲ್ಲವೆಂದು ಹೇಳಬಹುದು. ‘ಕಥಾಮೃತ’ ವೆಂಬ ಹೆಸರು ನಾನು ಕಲ್ಪಿಸಿದ್ದಲ್ಲ. ಅದು ಕವಿಯ ಮಂಗಳಶ್ಲೋಕದಲ್ಲಿ ಸೂಚಿತವಾಗಿದೆ.* ‘ಕಥಾಸರಿತ್ಸಾಗರದ ಕನ್ನಡ ಅನುವಾದ’ ಎಂದೋ ‘ಕಥಾಸರಿತ್ಸಾಗರದ ಸಾರಸಂಗ್ರಹ’ ಎಂದೋ ಹೆಸರಿಡುವುದಕ್ಕಿಂತ ‘ಕಥಾಮೃತ’ ಎಂಬ ಅಡಕವಾದ ಇನಿದಾದ ಹೆಸರಿಡುವುದೇ ನನಗೆ ಚೆನ್ನಾಗಿ ಕಂಡಿತು. ಈ ಹೆಸರನ್ನು ಕೇಳಿದ ಕೂಡಲೆ ಇದು ಯಾವ ಗ್ರಂಥವೆಂದು ತಟ್ಟನೆ ಗೊತ್ತಾಗುವುದಿಲ್ಲ, ನಿಜ. ಆದರೆ ಬೃಹತ್ಕಥೆಗೆ —ವತ್ಸರಾಜನ ಕಥೆಗೆ—ಒಂದು ಕಾಲದಲ್ಲಿ ‘ಕಥೆ’ ಎಂದೇ ಹೆಸರಿದ್ದದ್ದು ಸಂಭವ* ಎಂಬುದನ್ನು ಯೋಚಿಸಿದರೆ ‘ಕಥಾಮೃತ’ ವೆಂಬ ಹೆಸರು ಈ ಗ್ರಂಥಕ್ಕೆ ಅನುಚಿತವೆನಿಸಲಾರದು.


ಕಥಾಸರಿತ್ಸಾಗರದ ಕನ್ನಡ ಭಾಷಾಂತರಗಳು


ನನಗೆ ತಿಳಿದುಬಂದಿರುವ ಈ ಗ್ರಂಥದ ಮೊದಲನೆಯ ಭಾಷಾಂತರ ಸಾಗರದ ಶ್ರೀಕಂಠಶರ್ಮರಿಂದ ರಚಿತವಾದದ್ದು.* ಇದನ್ನು ‘ಸವಿನುಡೆ’ ಯ* ಸಂಪಾದಕರಾದ ಭಾರತಿ ಸಂಪಂಗಿರಾಮಯ್ಯನವರು ತಮ್ಮ ಪುಸ್ತಕಮಾಲೆಯಲ್ಲಿ ಹನ್ನೆರಡನೆಯ ಗ್ರಂಥವಾಗಿ ಪ್ರಕಟಿಸಿದರು.(೧೯೦೮). ಇದು ಪ್ರಥಮ ಸಂಪುಟ ಮಾತ್ರ. (ಡೆಮಿ ಪುಟ ೫೩೪; ಬೆಲೆ ರೂ.೧-೮-೦). ಇದರಲ್ಲಿ ಮೊದಲಿಂದ ಒಂಬತ್ತು ಲಂಬಕಗಳಿವೆ. ಅವುಗಳನ್ನು ತರಂಗಗಳಾಗಿ ವಿಭಾಗಮಾಡಿಲ್ಲ. ಪ್ರತಿಲಂಬಕದ ಕೊನೆಯಲ್ಲಿಯೂ

ಲಿಂಗಾರ್ಯವರ್ಯಪೌತ್ರಂ

ಮಂಗಳಗುಣಗಣ್ಯತಿಂಮಪಾರ್ಯತನೂಜಂ ।

ಗಂಗಾಧರಾಂಘ್ರಿ ಸರಸಿಜ

ಭೃಂಗಂ ಶ್ರೀಕಂಠಶರ್ಮನಿದನಿಂತುಸಿರ್ದಂ ॥

ಎಂಬ ಕಂದಪದ್ಯವಿದೆ. ಮಿಕ್ಕ ಒಂಭತ್ತು ಲಂಬಕಗಳನ್ನು ಅವರು ಕನ್ನಡಿಸಲೇ ಇಲ್ಲವೋ ಪ್ರಕಟಿಸಲಿಲ್ಲವೋ ತಿಳಿಯದು. ಈ ಗ್ರಂಥದ ಮೊದಲಲ್ಲಿ ಪೀಠಿಕೆಯಾಗಲಿ ಮಂಗಳಶ್ಲೋಕಗಳಾಗಲಿ ಇಲ್ಲ. ಭಾಷೆ ಸ್ವಲ್ಪ ಹಿಂದಿನ ಕಾಲದ, ಮುದ್ದಾದ, ಕನ್ನಡ. ಸಂಸ್ಕೃತ ಮಾತುಗಳನ್ನು ಆದಷ್ಟು ಕಡಮೆಯಾಗಿಯೂ ಕನ್ನಡ ಮಾತುಗಳನ್ನೇ ಆದಷ್ಟು ಹೆಚ್ಚಾಗಿಯೂ ಬಳಸಿದೆ. ‘ಬೆರಗಾಗಿ ನಿಂತು ಶರಣುಮಾಡಿದವರಿಗೆ ಹರಕೆ ಹಾಕಿದಳು’ (ಪುಟ ೫೦೫) ಎಂಬುದೊಂದು ಸಣ್ಣ ಉದಾಹರಣೆ. ಇದೇ ರೀತಿ ‘ಮರಿಯಾದೆ’ ‘ಕರೆತರೆ’ ‘ಪಯಿಠನೆ’ ಮುಂತಾದ ಶಬ್ದಗಳೂ ಶಬ್ದರೂಪಗಳೂ ದೊರೆಯುತ್ತವೆ. ಸ್ವಲ್ಪ ಹೆಚ್ಚು ಕಡಮೆ ಇದು ಅಕ್ಷರಶಃ ಮಾಡಿದ ಭಾಷಾಂತರವೆನ್ನಬಹುದು. ಆದರೆ ಅಲ್ಲಲ್ಲೇ ಕೆಲಕೆಲವು ಭಾಗಗಳನ್ನು ಬಿಟ್ಟಿರುವಂತಿದೆ; ಆದ್ದರಿಂದ ಸಂಗ್ರಹವೂ ಹೌದು. ಯಾವ ಯಾವ ದೃಷ್ಟಿಯಿಂದ ಬಿಟ್ಟಿದ್ದಾರೆ, ಹೇಗೆ ಸಂಗ್ರಹಿಸಿದ್ದಾರೆ ಮುಂತಾದ ವಿಸ್ತೃತ ವಿಮರ್ಶೆಯು ಇಲ್ಲಿ ಅಪ್ರಕೃತ; ಆದರೆ ಹೊಸಗನ್ನಡ ಶೈಲಿಯ ಬೆಳವಣಿಗೆಯಲ್ಲಿ ಆಸಕ್ತರಾದವರು ಅದನ್ನು ಓದುವುದು ಲಾಭಕರ, ಆವಶ್ಯಕ. ಈ ಗ್ರಂಥದ ಪ್ರತಿಗಳು ಈಗ ದೊರೆಯುವುದಿಲ್ಲ.

ಎರಡನೆಯ ಭಾಷಾಂತರ ತರೀಕೆರೆಯ ಶ್ರೀ ಚಿದಂಬರ ಪಂಡಿತರವರದು. ಇದನ್ನು ಅವರು ಮೈಸೂರು ವಿಶ್ವವಿದ್ಯಾನಿಲಯದ ಅಪೇಕ್ಷೆಯ ಮೇರೆ ಸುಮಾರು ಮುವ್ವತ್ತು ವರ್ಷಗಳ ಹಿಂದೆಯೇ ಬರೆದರು. ಆದರೆ ವಿಶ್ವವಿದ್ಯಾನಿಲಯದಿಂದ ಯಾವ ಪ್ರೋತ್ಸಾಹವೂ ದೊರೆಯದೆ ತಾವೇ ‘ಕರ್ನಾಟಕ ಕಥಾಸರಿತ್ಸಾಗರ’ ವೆಂಬ ಮಾಸಪತ್ರಿಕೆಯ ರೂಪವಾಗಿಯೂ ‘ಸದ್ಬೋಧಚಂದ್ರಿಕೆ’, ‘ವಿಚಾರತರಂಗಿಣೀ’ ಎಂಬ ಮಾಸಪತ್ರಿಕೆಗಳಲ್ಲಿಯೂ ಸುಮಾರು ೧೯೨೧ ರಿಂದ ೧೯೩೪ರ ವರೆಗೆ ಆಗಾಗ್ಗೆ ಪ್ರಕಟಿಸಿದರು. (ಡೆಮಿ ಪುಟ ಸುಮಾರು ೭೦೦). ಇದಷ್ಟೂ ಒಂದು ಸಂಪುಟವಾಗಿ ಬಂತು. ಗ್ರಂಥ ಮುಗಿಯಬೇಕಾದರೆ ಇಂಥ ಮತ್ತೆರಡು ಸಂಪುಟಗಳಾಗಬೇಕೆಂದೂ ಭಾಷಾಂತರವು ಕೊನೆಯವರೆಗೂ ಸಿದ್ಧವಾಗಿದ್ದು ಮುದ್ರಣ- ಪ್ರಕಾಶನಗಳಿಗೆ ಅವಶ್ಯಕವಾದ ಸೌಕರ್ಯಗಳಿಲ್ಲದೆ ಕೆಲಸ ಮುಂದುವರಿದಿಲ್ಲವೆಂದೂ ತಿಳಿದುಬರುತ್ತದೆ. ಅವರ ಭಾಷಾಂತರ ಮೊದಲಿಂದ ಸೂರ್ಯಪ್ರಭ ಲಂಬಕದಲ್ಲಿ ಮೂರು ತರಂಗಗಳವರೆಗೂ ಹೋಗುತ್ತದೆ. ಸೂರ್ಯಪ್ರಭವು ಎಂಟನೆಯ ಲಂಬಕ. ಇದರಲ್ಲಿಯೂ ಪೀಠಿಕೆ ಮಂಗಳಶ್ಲೋಕಾದಿಗಳಿಲ್ಲ. ಭಾಷೆ ಲಲಿತವಾಗಿ ಸರಳವಾಗಿದೆ. ಈ ಪುಸ್ತಕದ ಪ್ರತಿಗಳೂ ಈಗ ದೊರೆಯುವುದಿಲ್ಲ.


### ಕಥಾಸರಿತ್ಸಾಗರ


ಕಥಾಸರಿತ್ಸಾಗರವು ಸಂಸ್ಕೃತದಲ್ಲಿರುವ ಒಂದು ದೊಡ್ಡ ಪದ್ಯಕಾವ್ಯ; ಇದರ ಭಾಷೆ ಲಲಿತವಾಗಿದೆ; ಆದರೆ ಬಂಧ ಬಿಗಿಯಾಗಿದೆ. ಅತಿಯಾದ ಅಲಂಕಾರ ಕವಿಸಮಯಗಳಾಗಲೀ ಪುರಾಣಗಳ ಪೇಲವತೆಯಾಗಲೀ ಇಲ್ಲ. ಗ್ರಂಥವು ರಚಿತವಾಗಿರುವುದು ಅನುಷ್ಟುಪ್​ ಛಂದಸ್ಸಿನಲ್ಲಿ; ಆದರೆ ತರಂಗಗಳು ಮುಗಿಯುವಾಗ ಬೇರೆ ಜಾತಿಯ ವೃತ್ತಗಳು ಬರುತ್ತವೆ. ಪ್ರತಿ ಲಂಬಕದ ಮೊದಲಲ್ಲಿಯೂ ಶಿವ, ಪಾರ್ವತಿ, ಗಣಪತಿ, ಸರಸ್ವತಿ, ಮನ್ಮಥ, ಇವರಲ್ಲಿ ಒಬ್ಬರ ಅಥವಾ ಹಲವರ ಸ್ತ್ರೋತ್ರಗಳು ಬರುತ್ತವೆ. (ಇವನ್ನು ‘ಕಥಾಮೃತ’ ದಲ್ಲಿಯೂ ಕೊಟ್ಟಿದ್ದೇನೆ) ಇದರಲ್ಲಿ ಹದಿನೆಂಟು ‘ಲಂಬಕ’ ಗಳೂ ೧೨೪ ‘ತರಂಗ’ ಗಳೂ, ಸುಮಾರು ೨೨, ೦೦೦ ಶ್ಲೋಕಗಳೂ ಇವೆ. (ಪ್ರಾಚೀನ ಗ್ರೀಕ್​ ಇತಿಹಾಸಗಳಾದ ಇಲಿಯಡ್​ ಒಡೆಸ್ಸಿ ಇವೆರಡನ್ನೂ ಹಾಕಿದರೂ ಇದರ ಅರ್ಧವಾಗುತ್ತದೆ.) ಲಂಬಕಗಳು ರಾಮಾಯಣದಲ್ಲಿ ಕಾಂಡಗಳು ಹೇಗೋ, ಭಾರತದಲ್ಲಿ ಪರ್ವಗಳು ಹೇಗೋ ಹಾಗೆ ದೊಡ್ಡ ಭಾಗಗಳು; ‘ತರಂಗ’ ಗಳು ಅಧ್ಯಾಯಗಳ ಹಾಗೆ ಲಂಬಕಗಳಲ್ಲಿ ಸಣ್ಣ ವಿಭಾಗಗಳು. ಇದನ್ನು ರಾ (ದೇವಭಟ್ಟ)ನ ಮಗ ಸೋ (ದೇವಭಟ್ಟ)ನು ಕಶ್ಮೀರದ ಅನಂತರಾಜನ (೧೦೨೯-೧೦೬೪) ಹೆಂಡತಿ ಸೂರ್ಯಮತಿಯ ‘ಚಿತ್ತವಿನೋದ’ ಕ್ಕಾಗಿ ಬರೆದಂತೆ ಗ್ರಂಥದ ಕೊನೆಯಲ್ಲಿ ಬರುವ ‘ಪ್ರಶಸ್ತಿ’ ಯಿಂದ ತಿಳಿದುಬರುತ್ತದೆ. ಆದ್ದರಿಂದ ಇದು ರಚಿತವಾದದ್ದು ಕ್ರಿ.ಶ. ೧೦೬೩ ರಿಂದ ೧೦೮೧ ರ ಮಧ್ಯಕಾಲದಲ್ಲಿ.

‘ಕಥಾಸರಿತ್ಸಾಗರ’ ವೆಂದರೆ ‘ಕಥೆಗಳೆಂಬ ನದಿಗಳು ಬಂದು ಸೇರಿ ಆಗಿರುವ ಸಾಗರ’ ಎಂದು ಅರ್ಥ. ಈ ಹೆಸರು ಈಗ ಪ್ರಸಿದ್ಧವಾಗಿದ್ದರೂ ಇದು ಗ್ರಂಥಕರ್ತನೇ ಇಟ್ಟಿದ್ದೋ ಈಚೆಗೆ ಬಂದದ್ದೋ ಸಂದೇಹ ಹುಟ್ಟುವಂತಿದೆ. ಏಕೆಂದರೆ ‘ಕಥಾಸರಿತ್ಸಾಗರ’ ವೆಂಬ ಹೆಸರು ಗ್ರಂಥಾಂತ್ಯದ ಪ್ರಶಸ್ತಿಯ ಕೊನೆಯಲ್ಲಿರುವ ಒಂದು ಪದ್ಯದಲ್ಲಿ ಬರುತ್ತದೆ.* ಈ ಪದ್ಯವು ಕೊನೆಯಲ್ಲಿರುವುದರಿಂದಲೂ ಮಿಕ್ಕ ಪದ್ಯಗಳಿಗಿಂತ ಭಿನ್ನವಾದ ಶೈಲಿಯಲ್ಲಿರುವುದರಿಂದಲೂ ಇದು ಈಚೆಗೆ ಸೇರಿರುವುದು ಅಸಂಭವವಲ್ಲ. ಇದರ ಹಿಂದಿನ ಪದ್ಯದಲ್ಲಿಯೂ ಗ್ರಂಥಾದಿಯಲ್ಲಿಯೂ* ಇದನ್ನು ‘ಬೃಹತ್ಕಥಾಸಾಗರದ ಸಂಗ್ರಹ’ ಎಂದು ಕರೆದಿರುವಂತೆ ತೋರುತ್ತದೆ. ‘ತರಂಗ’ (ಅಲೆ)ಗಳು ನದಿಗಳಲ್ಲಿಯೂ ಇರುತ್ತವೆ, ಸಾಗರದಲ್ಲಿಯೂ ಇರುತ್ತವೆ. ಆದ್ದರಿಂದ ‘ತರಂಗ’ ಕ್ಕೆ ಔಚಿತ್ಯ ಬರುತ್ತದೆನ್ನೋಣ. ಆದರೆ ‘ಲಂಬಕ’ ವೋ? ಲಂಬಕವೆಂದರೆ ಕುಚ್ಚು ಅಥವಾ ತೂಗುಗೊಂಡೆಯು. ಇದೇ ‘ಲಂಬಣ’ ವೆಂಬ ಬೇರೊಂದು ರೂಪದಲ್ಲಿಯೂ ದೊರೆಯುತ್ತದೆ. ಇದು ನದಿಗಾಗಲೀ ಸಾಗರಕ್ಕಾಗಲೀ ಹೊಂದುವುದಿಲ್ಲ. ‘ಲಂಬಕ’ ವೆಂಬ ಹೆಸರು ಮೂಲಗ್ರಂಥದಿಂದ ಬಂದಿರಬಹುದು; ಆದ್ದರಿಂದ ಅದನ್ನು ಕ್ಷೇಮೇಂದ್ರನೂ ಇಟ್ಟುಕೊಂಡಿದ್ದಾನೆ. ಅದಕ್ಕೆ ಹೊಂದುವಂತೆ ‘ಗುಚ್ಛ’ ಎಂದು ಒಳವಿಭಾಗಗಳಿಗೆ ಅವನು ಹೆಸರು ಕೊಟ್ಟಿದ್ದಾನೆ. ಅವನ ರಾಮಾಯಣ ಭಾರತ ಸಂಗ್ರಹಗಳೂ ‘ಮಂಜರಿ’ ಗಳೇ ಆದರೂ ಅವುಗಳಲ್ಲಿ ಗುಚ್ಛಗಳಿಲ್ಲ. ಕಾಂಡಗಳೂ ಪರ್ವಗಳೂ ಇವೆ. ‘ಗುಚ್ಛ’ ವೇ ಈಗ ಕನ್ನಡದಲ್ಲಿ ‘ಕುಚ್ಚು’ ಆಗಿರುವುದು. ಒಂದೊಂದು ಕುಚ್ಚಿನಲ್ಲಿ ಹಲವು ಎಳೆಗಳಿರುತ್ತವೆ. ಒಂದೊಂದು ಎಳೆಯಲ್ಲಿಯೂ ಹಲವು ಮಣಿಗಳಿರುತ್ತವೆ. ಇಂಥ ಹಲವು ಎಳೆಗಳು ಸೇರಿ ಒಂದು ಕುಚ್ಚಾಗುತ್ತದೆ. ಅಂಥ ಒಂದು ಕುಚ್ಚೇ ‘ಲಂಬಣ’ ವೆನ್ನಿಸಿಕೊಂಡರೂ ಎನ್ನಿಸಿಕೊಳ್ಳಬಹುದು.* ಅಥವಾ ಹಲವು ಕುಚ್ಚುಗಳು ಸೇರಿ ಒಂದು ಲಂಬಣವಾಗಬಹುದು. ಇದು ಉದ್ದವಾಗಿ ಇಳಿಯಬಿದ್ದಿರುತ್ತದೆ.* ಇಂಥ ಮಣಿಯ ‘ಕುಚ್ಚು’ ‘ಗುತ್ತಿ’ ಅಥವಾ ‘ಗುದಿ’ ಇಂದಿಗೂ ಬಳಕೆಯಲ್ಲಿದೆ. ಹಿಂದೆ ಇದು ಶಿಲ್ಪಾಲಂಕಾರದಲ್ಲಿ ಬಹುಪ್ರಾಧಾನ್ಯವನ್ನು ಪಡೆದಿತ್ತು. ಹಳೆಯ ದೇವಸ್ಥಾನಗಳ ಮೇಲೆಲ್ಲಾ ಇದರ ಅಲಂಕಾರವೇ ಅಲಂಕಾರ. ‘ಕಥಾಸರಿತ್ಸಾಗರ’ ಎಂಬ ಹೆಸರು ರೂಢಿಗೆ ಬಂದಮೇಲೆ— ಅದನ್ನು ಸೋಮದೇವನೇ ಇಟ್ಟಿರಲಿ, ಇತರರು ಇಟ್ಟಿರಲಿ— ಒಳವಿಭಾಗಗಳಿಗೆ ‘ತರಂಗ’ ವೆಂಬ ಹೆಸರನ್ನು ಕೊಟ್ಟಿರಬಹುದು. ಕ್ಷೇಮೇಂದ್ರನ ಗ್ರಂಥದಲ್ಲಿ ಕಥಾಪೀಠದ ಮೊದಲ ವಿಭಾಗವನ್ನು ‘ತರಂಗ’ ವೆಂದು ಅಚ್ಚು ಮಾಡಿರುವುದಕ್ಕೆ ಪ್ರತಿಕಾರನ ಮೇಲೆ ಆಗಿದ್ದ ಕಥಾಸರಿತ್ಸಾಗರದ ಪ್ರಭಾವವೇ ಕಾರಣ. ಅವನ ಗ್ರಂಥಕ್ಕೆ ಇಟ್ಟಿರುವ ‘ಬೃಹತ್ಕಥಾಮಂಜರಿ" ಎಂಬ ಹೆಸರಿಗಂತೂ ‘ತರಂಗ’ ಹೊಂದುವುದಿಲ್ಲ. ‘ಲಂಬಕ’ ದಲ್ಲಿಯೂ ತರಂಗಕ್ಕೆ ಸ್ಥಾನವಿಲ್ಲ. ಇದನ್ನು ಇಷ್ಟುದೂರ ಏಕೆ ಚರ್ಚೆಮಾಡಬೇಕಾಯಿತೆಂದರೆ, ಲಕೋತ್​* ಕೀತ್​* ಮುಂತಾದ ಪಂಡಿತರು ‘ಲಂಬಕ’ ವನ್ನು ‘ಲಂಭಕ’ ವೆಂದು ತಿದ್ದಿ ಅದಕ್ಕೆ ಲಾಭ ಅಥವಾ ವಿಜಯ ಎಂದು ಅರ್ಥಮಾಡಿದ್ದಾರೆ. ದಂಡಿಯು ಕಥಾಲಕ್ಷಣವನ್ನು ಹೇಳುವಾಗಲೂ ಸುಬಂಧುವು ವಾಸವದತ್ತದಲ್ಲಿಯೂ, ಜಿನಸೇನನು (ಸಿ.೮೨೫) ಆದಿಪುರಾಣದಲ್ಲಿಯೂ ಲಂಭವೆಂಬ ವಿಭಾಗವನ್ನು ಹೆಸರಿಸುತ್ತಾರೆ.* ‘ವಿ-ಪ್ರ-ಲಂಭ’ ವೆಂಬ ಮಾತಿನಲ್ಲಿಯೂ ಇದನ್ನು ನೋಡಬಹುದು. ಸಂಘದಾಸಗಣಿಯ ‘ವಸುದೇವ ಹಿಂಡೀ’ ಎಂಬ ಪ್ರಾಕೃತ ಗ್ರಂಥದಲ್ಲಿಯೂ ಲಂಭವೆಂಬ ವಿಭಾಗಗಳಿವೆಯಂತೆ. ಆದರೆ ‘ಲಂಭಕ’ ವೆಂಬುದನ್ನು ನಾನು ಎಲ್ಲಿಯೂ ನೋಡಿಲ್ಲ. ‘ಲಂಭವೇ ಲಂಭಕ’ ಎಂದು ಅದಕ್ಕೆ ವ್ಯುತ್ಪತ್ತಿಯನ್ನೇನೋ ಹೇಳಬಹುದು. ಆದರೆ ಲಾಭ ಎಂಬ, ಅಷ್ಟೇ ಪ್ರಮಾಣದ, ಶಬ್ದವು ರೂಢವೂ ಸುಲಭವೂ ಆಗಿರುವಾಗ ಅದನ್ನು ಬಿಟ್ಟು ಅಪ್ರತೀತವಾದ ‘ಲಂಭ’ ವನ್ನಿಟ್ಟುಕೊಂಡು ಅದಕ್ಕೆ ಸ್ವಾರ್ಥದ ಕ-ಪ್ರತ್ಯಯವನ್ನು ಹತ್ತಿಸಿ ಏಕೆ ಕ್ಲಿಷ್ಟಕಲ್ಪನೆ ಮಾಡಬೇಕೋ ಗೊತ್ತಾಗುವುದಿಲ್ಲ.


### ಬೃಹತ್ಕಥಾಮಂಜರೀ


ಇದೇ ಕಥೆಯನ್ನು ಕಾಶ್ಮೀರದ ಕವಿಯಾದ ಕ್ಷೇಮೇಂದ್ರನು* ಸೋಮದೇವನಿಗಿಂತ ೨೫-೩೦ ವರ್ಷ ಮುಂಚೆ ಮೇಲೆ ಹೇಳಿದ ಅನಂತರಾಜನ ಕಾಲದಲ್ಲಿ (ಕ್ರಿ.ಶ.೧೦೨೯-೧೦೬೪) ‘ಬೃಹತ್ಕಥಾಮಂಜರೀ’ ಎಂದು ಬರೆದನು. ಇದು ಅವನ ಭಾರತ ರಾಮಾಯಣ ಮಂಜರಿಗಳಂತೆಯೇ ಸಂಗ್ರಹ ಗ್ರಂಥ; ಕಥಾಸರಿತ್ಸಾಗರಕ್ಕಿಂತ ಚಿಕ್ಕದು (ಸುಮಾರು ೭೫೦೦ ಶ್ಲೋಕಗಳು). ಸಂಗ್ರಹವು ತೀರ ಸಂಕೋಚವಾಗಿರುವುದರಿಂದ ಅನೇಕ ಕಡೆ ಅರ್ಥಕ್ಕೂ ರಸಕ್ಕೂ ಅಡ್ಡಿಯಾಗುವಂತಿದೆ. ವರ್ಣನೆ, ಅದರಲ್ಲಿಯೂ ಸ್ತ್ರೀ ವರ್ಣನೆ, ಸಿಕ್ಕಿತೆಂದರೆ ಅವನ ಉತ್ಸಾಹ ಚಮತ್ಕಾರಗಳು ಒಂದಕ್ಕೆ ನಾಲ್ಕಾಗುತ್ತವೆ. ಅವನ ಗ್ರಂಥದಲ್ಲಿಯೂ ಹದಿನೆಂಟು ಲಂಬಕಗಳಿವೆ. ಲಂಬಕಗಳ ಒಳ ವಿಭಾಗಗಳನ್ನೂ ಆಗಲೇ ಹೇಳಿದಂತೆ ‘ಗುಚ್ಛ’ ಗಳೆಂದು ಕರೆದಿದ್ದಾನೆ. ವಿಷಯ ಒಂದೇ ಆದರೂ ಕ್ಷೇಮೇಂದ್ರ ಸೋಮದೇವರ ಕಾವ್ಯಗಳು ಸ್ವತಂತ್ರ ಗ್ರಂಥಗಳು. ಮೂಲಗ್ರಂಥ ಮಾತ್ರ ಅವೆರಡಕ್ಕೂ ಒಂದೇ; ಆದರೆ ಅವರು ಉಪಯೋಗಿಸಿದ ಮೂಲದ ಪ್ರತಿಗಳಿಗೆ ಅಲ್ಲಲ್ಲೇ ಹೆಸರು ಮುಂತಾದ ಅಂಶಗಳಲ್ಲಿ ಸಣ್ಣಸಣ್ಣ ವ್ಯತ್ಯಾಸವಿದ್ದಂತೆ ತೋರುತ್ತದೆ. ಲಂಬಕಕ್ರಮಗಳು ಇವುಗಳಲ್ಲಿ ಸ್ವಲ್ಪ ಬೇರೆಯಾಗಿವೆ:—

     ಬೃಹತ್ಕಥಾಮಂಜರೀ  ಕಥಾಸರಿತ್ಸಾಗರ

ಕಥಾಪೀಠ  ಲಂಬಕ ೧  ಲಂಬಕ ೧

ಕಥಾಮುಖ  ೨  ೨

ಲಾವಾಣಕ  ೩  ೩

ನರವಾಹದತ್ತ ಜನನ  ೪  ೪

ಚತುರ್ದಾರಿಕಾ  ೫  ೫

ಸೂರ್ಯಪ್ರಭ  ೬  ೮

ಮದನಮಂಚುಕಾ  ೭  ೬

ವೇಲಾ  ೮  ೧೧

ಶಶಾಂಕವತೀ  ೯  ೧೨

ವಿಷಮಶೀಲ  ೧೦  ೧೮

ಮದಿರಾವತೀ  ೧೧  ೧೩

ಪದ್ಮಾವತೀ  ೧೨  ೧೭

ಪಂಚ  ೧೩  ೧೪

ರತ್ನಪ್ರಭಾ  ೧೪  ೭

ಅಲಂಕಾರವತೀ  ೧೫  ೯

ಶಕ್ತಿಯಶ  ೧೬  ೧೦

ಮಹಾಭಿಷೇಕ  ೧೭  ೧೫

ಸುರತಮಂಜರೀ  ೧೮  ೧೬

ಇವುಗಳಲ್ಲಿ ಬೃಹತ್ಕಥಾಮಂಜರಿಯ ಕ್ರಮವೇ ಮೂಲವನ್ನು ಅನುಸರಿಸಿದ್ದೆಂದು ಕಾಣುತ್ತದೆ. ಇದರಲ್ಲಿ ಒದಗುವ ಹಲವು ಪೌರ್ವಾಪರ್ಯ ಅಸಾಮಂಜಸ್ಯಗಳನ್ನು ಸರಿಪಡಿಸುವುದಕ್ಕೆಂದೋ ಏನೋ ಸೋಮದೇವನು ಆರನೆಯ ಲಂಬಕದಿಂದ ಮುಂದಕ್ಕೆ ಬೇರೊಂದು ಕ್ರಮವನ್ನು ಹಿಡಿದಿದ್ದಾನೆ. ಆದರೂ ಇದರಿಂದ ತೊಡಕು ಉಳಿದಷ್ಟು ಉಳಿದೇ ಇದೆ. ಅವನು

ಯಥಾಮೂಲಂ ತಥೈವೈತನ್ನ ಮನಾಗಪ್ಯತಿಕ್ರಮಃ ।

ಗ್ರಂಥವಿಸ್ತರ ಸಂಕ್ಷೇಪ ಮಾತ್ರಂ ಭಾಷಾ ಚ ಭಿದ್ಯತೇ ॥

ಔಚಿತ್ಯಾನ್ವಯರಕ್ಷಾ ಚ ಯಥಾಶಕ್ತಿ ವಿಧೀಯತೇ ।

ಕಥಾರಸಾವಿಘಾತೇನ ಕಾವ್ಯಾಂಶಸ್ಯ ಚ ಯೋಜನಾ ॥ —I, i, ೧೦—೧೧



ಎಂದು ಹೇಳುತ್ತಾನೆ. ಇಲ್ಲಿ ‘ವಿಸ್ತರ ಸಂಕ್ಷೇಪ’ ಎಂದರೆ ‘ವಿಸ್ತಾರ ಸಂಕ್ಷೇಪ ಎರಡೂ’ ಎಂದೂ ಅರ್ಥವಿರಲಾರದು. ‘ವಿಸ್ತಾರದ ಸಂಕ್ಷೇಪ’ ಎಂದು ಅರ್ಥವಿರಬೇಕು. ಏಕೆಂದರೆ ‘ಸಂಗ್ರಹಂ ರಚಯಾಮಿ’ ಎಂದು ಅವನೇ ಹೇಳಿಕೊಂಡಿದ್ದಾನೆ. ಮೇಲೆ ಕಂಡ ಲಂಬಕಕ್ರಮವು ಈ ಔಚಿತ್ಯಾನ್ವಯರಕ್ಷೆ"ಯ ಸಲುವಾಗಿ ಮಾಡಿಕೊಂಡಿದ್ದಿರಬಹುದು. ವರ್ಣನೆ ಅಲಂಕಾರ ನೀತಿ ಮುಂತಾದುವು ‘ಕಾವ್ಯಾಂಶ’ ಗಳು.


### ಬೃಹತ್ಕಥಾಶ್ಲೋಕಸಂಗ್ರಹ


ಇವೆರಡಕ್ಕಿಂತಲೂ ಪ್ರಾಯಶಃ ಹಿಂದಿನದು ಬುಧಸ್ವಾಮಿಯ ‘ಬೃಹತ್ಕಥೆಯ ಶ್ಲೋಕಸಂಗ್ರಹ’. ಇದರ ಕಾಲ ಗೊತ್ತಿಲ್ಲ.; ಸುಮಾರು ಎಂಟು ಅಥವಾ ಒಂಬತ್ತನೆಯ ಶತಮಾನವೆಂಬುದು ಲಕೋತ್​ ಅವರ ಅಭಿಪ್ರಾಯ. ಇದರ ಹಸ್ತಪ್ರತಿಗಳು ನೇಪಾಳದಲ್ಲಿ ದೊರೆತದ್ದರಿಂದ ಕರ್ತೃವು ನೇಪಾಳದವನೆಂದು ಊಹಿಸಲಾಗಿದೆ. ಕವಿಯು ಗ್ರಂಥವನ್ನು ‘ಸರ್ಗ’ ಗಳಾಗಿ ವಿಭಾಗಿಸಿದ್ದಾನೆ. ಸೋಮದೇವನ ಮತ್ತು ಕ್ಷೇಮೇಂದ್ರನ ಗ್ರಂಥಗಳಲ್ಲಿರುವಂತೆ ಇದರಲ್ಲಿ ‘ಲಂಬಕ’ ಗಳಿಲ್ಲ; ತರಂಗ ಅಥವಾ ಗುಚ್ಚ ಎಂಬ ವಿಭಾಗಗಳೂ ಇಲ್ಲ. ರಾಮಾಯಣದಂಥ ಒಂದು ಮಹಾಕಾವ್ಯವೇ ಕವಿಯ ದೃಷ್ಟಿಯಲ್ಲಿದ್ದಂತೆ ಕಾಣುತ್ತದೆ. ಆದರೆ ಅದರಂತೆ ‘ಕಾಂಡ’ ವಿಭಾಗವಿಲ್ಲ. ಇದು ಮೂಲ ಬೃಹತ್ಕಥೆಗೆ ಹೆಚ್ಚು ಹತ್ತಿರಕ್ಕೆ ಬರುತ್ತದೆ ಎಂದು ಹಲವರು ಅಭಿಪ್ರಾಯ ಪಡುತ್ತಾರೆ. ಆದರೆ ಮೂಲ ಬೃಹತ್ಕಥೆ ದೊರೆಯದೆ ಇರುವಾಗ ಇದನ್ನು ಹೇಗೆ ಹೇಳುವುದು? ಇನ್ನೂ ಇದು ಮೂಲಗ್ರಂಥದ ಆಧಾರದ ಮೇಲೆ ಕವಿಯು ಸ್ವತಂತ್ರ ರೀತಿಯಲ್ಲಿ ಬರೆದ ಗ್ರಂಥವಾಗಿರುವುದು ಸಂಭವ. ಏಕೆಂದರೆ ಕವಿಯು ಸೋಮದೇವ ಕ್ಷೇಮೇಂದ್ರರಂತೆ ಪೈಶಾಚಿಯ ಬೃಹತ್ಕಥೆಯನ್ನು ಸಂಸ್ಕೃತಕ್ಕೆ ಪರಿವರ್ತಿಸುತ್ತೇನೆಂದು ಮೊದಲಲ್ಲಿ ಹೇಳಿಕೊಂಡಿಲ್ಲ. ಗುಣಾಢ್ಯನ ಹೆಸರು ಮಾತ್ರ ಗ್ರಂಥದ ಮಧ್ಯದಲ್ಲಿ ಒಂದೇ ಸಾರಿ ಬರುತ್ತದೆ. ವೇಗವಂತನು ಮಾನಸವೇಗನ ರಾಜ್ಯವನ್ನು ವರ್ಣಿಸಬೇಕೆಂದು ಕೇಳಿದಾಗ ಅದು ಗುಣಾಢ್ಯನಿಗೂ ಅಸಾಧ್ಯವೆಂದು ಕವಿಯು ಪಾತ್ರಗಳ ಬಾಯಲ್ಲಿ ಹೇಳಿಸುತ್ತಾನೆ:—

ಆಸನ್ನಸ್ಥಂಡಿಲಸ್ಥೌ ತೌ ಪೃಷ್ಟವಾನಥ ವೇಗವಾನ್​ ।

ರಾಕ್ಷೋ ಮಾನಸವೇಗಸ್ಯ ರಾಜ್ಯಂ ನೋ ವರ್ಣ್ಯತಾಮಿತಿ ॥ ೧೪-೫೯



ತಾಭ್ಯಾಮುಕ್ತಮಶಕ್ಯಂ ತತ್​ ಗುಣಾಢ್ಯೇನಾಪಿ ಶಂಸಿತುಂ ।

ತಮಪೇಕ್ಷ್ಯ ತು ರಾಜಾನಃ ಶೇಷಾಶ್ಫತ್ರವಿಡಂಬಕಾಃ ॥ ೧೪-೬೦



ಇದರ ಮೊದಲ ಮೂರು ಸರ್ಗಗಳಲ್ಲಿ ಮಹಾಸೇನನ ಅನಂತರ ಅವನ ಮಕ್ಕಳಾದ ಗೋಪಾಲಪಾಲಕರು ಒಬ್ಬರಾದಮೇಲೆ ಒಬ್ಬರಂತೆ ಆಳಿ ತಪೋವನಕ್ಕೆ ಹೋಗಲು ಗೋಪಾಲನ ಮಗನಾದ ಅವಂತಿವರ್ಧನನು ಪಟ್ಟಕ್ಕೆ ಬರುತ್ತಾನೆ. ಅವನ ಹೆಂಡತಿಯಾದ ಸುರಸಮಂಜರಿಯನ್ನು ಇಷ್ಫಕನೆಂಬ ವಿದ್ಯಾಧರನು ಹೊತ್ತುಕೊಂಡು ಹೋಗುತ್ತಿರಲು, ದಿವಾಕರದೇವನೆಂಬ ಮತ್ತೊಬ್ಬ ವಿದ್ಯಾಧರನು ಅವನನ್ನು ಹಿಡಿದು ವಿದ್ಯಾಧರ ಚಕ್ರವರ್ತಿಯಾದ ನರವಾಹನದತ್ತನ ಹತ್ತಿರಕ್ಕೆ ತರುತ್ತಾನೆ. ಅವನು ಅವರನ್ನು ಕಾಶ್ಯಪರ ಆಶ್ರಮಕ್ಕೆ ಕರೆದು ಕೊಂಡು ಹೋಗುವಂತೆಯೂ ಅಲ್ಲಿ ವಿಚಾರಣೆ ನಡೆಯುವುದಾಗಿಯೂ ಹೇಳಿ ತಾನು ಪತ್ನೀಪರಿವಾರಗಳೊಡನೆ ಅಲ್ಲಿಗೆ ಹೋಗುತ್ತಾನೆ. ಅವನ ಸೋದರಮಾವನಾದ ಪಾಲಕನೂ ಅಲ್ಲಿಯೇ ಇರುತ್ತಾನೆ. ಸುರಸಮಂಜರಿಯನ್ನು ಅವಂತಿ ವರ್ಧನನಿಗೆ ಹಿಂದಕ್ಕೆ ಕೊಡಿಸಿ ಇಷ್ಫಕನಿಗೆ ಶಿಕ್ಷೆ ವಿಧಿಸಿದ ಮೇಲೆ ಕಾಶ್ಯಪ ಮುಂತಾದ ಋಷಿಗಳು ನರವಾಹನದತ್ತನಿಗೆ ಆ ಐಶ್ವರ್ಯವೂ ಹೆಂಡಿರೂ ದೊರೆತ ಬಗೆ ಹೇಗೆ ಎಂದು ಕೇಳುತ್ತಾರೆ. ನರವಾಹನದತ್ತನು ತನ್ನ ವೃತ್ತಾಂತವನ್ನು ಹೇಳುತ್ತಾನೆ. ಈ ‘ಕಥಾಮುಖ’ ಭಾಗವನ್ನು ಅನುಬಂಧದಲ್ಲಿ ಅನುವಾದಿಸಿ ಕೊಟ್ಟಿದೆ.

ಮುಂದಿನ ಇಪ್ಪತ್ತೈದು ಸರ್ಗಗಳಲ್ಲಿ ನರವಾಹನದತ್ತನ ಹುಟ್ಟು ಬೆಳವಣಿಗೆ ಆರು ಮದುವೆಗಳು ವರ್ಣಿಸಲ್ಪಟ್ಟಿವೆ. ಅವನಿಗೆ ಇಪ್ಪತ್ತಾರು ಹೆಂಡಿರಂತೆ. ಇವರೆಲ್ಲರ ಮದುವೆಯನ್ನೂ ವಿವರಿಸುವುದು ಕವಿಯ ಉದ್ದೇಶವಾಗಿತ್ತೋ, ಅದು ಎಷ್ಟು ದೂರ ಸಾಗಿತ್ತೋ ಎಷ್ಟು ಸರ್ಗ ಶ್ಲೋಕಗಳಾಗಿದ್ದುವೋ ಗೊತ್ತಿಲ್ಲ. ಈಗ ದೊರೆತಿರುವುದು ಇಪ್ಪತ್ತೆಂಟು ‘ಸರ್ಗ’, ೪೫೩೯ ಶ್ಲೋಕ. ಒಂದೊಂದು ಸರ್ಗದಲ್ಲಿಯೂ ಎತ್ತಿಕೊಂಡ ಕಥೆ ಪೂರ್ತಿಯಾಗುತ್ತದೆ. ಆದ್ದರಿಂದ ಅದರ ಶ್ಲೋಕ ಸಂಖ್ಯೆ ಹೆಚ್ಚು ಕಡಮೆಯಾಗುತ್ತದೆ. ಹೀಗೆ ಹದಿನೆಂಟನೆಯ ಸರ್ಗದಲ್ಲಿ ೭೦೨ ಶ್ಲೋಕಗಳಿದ್ದರೆ ಆರನೆಯದರಲ್ಲಿ ೩೩ ಶ್ಲೋಕಗಳು ಮಾತ್ರ ಇವೆ.

ನರವಾಹನದತ್ತನು ತನ್ನ ವೃತ್ತಾಂತವನ್ನು ಹೇಳುತ್ತೇನೆಂದು ಹೊರಟರೂ ವಸ್ತುತಃ ಅವನು ಉದಯನನಿಂದ ಆರಂಭಿಸುತ್ತಾನೆ. ವಾಸವದತ್ತೆ ಪದ್ಮಾವತಿಯರು ಆಗಲೇ ಅವನ ಹೆಂಡಿರಾಗಿರುತ್ತಾರೆ. ಸ್ವಪ್ನವಾಸವದತ್ತ ಮುಂತಾದ ಶೃಂಗಾರಕೃತಿಗಳಿಗೆ ವಸ್ತುವನ್ನು ಒದಗಿಸಿ ಕೊಟ್ಟಿರುವ, ಅವರ ಮದುವೆಗಳ ಪ್ರಸ್ತಾಪವಿಲ್ಲ. ಮಿಕ್ಕ ಕಥಾ ವೃತ್ತಾಂತಗಳು—ಉದಯನನ ತಾಯಿಯಾದ ಮೃಗಾವತಿಯ ಬಯಕೆ, ಅವನು ಹುಟ್ಟಿದ್ದು ಬೆಳೆದದ್ದು ಮುಂತಾದ ಸಂಗತಿಗಳೂ ಕೂಡ—ಸಂದರ್ಭವನ್ನನುಸರಿಸಿ ಸಿಂಹಾವಲೋಕನ ಕ್ರಮದಿಂದ ಸೂಚಿತವಾಗಿವೆ. ಇವೇ ಮುಂತಾದ ಹಲವು ಅಂಶಗಳಲ್ಲಿ ಕಾಶ್ಮೀರದ ಗ್ರಂಥಗಳಿಗೂ ಇದಕ್ಕೂ ವ್ಯತ್ಯಾಸವಿದೆ. ಇದಕ್ಕೆ ಅವುಗಳ ಮೂಲಗ್ರಂಥ ಪಾಠಗಳು ಎಷ್ಟುಮಟ್ಟಿಗೆ ಕಾರಣವೋ ಕವಿ ಎಷ್ಟುಮಟ್ಟಿಗೆ ಕಾರಣನೋ ಹೇಳುವುದು ಸಾಧ್ಯವಿಲ್ಲ.

ಇವು ಬೃಹತ್ಕಥಾಶ್ಲೋಕಸಂಗ್ರಹದ ಮೊದಲ ಹತ್ತು ಶ್ಲೋಕಗಳು:—

ಮಹಾಖಾತಾ ಮಹಾಶಾಲಾ ಪುರ್ಯಸ್ತ್ಯುಜ್ಜಯಿನೀತಿ ಯಾ

ಮಹಾಂಬೋಧಿ ಮಹಾಶೈಲಮಮೇಖಲೇವ ಮಹಾಮಹೀ ೧



ಪ್ರಾಸಾದಾನ್​ ಯತ್ರ ಪಶ್ಯಂತಃ ಸಂತತಾನ್​ ಹೈಮರಾಜತಾನ್​

ಮೇರು ಕೈಲಾಸ ಕೂಟೇಭ್ಯಃ ಸ್ಪೃಹಯಂತಿ ನ ನಾಗರಾಃ ೨



ವೇದಮೌರ್ವೀವಿಪಂಚೀನಾಂ ಧ್ವನಯಃ ಪ್ರತಿಮಂದಿರಂ

ಯತ್ರ ಸಂನಿಪತಂತೋಪಿ ನ ಬಾಧಂತೇ ಪರಸ್ಪರಂ ೩



ಕೃತಂ ವರ್ಣನಯಾ ತಸ್ಯ ಯಸ್ಯಾಂ ಸತತ ಮಾಸತೇ

ಮಹಾಕಾಲ ಪ್ರಭ್ರುತಯಃ ತ್ಯಕ್ತ್ವಾಶಿವಪುರಂ ಗಣಾಃ ೪



ತಸ್ಯಮಾಸೀನ್ಮಹಾಸೇನೋ ಮಹಾಸೇನಃ ಕ್ಷಿತೀಶ್ವರಃ

ಯಸ್ಯ ದೇವೀಸಹಸ್ರಾಣೀ ಷೋಡಶ ಶ್ರೀಪತೇರಿವ ೫



ಚಿರಂಪಾಲಯ ತಸ್ತಸ್ಯ ಪ್ರಜಾಃ ಶಾಸ್ತ್ರೋಕ್ತಕಾರಿಣಃ

ಗೋಪಾಲಃ ಪಾಲಕಶ್ಚೇತಿ ಸುತೌ ಜಾತೌ ಗುಣಾಂಬುಧಿಃ ೬



ಬೃಹಸ್ಪತಿ ಸಮಶ್ಚಾಸ್ಯ ಮಂತ್ರೀ ಭರತರೋಹಕಃ

ರೋಹಂತಕಸ್ಸುರೋಹಶ್ಚ ತಸ್ಯಾಸ್ತಾಂ ತತ್ಸಮೌ ಸುತೌ ೭



ನರೇಂದ್ರಮಂತ್ರಿಪುತ್ರಾಣಾಂ ಚತುರ್ವಿದ್ಯಾರ್ಥವೇದಿನಾಂ

ಪ್ರಯೋಗೇಶು ಚ ದಕ್ಷಾಣಾಂ ಯಾಂತಿ ಸ್ಮ ದಿವಸಾಂ ಸುಖಂ ೮



ಅಥ ಗಾಂ ಪಾಲಯಾಮಾಸ ಗೋಪಾಲಃ ಪಿತೃಪಾಲಿತಾಂ

ಪಾಲಕೋಪಿ ಯವೀಯಸ್ತ್ವಾತ್​ ಯೌವರಾಜ್ಯಮಪಾಲಯತ್​ ೯



ಮಂತ್ರಿಪುತ್ರೌ ತು ಮಂತ್ರಿತ್ವಮಥ ಭೂಮಿರ್ನವೇಶ್ವರಾ

ನವಮಂತ್ರಿಕೃತಾ ರಕ್ಷಾ ಜಾಯತೇ ಸ್ಮ ಪುನರ್ನವಾ ೧೦



ಈ ಗ್ರಂಥದ ಮೊದಲ ಭಾಗವು ಹೋಗಿಬಿಟ್ಟಿದೆಯೇ ಎಂದು ಸಂದೇಹಪಡಬೇಕಾಗಿಲ್ಲ. ಕಾಳಿದಾಸನು ಮೇಘಸಂದೇಶ—ಕುಮಾರಸಂಭವಗಳನ್ನು ಹೀಗೆಯೇ ಮಂಗಳಶ್ಲೋಕಾದಿಗಳಿಲ್ಲದೆಯೇ, ಆರಂಭಿಸಿದ್ದಾನೆ. ಮುಂದೆಯೂ, ಗ್ರಂಥದಲ್ಲಿ ಕಾಳಿದಾಸನ ಶೈಲಿಯ ಪ್ರಭಾವವನ್ನು ಕಾಣಬಹುದು. ಮೇಲೆ ಕೊಟ್ಟಿರುವ ಹತ್ತನೆಯ ಶ್ಲೋಕದಲ್ಲಿ ರಘುವಂಶದ ‘ನವೇ ತಸ್ಮಿನ್​ ಮಹೀಪಾಲೇ ಸರ್ವಂ ನವಮಿವಾಭವತ್​’ (೪-೧೧) ಎಂಬ ಶ್ಲೋಕದ ಸ್ಪಷ್ಟವಾದ ಛಾಯೆಯನ್ನು ಕಾಣಬಹುದು. ಮುಂದೆ ಮಹಾಭಾರತ, ರಾಮಾಯಣ, ಕುಮಾರಸಂಭವ, ಮೇಘಸಂದೇ (೫-೨೫), ಶಾಕುಂತ (೯-೨೪, ೧೬-೨೫) ಮಾಲವಿಕಾಗ್ನಿಮಿತ್ (೧೦-೨೭೨), ಮೃಚ್ಛಕಟಿ (೫-೩೯), ಮುದ್ರಾರಾಕ್ಷ (೧೦-೧೪೨) ಮುಂತಾದವುಗಳ ಛಾಯೆಯೂ ಕಂಡುಬರುತ್ತದೆ. ಬುಧಸ್ವಾಮಿಗೂ ಕಾಳಿದಾಸಾದಿ ಮಹಾಕವಿಗಳಿಗೂ ಇರುವ ಕವಿಕಾವ್ಯ ಬಂಧುತ್ವವೇನೋ ಎಷ್ಟರಮಟ್ಟಿನದೋ ಪೌರ್ವಾಪರ್ಯ ಹೇಗೋ ಹೇಳುವುದಕ್ಕಾಗುವುದಿಲ್ಲ. ಕಥಾಸರಿತ್ಸಾಗರ ಬೃಹತ್ಕಥಾಮಂಜರಿಗಳಿಗೆ ಹೋಲಿಸಿದರೆ ಈ ಕಾವ್ಯವು ಎಲ್ಲಾ ವಿಧದಲ್ಲಿಯೂ ಉತ್ಕೃಷ್ಟವಾಗಿದೆಯೆಂದು ಧಾರಾಳವಾಗಿ ಹೇಳಬಹುದು. ಕವಿಗೆ ಶಬ್ದಸಂಪತ್ತು ಕರತಲಾಮಲಕವಾಗಿದೆ; ಆದರೆ ಭಾಷೆ ಸರಳವಾಗಿದೆ. ಸರ್ಗದ ಕೊನೆಯಲ್ಲಿ ಮಹಾಕಾವ್ಯ ಸಂಪ್ರದಾಯದಂತೆ ‘ಭಿನ್ನವೃತ್ತ’ ವಿರುತ್ತದೆ. ಅಲ್ಲಲ್ಲೇ ತಿಳಿಯಾದ ಮಧುರವಾದ ಹಾಸ್ಯವಿದೆ. ಗೌರವಗಂಭೀರವಾದ ಜನಸಮಾಜದ ಚಿತ್ರವಿದೆ. ಸ್ವಲ್ಪವೂ ಗ್ರಾಮ್ಯತೆ ಇಲ್ಲ.; ನೀಚತನವಿಲ್ಲ, ಅಶ್ಲೀಲವಿಲ್ಲ; ವರ್ಣನೆ ಹಿತವಾಗಿ ಮಿತವಾಗಿ ರಮಣೀಯವಾಗಿದೆ. ಕ್ಲಿಷ್ಟವಾದ ಅಲಂಕಾರಗಳಿಲ್ಲ. ವತ್ಸರಾಜನ ಕಥೆಯೂ ಅದರಲ್ಲಿ ಬರುವ ಘಟನೆಗಳೂ, ಉಪಕಥೆಗಳೂ, ಕಾಶ್ಮೀರ ಪಾಠಕ್ಕಿಂತ ಹೆಚ್ಚು ಸುಂದರವೂ ಸುಸಂಬದ್ಧವೂ ಸಮಂಜಸವೂ ಸಂಘಟಿತವೂ ಆಗಿವೆ. ಸಂಭಾಷಣೆಯಲ್ಲಿಯೂ ಸಂವಿಧಾನ ಕೌಶಲದಲ್ಲಿಯೂ ಶ್ರೇಷ್ಠ ಕಾದಂಬರಿಗೆ ಸರಿದೂಗುತ್ತದೆ. ದಂಡಿಯು ಹೇಳುವ ವೈದರ್ಭೀಗುಣಗಳಿಗೆ ಅದರಲ್ಲಿಯೂ ‘ಸಾನುಪ್ರಾಸಾ ರಸಾವಹಾ’ ಎಂದು ಹೇಳುವ ಮಧುರಗುಣಕ್ಕೆ ಈ ಗ್ರಂಥದಲ್ಲಿ ಬೇಕಾದಷ್ಟು ಉದಾಹರಣೆಗಳು ದೊರೆಯುತ್ತವೆ. ಇವುಗಳನ್ನು ನೋಡಿ:—

ತಮಾಲಾಲಂಬಿದೋಲಾಂತರ್ವಿಲಸಂತೀಂ ಕುಮಾರಿಕಾಂ

ಕಾಲಿಂದೀಹ್ರದಸಂಕ್ರಾಂತಾಂ ಲೋಲಾಮಿಂದುಕಲಾಮಿವ ೩-೩



ಅಚಿರಸ್ಥಾಪಿತಸ್ಫೀತಭಂಗುರಸ್ನಿಗ್ದಮೂರ್ಧಜಾ

ನಿಲೀನಕೋಕಿಲಕುಲಾ ತನ್ವೀ ಚೂತಲತೇವಸಾ ೭-೧೧



ತತ್ರಾಪಶ್ಯಂ ಪುರದ್ವಾರಾನ್ನಿರ್ಯಾಂತೀಂ ಜನತಾಮಹಂ

ಚಿತ್ರಾಲಂಕಾರಸಂಸ್ಕಾರಾಂ ವಾಚಂ ಕವಿಮುಖಾದಿವಾ ೮-೧



ಅಥಾಲಿಕುಲನೀಲಾಗ್ರವಿಲಸತ್ಕುಂದಕಾನನಂ

ಅಲವಾಲಪರಿಕ್ಷಿಪ್ತಮೂಲಮುದ್ಯಾನ ಮಾಸದಂ ೧೬-೮



ತಸ್ಯಾಃಸ್ವಕಾಂತಿಪರಿವೇಷಪಟಾಭಿಧಾನಂ

ನೇತ್ರಪ್ರಭಾಪ್ರಕರ ಸಾರಿತಹರ್ಮ್ಯಗರ್ಭಂ

ಉತ್ಕೃಷ್ಟವಿಸ್ಮಯವಿಮೋಹಿತ ಮಾನಸೇನ

ರೂಪಂ ನಿರೂಪಯಿತುಮೇವ ಮಯಾನಶಕ್ಯಂ ೧೬-೯೩



ವಿದ್ಯಾಚಾರಾಧ್ಯಮಾನಾಪಿ ದುಃಖೇನ ಪರಿಚೀಯತೇ

ಭಕ್ತ್ಯಾಮಾತುಃ ಸಪತ್ನೀವ ನಿಸರ್ಗಕುಟಿಲಾ ಹಿ ಸಾ ೧೭-೩೫



ಇವು ಶೈಲಿಯಲ್ಲಿಯೂ ಅರ್ಥದಲ್ಲಿಯೂ ಎಷ್ಟು ಚೆನ್ನಾಗಿವೆ!

ಪ್ರಕ್ಷಾಲನಾದ್ಧಿ ಪಂಕಸ್ಯ ದೂರಾದಸ್ಪರ್ಶನಂ ವರಂ ೧೫-೫೬



ಎಂಬ ಸುಪರಿಚಿತವಾದ ಗಾದೆಯೂ ಇದರಲ್ಲಿ ದೊರೆಯುತ್ತದೆ.

ಇಂಥ ಉತ್ಕೃಷ್ಟವಾದ ಕಾವ್ಯ ಏಕೆ ಹಿಂದೆ ಬಿತ್ತೋ ತಿಳಿಯದು. ಕಾಳಿದಾಸನ ಕಾವ್ಯಗಳ ಪ್ರಸಿದ್ಧಿ, ಈಚಿನ ಲೇಖಕ ಪಾಠಕರ ಪಾಂಡಿತ್ಯಪ್ರೀತಿ ಇವೇ ಕಾರಣವಿರಬಹುದೇ?


 ಪೆರುಂಗತೈ


ಈ ಮೂರಕ್ಕಿಂತಲೂ ಪ್ರಾಚೀನವಾಗಿದ್ದಿರಬಹುದಾದ ತಮಿಳು ಬೃಹತ್ಕಥೆಯೊಂದಿದೆ. ಇದಕ್ಕೆ ‘ಪೆರುಂಗತೈ’ (ಎಂದರೆ ದೊಡ್ಡ ಕಥೆ) ಎಂದು ಹೆಸರು. ಇದರ ವಿವರವು ತಿಳಿಯುವಂತೆ ಶ್ರೀಮಾನ್​ ಎಲ್​ ಗುಂಡಪ್ಪ. ಎಂ.ಎ. ಅವರ ಉದಯನಚರಿತ್ರಸಂಗ್ರಹದ ‘ಪರಿಚಯ’ ದಿಂದ ಕೆಲವು ಭಾಗಗಳನ್ನು ಇಲ್ಲಿ ಎತ್ತಿ ಬರೆದಿದೆ:—

ತಮಿಳಿನಲ್ಲಿ ಉದಯನ ಕಥೆಯನ್ನು ಕುರಿತ ‘ಪೆರುಂಗತ್ಯೆ’ ಎಂಬ ಒಂದು ಗ್ರಂಥವಿರುವುದಾಗಿ ಹಿಂದಿನಿಂದಲೂ ಪ್ರತೀತಿ ಇತ್ತು. ೧ಪೆರುಂಗತೈ, ಕೊಂಗ್​ವೇಣ್​ ಮಾಕ್ಕತೈ, ಉದಯಣನ್​ ಕತೈ, ಕತೈ’ ಎಂದು ಹಳೆಯ ವ್ಯಾಖ್ಯಾನಗಳಲ್ಲಿ ಅಲ್ಲಲ್ಲೆ ಎತ್ತಿ ಹೇಳುತ್ತಿದ್ದದ್ದೂ ಕಂಡುಬರುತ್ತಿತ್ತು. ಆ ಗ್ರಂಥ ಮಾತ್ರ ಸಿಕ್ಕಿರಲಿಲ್ಲ. ಭಾಸ ನಾಟಕಗಳಂತೆಯೇ ಈ ಪೆರುಂಗತೈ ಕೂಡ ಇತ್ತೀಚೆಗೆ ಅಕಸ್ಮಾತ್ತಾಗಿ ಬೆಳಕಿಗೆ ಬಂತು. ತಮಿಳುನಾಡಿನ ಮಹಾಪಂಡಿತರಾದ ಮಹಾಮಹೋಪಾಧ್ಯಾಯ ಡಾಕ್ಟರ್​ ಉ.ವೇ. ಸ್ವಾಮಿನಾಥಯ್ಯರವರು ಈ ಗ್ರಂಥದ ಒಂದು ಓಲೆಯ ಪ್ರತಿಯನ್ನು ಸಂಪಾದಿಸಿ ಪರಿಶೋಧಿಸಿ ಪ್ರಕಟಮಾಡಿದರು.

‘ಪೆರುಂಗತೈ’ ಬೃಹತ್ಕಥೆಯ ತಮಿಳುರೂಪ. ಕಥಾಸರಿತ್ಸಾಗರ ಮೊದಲಾದ ಸಂಸ್ಕೃತ ಗ್ರಂಥಗಳಿಗೂ ಇದಕ್ಕೂ ಎಷ್ಟೋ ವ್ಯತ್ಯಾಸವಿದೆ. ಕೆಲವು ವಿವರಗಳಲ್ಲಿ ಬೃಹತ್ಕಥಾಶ್ಲೋಕ ಸಂಗ್ರಹಕ್ಕೂ ಇದಕ್ಕೂ ಸಾಮ್ಯವಿರುವಂತೆ ತೋರುತ್ತದೆ. ಸಂಸ್ಕೃತ ಗ್ರಂಥಗಳಲ್ಲಿ ವಿದ್ಯಾಧರ ಚಕ್ರವರ್ತಿಯಾದ ನರವಾಹನದತ್ತನ ಕಥೆಗೆ ಪ್ರಾಧಾನ್ಯ ಹೆಚ್ಚು. ಅವನ ತಂದೆಯಾದ್ದರಿಂದ ಉದಯನನ ಕಥೆ ಅಲ್ಲಿ ಬರುತ್ತದೆ; ಪೆರುಂಗತೈಯಲ್ಲಿ ಉದಯನನ ಕಥೆಯೇ ಮುಖ್ಯ. ನರವಾಹನದತ್ತನ ಕಥೆ ಆರು ಕಾಂ (ಉಜ್ಜಯಿನೀಕಾಂಡ, ಲಾವಣಕಾಂಡ ಮಾಗಧಕಾಂಡ ವತ್ಸವಕಾಂಡ ನರವಾಹನಕಾಂಡ, ತೊರವುಕಾಂಡ)ಗಳಲ್ಲಿ ಒಂದು ಕಾಂಡದಷ್ಟು ಮಾತ್ರ. ಮೇಲೆ ಹೇಳಿದ ಸಂಸ್ಕೃತ ಗ್ರಂಥಗಳಲ್ಲಿ ಮುಖ್ಯವಾಗಿ ಶೈವಮತ ಸಂಬಂಧವೂ ಪೆರುಂಗತೈಯಲ್ಲಿ ಜೈನಮತ ಸಂಬಂಧವೂ ಅಲ್ಲಲ್ಲಿ ತೋರಿಬರುತ್ತದೆ. ‘ಪೆರುಂಗತೈ’ ಬೃಹತ್ಕಥೆಯ ಮೂರನೆಯ (ದಾಕ್ಷಿಣಾತ್ಯ) ಪಾಠವೆನ್ನಬಹುದು.

ಈಗ ದೊರೆತಿರುವ ಪೆರುಂಗತೈ ಪೂರ್ತಿಯಾಗಿಲ್ಲ. ಮೊದಲಿಂದ ಮುವ್ವತ್ತೊಂದು ಅಧ್ಯಾಯಗಳು ಪೂರ್ತಿಯಾಗಿಯೂ ೩೨ನೆಯ ಅಧ್ಯಾಯದಲ್ಲಿ ಸ್ವಲ್ಪ ದೂರದವರೆಗೂ ಗ್ರಂಥದ ಕಡೆಯ ಭಾಗವೂ (ನರವಾಹನದತ್ತ ಕಾಂಡದ ಕೊನೆಯ ಭಾಗ ಮತ್ತು ತೊರವು ಕಾಂಡ ಪೂರ್ತಿ) ಸಿಕ್ಕಿಲ್ಲ.

ಈ ಪೆರುಂಗತೈಗೂ ಭಾಸನಾಟಕಗಳಲ್ಲಿ ಕಾಣಬರುವ ಉದಯನನ ಕಥೆಗೂ ಹೆಚ್ಚು ಸಾಮ್ಯವಿದೆ. ಈ ವಿಷಯವನ್ನು ಪ್ರತಿಜ್ಞಾಯೌಗಂಧರಾಯಣದ ಭಾಷಾಂತರದಲ್ಲಿ ವಿಶದವಾಗಿ ಚರ್ಚಿಸಿದೆ.

ಈ ಗ್ರಂಥವನ್ನು ರಚಿಸಿದವನು ಕೊಂಗುನಾಡಿನಲ್ಲಿ ಬಾಳಿದ ‘ಕೊಂಗುವೇಳಿರ್​’ ಎಂಬ ಒಬ್ಬ ಕಿರುದೊರೆ. ಇವನು ಹಲವು ವಿದ್ವಾಂಸರಿಗೆ ಆಶ್ರಯಕೊಟ್ಟು ವಿದ್ಯಾವಿನೋದಿಯಾಗಿ ಕಾಲಕಳೆದನು. ಗ್ರಂಥದ ಮೊದಲೂ ಕೊನೆಯೂ ಕಳೆದುಹೋಗಿರುವುದರಿಂದ ಗ್ರಂಥಕರ್ತನ ವಿಷಯವಾಗಿಯಾಗಲಿ, ಮೂಲಗ್ರಂಥ ಮುಂತಾದ ಇತರ ವಿಷಯವಾಗಿಯಾಗಲಿ ಹೆಚ್ಚೇನೂ ತಿಳಿಯುವಹಾಗಿಲ್ಲ. ಮೂಲಬೃಹತ್ಕಥೆಯಲ್ಲಿ ಶೈವಸಂಬಂಧವಿರುವಂತೆ ತಿಳಿಯಬರುವುದರಿಂದಲೂ ಪೆರುಂಗತ್ಯೆಯಲ್ಲಿ ಜೈನಸಂಬಂಧ ಕಾಣಬರುವುದರಿಂದಲೂ ಗುಣಾಢ್ಯನ ಬೃಹತ್ಕಥೆ ಇದಕ್ಕೆ ಮೂಲವಾಗಿರಲಾರದೆಂದೂ ಅದೇ ಕಥೆಯನ್ನೊಳಗೊಂಡ ಜೈನಮತಾನುಸಾರವಾದ ಒಂದು ಸಂಸ್ಕೃತಗ್ರಂಥ ಇದಕ್ಕೆ ಮೂಲವಾಗಿರಬೇಕೆಂದೂ ಶ್ರೀ ಸ್ವಾಮಿನಾಥಯ್ಯರ್​ ಅಭಿಪ್ರಾಯ ಪಡುತ್ತಾರೆ. ಗಂಗನಾಡಿನಲ್ಲಿ ಜೈನಮತ ಪ್ರಾಬಲ್ಯವಿದ್ದದ್ದನ್ನೂ ೬ನೆಯ ಶತಮಾನದಲ್ಲಿ ತಲಕಾಡಿನಲ್ಲಿ ಆಳಿದ ಗಂಗರಾಜ ದುರ್ವಿನೀತನು ಬೃಹತ್ಕಥೆಯನ್ನು ಪೈಶಾಚೀ ಭಾಷೆಯಿಂದ ಸಂಸ್ಕೃತಕ್ಕೆ ಪರಿವರ್ತಿಸಿದನೆಂಬ ಪ್ರತೀತಿಯಿರುವುದನ್ನೂ ನೆನೆದು ದುರ್ವಿನೀತನ ಸಂಸ್ಕೃತ ಗ್ರಂಥವೇ ಇದಕ್ಕೆ ಮೂಲವಾಗಿರಬೇಕೆಂದು ಅವರು ಊಹಿಸುತ್ತಾರೆ.

ಈ ಗ್ರಂಥದ ಕಥೆಯನ್ನು ‘ಉದಯಣನ್​ ಚರಿತ್ತಿರಚುರುಕ್ಕಂ’ ಎಂಬ ಹೆಸರಿನಿಂದ ಶ್ರೀ ಸ್ವಾಮಿನಾಥಯ್ಯರವರು ವಚನರೂಪವಾಗಿ ರಚಿಸಿದ್ದಾರೆ. ‘ಪೆರುಂಗತೈ'ಯಲ್ಲಿ ಬಿಟ್ಟುಹೋಗಿರುವ ಭಾಗಗಳ ಕಥೆಯನ್ನು ಜೈನರಲ್ಲಿ ಬಳಕೆಯಿರುವ ‘ಉದಿತೋದಯ ಕಾವ್ಯ’ ವೆಂಬ ಒಂದು ಸಂಸ್ಕೃತ ಗ್ರಂಥ, ‘ಉದಯನಕುಮಾರಕಾವ್ಯ’ ಎಂಬ ಒಂದು ತಮಿಳುಗ್ರಂಥ —ಈ ಎರಡರ ಸಹಾಯದಿಂದ ಸಂಗ್ರಹಿಸಿರುವುದಾಗಿ ಹೇಳುತ್ತಾರೆ.


### ಕನ್ನಡ ಬೃಹತ್ಕಥಾಮಂಜರಿ


ಕನ್ನಡದಲ್ಲಿ ಗೂಡರಪಲ್ಲಿ ಹರಿರಾಮಶಾಸ್ತ್ರಿಗಳಿಂದ ಬರೆಯಲ್ಪಟ್ಟ ‘ಬೃಹತ್ಕಥಾಮಂಜರಿ’ ಎಂಬ ಒಂದು ಗ್ರಂಥವಿದೆ. ಇದರ ಪೂರ್ತಿಯಾದ ಹೆಸರು ‘ಶೃಂಗಾರಾದ್ಭುತ ಝರೀ ಚಿತ್ರ ಬೃಹತ್ಕಥಾಮಂಜರೀ’ ಅಥವಾ ‘ಸೌಂದರ್ಯಾದ್ಭುತ ಝರೀ ಚಿತ್ರ ಬೃಹತ್ಕಥಾಮಂಜರೀ’. ಇದರಲ್ಲಿ ಉಜ್ಜಯಿನೀ ರಾಜನಾದ ವಿಕ್ರಮಾದಿತ್ಯನು ಬೇತಾಳವನ್ನು ಸಾಧಿಸಿ ಅವನೊಡನೆಯೂ ತನ್ನ ಮಂತ್ರಿಯಾದ ಭಟ್ಟಿಯೊಡನೆಯೂ ಮಣಿಪುರವೆಂಬ ದ್ವೀಪಕ್ಕೆ ಹೋಗಿ ಅಲ್ಲಿಯ ರಾಣಿಯಾದ ಪದ್ಮಾವತೀ, ಅವಳ ತಂಗಿಯರಾದ ಲೀಲಾವತೀ ಕಳಾವತಿ ಭೋಗವತಿ ಇವರನ್ನು ಸೋಲಿಸಿ ಮದುವೆಯಾಗುತ್ತಾನೆ. ಅವರು ಅವನೊಡನೆ ಮಾತನಾಡದೆ ಮೌನ ಧರಿಸಿ ಮಧ್ಯೆ ತೆರೆ ಬಿಟ್ಟುಕೊಂಡು ಕುಳಿತಿರುತ್ತಾರೆ. ಅವರಿಂದ ಮೂರುಸಾರಿ ಮಾತನಾಡಿಸಿಬಿಟ್ಟರೆ ಅವರು ಸೋತಂತೆ ಎಂಬುದು ಒಪ್ಪಂದ. ಬೇತಾಳನು ಆ ತೆರೆಯ ಮೃಗ ಪಕ್ಷಿ ಚಿತ್ರಗಳು ಮುಂತಾದ ವಸ್ತುಗಳಲ್ಲಿ ಸೇರಿಕೊಂಡು ವಿಚಿತ್ರವಾದ ಕಥೆಯಾರಂಭಿಸಿ ಮಧ್ಯೆ ಮಧ್ಯೆ ನಿಲ್ಲಿಸುತ್ತಾನೆ. ಮುಂದಿನ ಕಥೆ ಕೇಳಬೇಕೆಂಬ ಕುತೂಹಲದಿಂದ ಅವರು ಜಾವಕ್ಕೊಂದು ಸಾರಿ ಮಾತನಾಡಿ ಹಿಂದಿನ ಕಥೆಯನ್ನೇ ಮುಂದಕ್ಕೆ ಹೇಳಿಸಬೇಕೆಂದು ರಾಜನನ್ನು ಕೇಳುತ್ತಾರೆ. ಈ ಗ್ರಂಥಕ್ಕೆ ಮೂಲವು ಸಂಸ್ಕೃತದಲ್ಲಿ ‘ವರರುಚಿ’ ಯು ರಚಿಸಿದ ಕೃತಿಯೆಂದು ಪೀಠಿಕೆ ಹೇಳುತ್ತದೆ.

ಆದ್ದರಿಂದ ಗುಣಾಢ್ಯ ರಚಿತವಾದ ವತ್ಸರಾಜ ನರವಾಹನದತ್ತರ ಕಥೆಗೂ ಇದಕ್ಕೂ ಸಂಬಂಧವಿಲ್ಲ. ವಿಷಮಶೀಲಲಂಬಕದ ಛಾಯೆಯನ್ನು ಮಾತ್ರ ಇಲ್ಲಿ ಕಾಣಬಹುದು. ಇದರಂತೆ ‘ವಿಕ್ರಮಾರ್ಕಚರಿತ್ರೆ’ ಯಲ್ಲಿ ವಿಕ್ರಮಾರ್ಕನ ಔದಾರ್ಯವನ್ನು ಹೇಳುವ ಕಥೆಗಳಿವೆ.


### ಬೃಹತ್ಕಥಾಕೋಶ


ಸಂಸ್ಕೃತದಲ್ಲಿ ಹರಿಷೇಣನಿಂದ (ಕ್ರಿ.ಶ.೯೩೧) ರಚಿತವಾದ ‘ಬೃಹತ್ಕಥಾಕೋಶ’ ವೆಂಬ ಗ್ರಂಥವಿದೆ. ಇದಕ್ಕೂ ಬೃಹತ್ಕಥೆಗೂ ಸಂಬಂಧವಿಲ್ಲ. ಇದು ಬೃಹತ್​ ಕಥಾಕೋಶ; ಇದರಲ್ಲಿರುವುದು ‘ಭಗವತೀ ಆರಾಧನೆ'ಗೆ ಸಂಬಂಧಪಟ್ಟ ೧೫೭ ಜೈನಕಥೆಗಳು. ಹಳಗನ್ನಡ ‘ವಡ್ಡಾರಾಧನೆ’ ಯ ೧೯ ಕಥೆಗಳೂ (೧೨೬-೧೪೪) ಇದರಲ್ಲಿವೆ. ರಾಮಾಯಣ ಮಹಾಭಾರತ ಕಥೆಗಳನ್ನೂ ಅವುಗಳ ಕೆಲವು ಉಪಾಖ್ಯಾನಗಳನ್ನೂ ನೀತಿಕಥೆಗಳನ್ನೂ ಇದರಲ್ಲಿ ನೋಡಬಹುದು. ಇಂಥ ಇತರ ಕಥಾಕೋಶಗಳೂ ಕಥಾಕಲ್ಲೋಲಿನೀ, ಕಥಾಸಮುಚ್ಚಯ ಮುಂತಾದ ಜೈನಕಥಾಗ್ರಂಥಗಳೂ ಇರುವಂತೆ ತಿಳಿಯುತ್ತದೆ. ಇವುಗಳಲ್ಲಿ ಜೈನರು ಮಹಾಭಾರತ ರಾಮಾಯಣ ಭಾಗವತಗಳನ್ನು ಉಪಯೋಗಿಸಿಕೊಂಡಂತೆ ಜನಪ್ರಿಯವಾಗಿದ್ದ ಬೃಹತ್ಕಥೆಯನ್ನೂ ಉಪಯೋಗಿಸಿಕೊಂಡಿದ್ದಾರೆ; ತಮ್ಮ ಉದ್ದೇಶಕ್ಕೆ ಅನುಕೂಲವಾಗುವಂತೆ ಅವನ್ನು ತಿರುಗಿಸಿಕೊಂಡಿದ್ದಾರೆ.


### ದುರ್ವಿನೀತನ ಬೃಹತ್ಕಥೆಯ ಸಂಸ್ಕೃತ ಭಾಷಾಂತರ


ಈಗ ನಮಗೆ ದೊರೆತಿರುವ ಬೃಹತ್ಕಥಾ ಸಂಸ್ಕೃತ ಗ್ರಂಥಗಳು ಮೇಲೆ ಹೇಳಿದ ಮೂರೇ—ಕ್ಷೇಮೇಂದ್ರ, ಸೋಮದೇವ, ಬುಧಸ್ವಾಮಿ ಇವರಿಂದ ರಚಿತವಾದವು. ಆದರೆ ಇವರ ಕಾಲಕ್ಕಿಂತ ಹಿಂದೆ ಭಾ (೩ನೆ ಶತಮಾನ), ದಂಡಿ, ಬಾಣ, ಸುಬಂಧು, ಹರ್ಷ ಇವರ ಕಾಲದಲ್ಲಿ (೬ ಮತ್ತು ೭ ನೆಯ ಶತಮಾನ)ಈ ಕಥೆ ಚೆನ್ನಾಗಿ ಪರಿಚಿತವಾಗಿತ್ತು. ಆಗ ಈ ಕಥೆಯನ್ನು ಒಳಕೊಂಡಿದ್ದ ಗ್ರಂಥವಾವುದು? ಗುಣಾಢ್ಯನ ಮೂಲ ಬೃಹತ್ಕಥೆಯಂತೂ ಆಗಿರಲಾರದು. ಅದು ದಂಡಿಯ ಕಾಲಕ್ಕೇ ನಷ್ಟವಾಗಿ ಹೋಗಿದ್ದಿರಬೇಕು. ಏಕೆಂದರೆ ಅವನು ತನ್ನ ಕಾವ್ಯಾದರ್ಶದಲ್ಲಿ,

ಕಥಾ ಹಿ ಸರ್ವಭಾಷಾಭಿಃ ಸಂಸ್ಕೃತೇನಚ ಬಧ್ಯತೇ ।

ಭೂತಭಾಷಾಮಯೀಂ ಪ್ರಾಹುರದ್ಭುತಾರ್ಥಾಂ ಬೃಹತ್ಕಥಾಂ ॥ —I, ೩೮



‘ಕಥೆಯನ್ನು ಎಲ್ಲಾ ಭಾಷೆ(ಆಡುವ ಮಾತು?) ಗಳಲ್ಲಿಯೂ, ಸಂಸ್ಕೃತದಲ್ಲಿಯೂ ಕೂಡ ಬರೆಯಲಾಗುತ್ತದೆ. ಭೂತಭಾಷೆಯ ಬೃಹತ್ಕಥೆ ಅದ್ಭುತವಿಷಯವಿದ್ದದ್ದೆಂದು ಹೇಳುತ್ತಾರೆ.’ ಎಂದು ಬರೆದಿದ್ದಾನೆ. ಇದರಿಂದ ಭೂತಭಾಷೆಯಲ್ಲಿ ಬರೆದಿದ್ದ ಬೃಹತ್ಕಥೆಯನ್ನು ಅವನು ನೋಡಿರಲಿಲ್ಲವೆಂಬುದು ಸ್ಪಷ್ಟವಾಗುತ್ತದೆ. ಸಂಸ್ಕೃತದಲ್ಲಿಯೂ ಇತರ ಭಾಷೆಗಳಲ್ಲಿಯೂ ಆಗ ಇದ್ದ ಕಥೆಗಳು ಯಾವುವು, ಎಂಬುದನ್ನು ಅವನು ತಿಳಿಸಿಲ್ಲ; ಆದರೆ ಅವನ ದಶಕುಮಾರಚರಿತ, ಬಾಣನ ಕಾದಂಬರಿ, ಸುಬಂಧುವಿನ ವಾಸವದತ್ತ, ಹರ್ಷನ ರತ್ನಾವಳಿ, ಭಾಸನ ಸ್ವಪ್ನವಾಸವದತ್ತ ಮುಂತಾದ ಕಾವ್ಯನಾಟಕಗಳಿಗೆ ಮೂಲವಾದ ಕಥಾಗ್ರಂಥ ಯಾವುದೋ ಒಂದು ಇದ್ದಿರಬೇಕು. ಅವರೆಲ್ಲರೂ ಕೇವಲ ಜನರ ಬಾಯಲ್ಲಿದ್ದಿರಬಹುದಾದ ಕಥೆಗಳನ್ನು ಅವಲಂಬಿಸಿಯೇ ಬರೆದಿರಲಾರರು. ಇದು ಭೂತಭಾಷೆಯಲ್ಲಿದ್ದ ಮೂಲಗ್ರಂಥವಲ್ಲವೆಂದಮೇಲೆ ಸಂಸ್ಕೃತದಲ್ಲಿದ್ದ ಗ್ರಂಥವೇ ಆಗಬೇಕು. ಸಂಸ್ಕೃತಭಾಷಾಮಯವಾದ ಬೃಹತ್ಕಥೆ ಇರಲಿಲ್ಲವೆಂದು ದಂಡಿಯೇನು ಹೇಳಿಲ್ಲ. ಸಂಸ್ಕೃತ ಗ್ರಂಥಕ್ಕಿಂತಲೂ ಭೂತಭಾಷೆಯ ಗ್ರಂಥವು ಹೆಚ್ಚು ಅದ್ಭುತ ವಿಷಯಗಳನ್ನು ಒಳಗೊಂಡಿತ್ತೆಂದು ಅವನ ಹೇಳಿಕೆಗೆ ಅರ್ಥಮಾಡಬಹುದು. ಸಂಸ್ಕೃತದಲ್ಲಿದ್ದರೂ ಅದನ್ನೂ ಬೃಹತ್ಕಥೆಯೆಂದೇ ವ್ಯವಹರಿಸುತ್ತಿದ್ದಿರಬೇಕು. ಕನ್ನಡ ರಾಮಾಯಣ ಭಾರತಗಳನ್ನು ಇಂದು ನಾವು ರಾಮಾಯಣ ಭಾರತಗಳೆಂದೇ ಕರೆಯುವಂತೆ, ಇದು ಯಾವುದಿರಬಹುದು? ಯಾರು ಮಾಡಿದ್ದಿರಬಹುದು? ಇದನ್ನು ಯಾರೂ ಹೇಳಿಲ್ಲ. ಆರನೆಯ ಶತಮಾನದಲ್ಲಿದ್ದ ದುರ್ವಿನೀತನು ಬೃಹತ್ಕಥೆಯನ್ನು ಸಂಸ್ಕೃತದಲ್ಲಿ ಬರೆದಿದ್ದನೆಂದು ಶಾಸನಗಳಿಂದ ಗೊತ್ತಾಗುತ್ತದೆ. ಅದೂ ಬರಿಯ ಹೇಳಿಕೆ; ಗ್ರಂಥ ದೊರೆಯುವುದಿಲ್ಲ; ಇದು ಬುಧಸ್ವಾಮಿಯ ಬೃಹತ್ಕಥಾ ಶ್ಲೋಕಸಂಗ್ರಹಕ್ಕೂ ಮೂಲವಾಗಿದ್ದಿರಬಹುದೆಂದು ಲಕೋತ್​ ಅವರು ಅಭಿಪ್ರಾಯಪಟ್ಟಿದ್ದರಂತೆ. ತಮಿಳಿನ ಪೆರುಂಗತೈಗೂ ದುರ್ವಿನೀತನ ಸಂಸ್ಕೃತ ಬೃಹತ್ಕಥೆಯೇ ಮೂಲವಾಗಿದ್ದಿರಬಹುದೆಂದು ಸ್ವಾಮಿನಾಥಯ್ಯರು ಅಭಿಪ್ರಾಯಪಡುತ್ತಾರೆ. ದುರ್ವಿನೀತನು ಸುಮಾರು ಆರನೆಯ ಶತಮಾನದ ಮೊದಲ ಭಾಗದಲ್ಲಿ ತಲಕಾಡಿನಲ್ಲಿ ಆಳುತ್ತಿದ್ದ ಪಶ್ಚಿಮ ಗಂಗರಾಜ. ಕೋಲಾರ ಡಿಸ್ಟ್ರಿಕ್ಟಿನ ಶ್ರೀನಿವಾಸಪುರ ತಾಲ್ಲೂಕಿಗೆ ಸೇರಿದ ಗುಮ್ಮರೆಡ್ಡಿಪುರದಲ್ಲಿ ದೊರೆತ ತಾಮ್ರಪಟಗಳಲ್ಲಿ ‘ಶಬ್ದಾವತಾರಕಾರೇಣ ದೇವಭಾರತೀ ನಿಬದ್ಧ ವಡ್ಡ ಕಥೇನ ಕಿರಾತಾರ್ಜುನೀಯೇ ಪಂಚದಶಸರ್ಗ ಟೀಕಾಕಾರೇಣ ದುರ್ವಿನೀತ ನಾಮಧೇಯೇನ’ ಎಂಬ ಮಾತುಗಳಿವೆ. ಇದರಿಂದ ದುರ್ವಿನೀತನು ಶಬ್ದಾವತಾರವೆಂಬ ಗ್ರಂಥವನ್ನು ಬರೆದನೆಂದೂ, ಬೃಹತ್ಕಥೆಯನ್ನು ಸಂಸ್ಕೃತದಲ್ಲಿ ಬರೆದನೆಂದೂ ಕಿರಾತಾರ್ಜುನೀಯ ಕಾವ್ಯದ ಹದಿನೈದನೆಯ ಸರ್ಗಕ್ಕೆ ಟೀಕೆ ಬರೆದನೆಂದೂ ಗೊತ್ತಾಗುತ್ತದೆ. ಇದೇ ಅರ್ಥ ಬರುವ ಮಾತುಗಳು ಹೆಬ್ಬೂರು ತಾಮ್ರಪಟಗಳು, ಉತ್ತನೂರು ಪಟಗಳು, ಮುಂತಾದ ಕಡೆಗಳಲ್ಲಿಯೂ ದೊರೆಯುತ್ತವೆ. ಈ ಭಾಷಾಂತರವು ಗದ್ಯದಲ್ಲಿತ್ತೋ ಪದ್ಯದಲ್ಲಿತ್ತೋ ತಿಳಿಯುವುದಿಲ್ಲ. ದುರ್ವಿನೀತನು ಪ್ರಾಚೀನ ಕನ್ನಡ ಗದ್ಯ ಗ್ರಂಥಕರ್ತರಲ್ಲೊಬ್ಬನೆಂದು ನೃಪತುಂಗನು ಹೇಳಿದ್ದಾನೆ. (ಕವಿರಾಜ ಮಾರ್ಗ ।, ೨೯) ಫ್ಲೀಟರು ಈ ಕಾಲದ ಪಶ್ಚಿಮ ಗಂಗಶಾಸನಗಳೆಲ್ಲಾ ಕೃತಕವೆಂದೂ ಅವುಗಳ ಹೇಳಿಕೆಯು ನಂಬಲರ್ಹವಲ್ಲವೆಂದೂ ಅವನ್ನು ತಿರಸ್ಕರಿಸಿದರು. ಗುಮ್ಮರೆಡ್ಡಿಪುರದ ತಾಮ್ರಪಟಗಳು ಕೃತಕವಾಗಿರಲಾರವೆಂದು ರಾ.ನರಸಿಂಹಾಚಾರ್ಯರು ಸಕಾರಣವಾಗಿ ತೋರಿಸಿದರು. ಫ್ಲೀಟರನ್ನನುಸರಿಸಿ ವಿಂಟರ್​ನಿಟ್ಸ್​ ಕೀತ್​ ಮುಂತಾದವರು ಅವು ನಂಬಿಕೆಗರ್ಹವಲ್ಲವೆಂದರೂ, ನರಸಿಂಹಾಚಾರ್ಯರ ಅಭಿಪ್ರಾಯವನ್ನು ಇಂದಿಗೂ ಅನುಮೋದಿಸುವ ಪಾಶ್ಚಾತ್ಯ ಪಂಡಿತರು ಇಲ್ಲದೆ ಇಲ್ಲ. ಈ ಶಾಸನಗಳು ಕೃತಕವಾಗಲಿ ಅಲ್ಲದಿರಲಿ, ಅವುಗಳಲ್ಲಿ ಹೇಳಿರುವ ದುರ್ವಿನೀತನ ವಿಚಾರ ಸುಳ್ಳಾಗಲೀ ನಿಜವಾಗಲೀ ‘ದೇವಭಾರತಿ’ ಯಲ್ಲಿ ಅವನು ಬರೆದ ಬೃಹತ್ಕಥೆ ದೊರೆತಿಲ್ಲವಾದ್ದರಿಂದ, ಅದರ ವಿಚಾರವಾಗಿ ಆಡಬಹುದಾದ ಮಾತೆಲ್ಲವೂ ಕೇವಲ ಊಹೆ ಮಾತ್ರವಾಗುತ್ತದೆ.

ಜಿನಸೇನನಿಗೂ(ಸುಮಾರು ಕ್ರಿ.ಶ ೮೨೫) ರನ್ನನಿಗೂ(ಸುಮಾರು ೯೫೦) ಗುಣಾಢ್ಯನ ಬೃಹತ್ಕಥೆಯ ಸಂಗತಿ ಗೊತ್ತಿತ್ತು. (ಸಂಸ್ಕೃತ ಆದಿಪುರಾಣ, ।, ೧೧೫; ಗದಾಯುದ್ಧ iv, ೪೧). ಆದರೆ ಅದು ಬೃಹತ್ಕಥೆಯ ಯಾವ ಪಾಠವೋ, ಅವರು ಅದನ್ನು ನೋಡಿದ್ದರೋ ಕೇಳಿ ಮಾತ್ರ ತಿಳಿದಿದ್ದರೋ ಹೇಳಲಾಗುವುದಿಲ್ಲ


### ಟಾನಿಯವರ ಇಂಗ್ಲಿಷ್ ಭಾಷಾಂತರ—Ocean of Story


ಸಂಸ್ಕೃತ ಸಾಹಿತ್ಯದ ಮುಖ್ಯಗ್ರಂಥಗಳನ್ನೆಲ್ಲಾ ತರ್ಜುಮೆ ಮಾಡಿರುವಂತೆ ಕಥಾಸರಿತ್ಸಾಗರವನ್ನೂ ಇಂಗ್ಲಿಷಿನವರು ತಮ್ಮ ಭಾಷೆಗೆ ತರ್ಜುಮೆ ಮಾಡಿ ಹತ್ತು ದೊಡ್ಡ ಸಂಪುಟಗಳಲ್ಲಿ ಪ್ರಕಟಿಸಿದ್ದಾರೆ(೧೯೨೪-೨೮). ಇದು ಉತ್ತಮವಾದ ಕಾಗದದ ಮೇಲೆ ಸ್ಪುಟವಾದ ಅಕ್ಷರಗಳಲ್ಲಿ ಸುಂದರವಾಗಿ ಅಚ್ಚುಮಾಡಿ ಭದ್ರವಾಗಿ ರಟ್ಟು ಕಟ್ಟಿದೆ. ಪ್ರತಿಯೊಂದು ಸಂಪುಟವೂ ಸುಮಾರು ನಾನೂರು ಪುಟಗಳಿದ್ದು ಮುನ್ನುಡಿ ಟಿಪ್ಪಣಿ ಅನುಬಂಧ ಆಕಾರಾದಿಗಳೊಡಗೂಡಿ ಪಾಶ್ಚಾತ್ಯರ ವಿದ್ವತ್ತು ಶ್ರದ್ಧೆ ಸಾಹಸಗಳಿಗೆ ಸಾಹಿತ್ಯಕ್ಷೇತ್ರದಲ್ಲಿ ನೆಟ್ಟ ಕೀರ್ತಿಸ್ತಂಭದಂತಿದೆ. ನಾನಾ ಸಾಹಿತ್ಯಶಾಸ್ತ್ರಗಳಲ್ಲಿ ಸುಪ್ರಸಿದ್ಧ ವಿದ್ವಾಂಸರೆನಿಸಿದ ಆರ್​.ಸಿ.ಟೆಂಪಲ್​, ಜಿ.ಎ. ಗ್ರಿಯರ್​ ಸನ್​, ಎಂ.ಗ್ಯಾಸ್ಟರ್​, ಎಫ್​.ಡಬ್ಲಿಯು. ಥಾಮಸ್​, ಇ. ಡೆನಿಸನ್​ ರಾಸ್​, ಎ.ಆರ್​.ರೈಟ್​, ಎಂ.ಬ್ಲೂಮ್ಫೀಲ್ಡ್​, ಡಬ್ಲಿಯು.ಆರ್​.ಹ್ಯಾಲಿಡೇ, ಸರ್​.ಅತುಲ್​ ಛಟರ್ಜಿ-ಇವರು ಮುನ್ನುಡಿ ಬರೆದಿದ್ದಾರೆ. ಹತ್ತನೆಯ ಸಂಪುಟವೆಲ್ಲಾ ಅಕಾರಾದಿ, ಪ್ರಮಾಣಲೇಖನಗಳ ಮತ್ತು ಗ್ರಂಥಗಳ ಪಟ್ಟಿ, ಇವೇ ಆಗಿದೆ.

ಬ್ರಾಕ್​ಹೌಸ್​ ಎಂಬ ಜರ್ಮನ್​ ಪ್ರಕಾಶಕನು ಕಥಾಸರಿತ್ಸಾಗರದ ಮೂಲವನ್ನು ಮೊದಲನೆಯ ಸಾರಿ ೧೮೩೯-೧೮೬೨ ರಲ್ಲಿ ಪ್ರಕಟಿಸಿದನು. ಇದನ್ನು ಸಿ.ಎಚ್​.ಟಾನಿ ಅವರು ಇಂಗ್ಲಿಷಿಗೆ ಭಾಷಾಂತರಿಸಲು ಅದನ್ನು ಬಂಗಾಳದ ಏಷಿಯಾಟಿಕ್​ ಸೊಸೈಟಿಯು ೧೮೮೦-೧೮೮೪ ರಲ್ಲಿ ಎರಡು ಸಂಪುಟಗಳಾಗಿ ಪ್ರಕಟಿಸಿತು. ಅದನ್ನು ಇನ್ನೂ ಉತ್ತಮವಾದ ರೀತಿಯಲ್ಲಿ ಹೆಚ್ಚು ಸಾಹಿತ್ಯ ಸಲಕರಣೆಗಳೊಡನೆ ಪ್ರಕಟಿಸಬೇಕೆಂದು ಸಂಕಲ್ಪಿಸಿ ಎನ್​.ಎಂ.ಪೆನ್ಸರ್​ ಅವರು ಮೇಲೆ ಹೇಳಿದಂತೆ ಹತ್ತು ಸಂಪುಟಗಳಲ್ಲಿ ಅದನ್ನು ಪರಿಷ್ಕರಿಸಿ ಪ್ರಕಟಿಸಿದರು. (ಈ ಭಾಷಾಂತರವನ್ನು ನೋಡಿ ‘ಕಥಾಮೃತ’ ದಲ್ಲಿ ಅಲ್ಲಲ್ಲೇ ಟಿಪ್ಪಣಿಗಳನ್ನು ಬರೆದಿದ್ದೇನೆ. ಇದನ್ನು ಟಿ ಎಂದು ನಿರ್ದೇಶಿಸಿದೆ.) ಕಥಾವ್ಯಾಸಂಗವು ಕಥಾಶಾಸ್ತ್ (ಸ್ಟೋರಿಯಾಲಜಿ)ವಾಯಿತು. ಮಿಕ್ಕ ದೇಶಗಳ ಕಥೆಗಳನ್ನು ಹೀಗೆಯೇ ವ್ಯಾಸಂಗ ಮಾಡಿದ್ದರಿಂದ ಧರ್ಮ ಭಾಷೆ ಇವುಗಳಲ್ಲಿ ಹೇಗೋ ಹಾಗೆ ಕಥಾಶಾಸ್ತ್ರವೂ ತುಲನಾತ್ಮಕವಾಯಿತು.

ಛಾರ್ಲ್ಸ್ ಹೆನ್ರಿ ಟಾನಿ, ಎಂ.ಎ.ಸಿ.ಐ.ಇ ಅವರು(೧೮೩೭-೧೯೨೨) ಕಲ್ಕತ್ತದ ಪ್ರೆಸಿಡೆನ್ಸಿ ಕಾಲೇಜಿನಲ್ಲಿ ಚರಿತ್ರೆಯ (೧೮೬೫) ಮತ್ತು ಇಂಗ್ಲಿಷಿನ (೧೮೬೬) ಪ್ರಾಧ್ಯಾಪಕರಾಗಿದ್ದು ಅನಂತರ ಆ ಕಾಲೇಜಿನ ಅಧ್ಯಕ್ಷರಾದರು(೧೮೭೫) ಆಮೇಲೆ ವಿದ್ಯಾ ಇಲಾಖೆಯ ಮುಖ್ಯಾಧಿಕಾರಿಗಳೂ ಕಲ್ಕತ್ತ ವಿಶ್ವವಿದ್ಯಾಲಯದ ರಿಜಿಸ್ಟ್ರಾರವರೂ (೧೮೭೭-೧೮೮೯) ಆದರು. ೧೮೯೨ ರಲ್ಲಿ ವಿಶ್ರಾಂತಿಪಡೆದು ಇಂಗ್ಲೆಂಡಿಗೆ ಹೋಗಿ ಅಲ್ಲಿ ೧೯೦೩ ರ ವರೆಗೆ ಇಂಡಿಯಾ ಕಛೇರಿಯ ಮುಖ್ಯಭಂಡಾರಿಗಳಾದರು. ಯೂರೋಪಿನ ಭಾಷೆಗಳೇ ಅಲ್ಲದೆ ಸಂಸ್ಕೃತ ಹಿಂದಿ ಉರ್ದು ಪರ್ಷಿಯನ್​ ಭಾಷೆಗಳೂ ಅವರಿಗೆ ಚೆನ್ನಾಗಿ ಪರಿಚಿತವಾಗಿದ್ದವು. ೧೮೭೪-೭೫ರಲ್ಲಿ ಉತ್ತರರಾಮಚರಿತ, ಮಾಲವಿಕಾಗ್ನಿಮಿತ್ರಗಳನ್ನು ಗದ್ಯದಲ್ಲಿಯೂ ೧೮೭೭ರಲ್ಲಿ ಭರ್ತೃಹರಿಯ ಎರಡು ಶತಕಗಳನ್ನು ಪದ್ಯದಲ್ಲಿಯೂ ಇಂಗ್ಲಿಷಿಗೆ ಪರಿವರ್ತಿಸಿದರು. ಅವರ ಮಹಾಕಾರ್ಯವೆಂದರೆ ಕಥಾಸರಿತ್ಸಾಗರದ ಭಾಷಾಂತರ.

ಮುಂದೆ ಈ ಗ್ರಂಥಸಂಪುಟಗಳಲ್ಲಿ ಕಂಡುಬರುವ ಅನುಬಂಧಗಳು ಮತ್ತು ದೊಡ್ಡ ಟಿಪ್ಪಣಿಗಳು ಇವುಗಳನ್ನು ಸೂಚಿಸಿದೆ.:—

೧. ಅನುಬಂಧ—ಪುರಾಣವ್ಯಕ್ತಿಗಳು(ಮಿಥಿಕಲ್​ ಬೀಯಿಂಗ್ಸ್​) ಕಣ್ಣುಕಪ್ಪು, ದೋಹದ, ದೇವದಾಸೀ ಪದ್ಧತಿ.

ಟಿಪ್ಪಣಿ—ಇಂದ್ರಜಾಲದ ಸಾಮಗ್ರಿಗಳು, ಸಿಕ್ಕಿಬಿದ್ದ ವಿಟರು, ಗಾಂಧರ್ವವಿವಾಹ, ಪೈಶಾಚೀಭಾಷೆ, ಗರುಡ, ಬಾಹ್ಯಾತ್ಮ, ಪಾತಿವ್ರತ್ಯಪರೀಕ್ಷೆ, ಪ್ರದಕ್ಷಿಣೆ.

೨. ಅನುಬಂಧ—ಊರ್ವಶೀ ಪುರೂರವಸ್ಸು, ಕೊಡೆಗಳು, ವಿಷಕನ್ಯೆ.

ಟಿಪ್ಪಣಿ—ಬಹುಪತಿತ್ವ, ತಿಲಕ, ‘ಸತ್ಯ’ ವಾದ ನಡೆನುಡಿ, ಪಾಟಲೀಪುತ್ರ, ಅಹಲ್ಯೆ, ರಾಹು, ತಂತ್ರದಲ್ಲಿ ನಗ್ನತೆ, ಪ್ರಣಯದಲ್ಲಿ ತಿರಸ್ಕೃತರಾದ ಹೆಂಗಸರು, ಹೆರಿಗೆಮನೆಯಲ್ಲಿ ಎಚ್ಚರಿಕೆಯ ಕ್ರಮ, ಮಾಲತಿಮಾಧವದಲ್ಲಿ ಕಾಪಾಲಿಕ ತಂತ್ರ, ಜೂಜು, ಗೋವು.

೩. ಅನುಬಂಧ—ಸೀನಿದಾಗ ಶುಭದ ನುಡಿ, ನಪುಂಸಕರು.

ಟಿಪ್ಪಣಿ—ಕೂಡುಹಾದಿಗಳು, ಯಂತ್ರದ ಬೊಂಬೆಗಳು, ಹೊಂಚಿ ಮಾತು ಕೇಳುವುದು, ಸರ್ವಜ್ಞಾನಿ, ನಾಪಿತ ಮುಂಗುಸಿ ಗೂಬೆ ಬೆಕ್ಕು ಇಲಿಗಳ ಕಥೆ, ನಟನೆಯ ಗಂಡ, ನಾಗವನ, ನರಗೊಬ್ಬಿನ ದೀಪ, ರಸವಾದ ಅಥವಾ ಸ್ಪರ್ಶಶಿಲೆ, ಸತ್ಯವಾದ ನಡೆನುಡಿ, ಮಾಟದಲ್ಲಿ ಮಂಡಲ, ಮಾಟದ ಹೋರಾಟ, ಮಾಟಕ್ಕೆ ಅಡಚಣೆಗಳು, ಅಸಾಧ್ಯಗಳು, ಅಶ್ವಿನಿಗಳು, ಸಾವನ್ನು ವಿಧಿಸುವ ಕಾಗದ.

೪. ಅನುಬಂಧ—ವಿಧವಾ ಸಹಗಮನ, ನಳದಮಯಂತಿ.

ಟಿಪ್ಪಣಿ—ಅಶ್ವಮೇಧ, ಪರಕಾಯಪ್ರವೇಶ, ನರಬಲಿ, ಪ್ರಣಯ ತಿರಸ್ಕೃತೆ, ಬದರಿ, ಶ್ವೇತದ್ವೀಪ, ಕರ್ಪೂರದ್ವೀಪ, ಸುವರ್ಣದ್ವೀಪ, ಕಲಿ ಮತ್ತ ದ್ವಾಪರ.

೫. ಅನುಬಂಧ—ಪಂಚತಂತ್ (ಅದರ ಚರಿತ್ರೆ, ಶಾಖೋಪಶಾಖೆಗಳು), ಘಟ ಮತ್ತು ಕರ್ಪರ.

ಟಿಪ್ಪಣಿ—ಸುಮನ ಬೇಡಿತಿ ಗಿಣಿ ಇವರ ಕಥೆ, ಪಂಚತಂತ್ರ, ಅಸಾಧ್ಯಗಳು, ರಾಜನನ್ನು ಆರಿಸಿಕೊಳ್ಳವುದು, ನಖಕ್ಷತ, ದಂತಕ್ಷತ.

೬. ಅನುಬಂಧ—ಬೇತಾಳ ಪಂಚವಿಂಶತಿ.

ಟಿಪ್ಪಣಿ—ಅಧೋಲೋಕದಲ್ಲಿ ಆಹಾರ ನಿಷೇಧ, ಭೂತಪಿಶಾಚಾದಿಗಳು, ಶಾರಿಕೆ.

೭. ಅನುಬಂಧ—ಬೇತಾಳ ಪಂಚವಿಂಶತಿ(ಮುಂದುವರಿದದ್ದು)

ಟಿಪ್ಪಣಿ—(ಕಾರ್ತವೀರ್ಯ)ಅರ್ಜುನ ಮತ್ತು ನರ್ಮದಾ, ೧೨ನೆಯ ಲಂಬಕದ ಸ್ಥಾನ.

೮. ಅನುಬಂಧ—ಹಂಸೀ ಕಥೆ, ತಾಂಬೂಲದ ವೃತ್ತಾಂತ.

ಟಿಪ್ಪಣಿ—ಅರಿಸಿನದ ಉಪಯೋಗ, ಉತ್ತರಾಯಣ.

೯. ಮುನ್ನುಡಿ—ಹತ್ತು ಹನ್ನೊಂದನೆಯ ಶತಮಾನಗಳಲ್ಲಿನ ಧಾರ್ಮಿಕ ಸಾಮಾಜಿಕ ರಾಜಕೀಯ ಸ್ಥಿತಿ, ಸಮಾಪ್ತಿ ಪ್ರಬಂಧ.


### ಗುಣಾಢ್ಯ


ಬೃಹತ್ಕಥೆಯನ್ನು ಗುಣಾಢ್ಯನೆಂಬವನು ಪೈಶಾಚೀ ಭಾಷೆಯಲ್ಲಿ ಬರೆದು ಪ್ರತಿಷ್ಠಾನದಲ್ಲಿದ್ದ ಸಾತವಾಹನರಾಜನಿಗೆ ಅರ್ಪಿಸಿದನೆಂದೂ, ಸಾತವಾಹನನು ಅದಕ್ಕೆ ಪೀಠಿಕಾರೂಪವಾದ ‘ಕಥಾಪೀಠಲಂಬಕ’ ವನ್ನು (ಕಥಾಮೃತ, ಪುಟ ೬೯-೭೭೭) ಪೈಶಾಚಿಯಲ್ಲಿಯೇ ಬರೆದು ಸೇರಿಸಿದನೆಂದೂ ಹೇಳಿದೆ. ಈ ಕಥೆಯನ್ನು ಅವನು ವಿಂಧ್ಯಪ್ರಾಂತದಲ್ಲಿದ್ದ ಕಾಣಭೂತಿಯಿಂದ ಪೈಶಾಚಿಯಲ್ಲಿಯೇ ಕೇಳಿದ್ದನು. ಕಾಣಭೂತಿಯು ಅದನ್ನು ಕೌಶಾಂಬಿಯ ವರರುಚಿ(ಅಥವಾ ಕಾತ್ಯಾಯನ)ಯಿಂದ ಕೇಳಿದ್ದನು. ಇವರು ಮೂವರೂ ಶಾಪಗ್ರಸ್ತರಾಗಿ ಮನುಷ್ಯಜನ್ಮ ತಾಳಿದ್ದರೆಂದೂ ಭೂಲೋಕದಲ್ಲಿ ಈ ಕಥೆಯ ಪ್ರಸಾರಮಾಡಿ ಮುಕ್ತರಾದರೆಂದೂ ಕಥಾಪೀಠವು ಹೇಳುತ್ತದೆ. ಇದರ ಪ್ರಸಾರಕ್ಕೆ ಕೌಶಾಂಬಿಯಿಂದ (ಅಥವಾ ಪಾಟಲೀಪುತ್ರ ದಿಂದ)ವರರುಚಿ ಬಂದು ವಿಂಧ್ಯದಲ್ಲಿದ್ದ ಕಾಣಭೂತಿಗೆ ಹೇಳಿ ಅವನು ಗುಣಾಢ್ಯನಿಗೆ ಹೇಳಿ ಗ್ರಂಥಪ್ರಸಾರ ಮಾಡಿಸುವ ಅವಶ್ಯಕತೆ ಏನಿತ್ತೋ ಯಾರೊಬ್ಬರೇ ಏಕೆ ಸಾಕಾಗಲಿಲ್ಲವೋ! ಇದನ್ನು ವಿಮರ್ಶೆ ಮಾಡುವುದಕ್ಕಿಂತ ಮುಂಚೆ ಗುಣಾಢ್ಯನ ಕಥೆಯ ಇನ್ನೊಂದು ಪಾಠವನ್ನು ನೋಡೋಣ:—


### ನೇಪಾಳಮಹಾತ್ಮ್ಯದಲ್ಲಿ ಗುಣಾಢ್ಯನ ಕಥೆ


ನೇಪಾಳಮಾಹಾತ್ಮ್ಯವು ಸ್ಕಂದಪುರಾಣದ ಹಿಮವತ್ಖಂಢದಲ್ಲಿ ೨೭ ರಿಂದ ೩೦ರ ವರೆಗೆ ನಾಲ್ಕು ಅಧ್ಯಾಯಗಳಾಗುತ್ತದೆ. ಅದರಲ್ಲಿ ಭೃಂಗೀಶ್ವರಲಿಂಗದ ಮಹಿಮೆ ಹೇಳಿದೆ. ಇದನ್ನು ಗುಣಾಢ್ಯನು ಸ್ಥಾಪಿಸಿದನಂತೆ. ಅವನು ಭೃಂಗಿಯ ಅವತಾರವಾಗಿದ್ದದ್ದರಿಂದ ಅದಕ್ಕೆ ಈ ಹೆಸರು ಬಂತಂತೆ. (ಪುರಾಣವಾದ್ದರಿಂದ ಇದನ್ನು ಜನಮೇಜಯನ ಯಾಗಕಾಲದಲ್ಲಿ, ಜೈಮಿನಿಯ ಪ್ರಾರ್ಥನೆಯಂತೆ ಮಾರ್ಕಂಡೇಯನು ಅಲ್ಲಿ ಸೇರಿದ್ದ ಋಷಿಗಳಿಗೆ ಹೇಳುತ್ತಾನೆ)

ಕೈಲಾಸದಲ್ಲಿ ಒಂದು ಸಾರಿ ಪಾರ್ವತಿಯು ಏಕಾಂತದಲ್ಲಿರುತ್ತ ಯಾರಿಗೂ ಗೊತ್ತಿಲ್ಲದ ವಿಚಿತ್ರ ಕಥೆಯೊಂದನ್ನು ಹೇಳಬೇಕೆಂದು ಶಿವನನ್ನು ಕೇಳಿದಳು. ಅವನು ಬಾಗಿಲು ಮುಚ್ಚಿ ನಂದಿಕೇಶ್ವರನನ್ನು ಕಾವಲು ಹಾಕಿ, ಯಾರನ್ನೂ ಒಳಕ್ಕೆ ಬಿಡದ ಹಾಗೆ ನಿಯಮಿಸಿದನು. ಭೃಂಗಿಯು ಭೃಂಗದ ರೂಪು ತಾಳಿ ಬಾಗಿಲು ಸಂದಿಯಿಂದ ಒಳಕ್ಕೆ ಹೋಗಿ ಕಥೆಯನ್ನೆಲ್ಲಾ ಕೇಳಿ ತನ್ನ ಹೆಂಡತಿ ವಿಜಯಗೆ ಹೇಳಿದನು. ಪಾರ್ವತಿ ಸಖಿಯರ ಮುಂದೆ ಆ ಕಥೆ ಹೇಳುತ್ತಿರುವಾಗ ಅಲ್ಲಿದ್ದ ವಿಜಯೆ ಅದು ತನಗೂ ಗೊತ್ತೆಂದಳು. ಪಾರ್ವತಿಯು ಶಿವನಲ್ಲಿ ದೂರು ತಂದಳು. ಅವನು ನಡೆದ ಸಂಗತಿಯನ್ನು ಧ್ಯಾನದಿಂದ ಅರಿತು ‘ಭೂಲೋಕದಲ್ಲಿ ದಕ್ಷಿ (ದೇಶದವ)ನಾಗಿ ಹುಟ್ಟಿ ರಸವತ್ತಾದ ಒಂಭತ್ತು ಲಕ್ಷ ಗಾಥೆಗಳನ್ನು ಬರೆದು ಪರಮ ದುರ್ಲಭವಾದ ಕ್ಷೇತ್ರದಲ್ಲಿ ಶಿವಲಿಂಗವನ್ನು ಸ್ಥಾಪಿಸಿ ಬಾ’ ಎಂದು ಭೃಂಗಿಗೆ ಶಾಪಕೊಟ್ಟನು.

ಅದರಂತೆ ಅವನು ಮಥುರಾ ನಗರದಲ್ಲಿ ವಿಷ್ಣುದತ್ತನೆಂಬವನ ಮಗನಾಗಿ ಹುಟ್ಟಿದನು. ಗುಣಾಢ್ಯನೆಂದು ಹೆಸರಾಯಿತು. ಅವನು ಮದನರಾಜನು ಆಳುತ್ತಿದ್ದ ಉಜ್ಜಯಿನಿಗೆ ಹೋದನು. ಆ ರಾಜನ ಗುರುವಾಗಿದ್ದ ಶರ್ಮವರ್ಮನು ಅವನಿಗೆ ರಾಜನಲ್ಲಿ ಆಶ್ರಯಕೊಡಿಸಿದನು. ರಾಜನಿಗೆ ಲೀಲಾವತಿಯೆಂಬ ಗೌಡರಾಜಕುಮಾರಿಯೂ ಸುಂದರಿಯೂ ಪಂಡಿತೆಯೂ ಆದ ಹೆಂಡತಿಯಿದ್ದಳು. ರಾಜನಿಗೆ ವ್ಯಾಕರಣ ಬರದು. ಆದ್ದರಿಂದ ಜಲಕ್ರೀಡೆಯ ಕಾಲದಲ್ಲಿ ‘ಮೋದಕ’ ವನ್ನು ‘ಲಡ್ಡುಕ’ ವೆಂದು ತಿಳಿದುಕೊಂಡು ಹಾಸ್ಯಕ್ಕೆ ಈಡಾದನು. ಗುಣಾಢ್ಯನು ಅವನಿಗೆ ಹನ್ನೆರಡು ವರ್ಷದಲ್ಲಿ ವ್ಯಾಕರಣವನ್ನು ಬೋಧಿಸುತ್ತೇನೆಂದನು. ಶರ್ಮವರ್ಮನು ತನಗೆ ಎರಡೇ ವರ್ಷ ಸಾಕೆಂದನು. ಎರಡು ವರ್ಷದಲ್ಲಿ ಹೇಳಿಕೊಟ್ಟರೆ ‘ನನ್ನ ಸರ್ವಸ್ವ ವನ್ನೂ ನಿನಗೆ ಕೊಟ್ಟು, ಜೀವವಿರುವವರೆಗೆ ಸಂಸ್ಕೃತವನ್ನು ಬಿಟ್ಟು ಕಾಡಿಗೆ ಹೋಗುತ್ತೇನೆ!’ ಎಂದು ಗುಣಾಢ್ಯನು ಪ್ರತಿಜ್ಞೆ ಮಾಡಿದನು. ಎರಡು ವರ್ಷದಲ್ಲಿ ಹೇಳಿಕೊಡಲಾಗದಿದ್ದರೆ ತಾನೂ ಹಾಗೇ ಮಾಡುವುದಾಗಿ ಶರ್ಮವರ್ಮನೂ ಪ್ರತಿಜ್ಷೆಮಾಡಿ ಕುಮಾರಸ್ವಾಮಿಯನ್ನು ಸೇವಿಸಿದನು. ಅವನು ಕಲಾಪವೆಂಬ ವ್ಯಾಕರಣವನ್ನು ಮಾಡಿಕೊಟ್ಟನು. ಅದನ್ನು ಓದಿ ಮದನನು ಪಂಡಿತನಾಗಲು ಗುಣಾಢ್ಯನು ತನ್ನ ಸರ್ವಸ್ವವನ್ನೂ ಶರ್ವವರ್ಮನಿಗೆ ಕೊಟ್ಟು ಸಂಸ್ಕೃತವನ್ನು ಬಿಟ್ಟು ಕಾಡಿಗೆ ಹೋದನು. ಅಲ್ಲಿ ಆಶ್ರಮ ಕಟ್ಟಿಕೊಂಡು ಜಟಾಧಾರಿಯಾಗಿ ತಪಸ್ಸುಮಾಡುತ್ತಿದ್ದಾಗ ಅಲ್ಲಿಗೆ ಪುಲಸ್ತ್ಯನೆಂಬ ಮುನಿಯು ಬಂದು ಪೂಜಿತನಾಗಿ ಕುಳಿತಿರಲು ಗುಣಾಢ್ಯನು ಭಾಷೆಯಲ್ಲಿ(ಆಡುವ ಮಾತು) ‘ಪೂಜ್ಯರೇ, ನನ್ನ ವೃತ್ತಾಂತವೆಲ್ಲಾ ನಿಮಗೆ ತಿಳಿದಿದೆ; ನಾನು ನಿತ್ತರಿಸುವುದು ಹೇಗೆ?’ ಎಂದು ಕೇಳಿದನು. ಆತನು ‘ಪಿಶಾಚಭಾಷೆಯಿಂದ ಒಂಬತ್ತು ಲಕ್ಷ ಗಾಥೆಗಳನ್ನು ಮಾಡು; ಆಮೇಲೆ ನೇಪಾಳದಲ್ಲಿ ಶಿವಲಿಂಗವನ್ನು ಸ್ಥಾಪಿಸು; ಹಾಗಾದರೆ ಮೋಕ್ಷ ಲಭಿಸುತ್ತದೆ!’ ಎಂದನು. ಆಗ ಗುಣಾಢ್ಯನು ಮರದ ಎಲೆಗಳ ಮೇಲೆ ಬಣ್ಣದ ಕಲ್ಲಿನಿಂದ (ಧಾತು) ಗಾಥೆಗಳನ್ನು ಬರೆದು ಬರೆದು ಓದುತ್ತಿದ್ದನು. ಮೃಗಗಳು ಅದನ್ನು ಕೇಳುತ್ತ ಆಹಾರವನ್ನು ತೊರೆದು ಅಲ್ಲೇ ನಿಂತವು. ವ್ಯಾಧರು ಅವುಗಳನ್ನು ಕೊಂದು ಅರಮನೆಗೆ ಕೊಡಲು ದೊರೆಯು ಅವುಗಳ ಬತ್ತಲು ಮಾಂಸವನ್ನು ತಿಂದು ವ್ಯಾಧರನ್ನು ಕರೆಸಿ ಕೇಳಲು ಅವರು ‘ಎಲ್ಲಾ ಮೃಗಗಳೂ ಹೀಗೆ ಆಗಿವೆ; ಕಾರಣವನ್ನು ಕಾಣೆವು’ ಎಂದರು. ರಾಜನು ‘ಹಾಗಾದರೆ ತಿಳಿದುಕೊಂಡು ಬನ್ನಿ’ ಎಂದು ಕಳುಹಿಸಿದನು. ಅವರು ಮೃಗಗಳಿದ್ದೆಡೆಗೆ ಬಂದು ಗಾಥೆಗಳನ್ನು ಕೇಳುತ್ತ ಅದರಲ್ಲಿ ಆಸಕ್ತರಾಗಿ ಅಲ್ಲಿಯೇ ನಿಂತರು. ರಾಜನು ಮಾಂಸವಿಲ್ಲದೆ ಊಟಮಾಡುತ್ತ ಅಡಿಗೆಯವರನ್ನು ಕೇಳಲು, ಅವರು ‘ಮಾಂಸವೇ ಇಲ್ಲ; ವ್ಯಾಧರು ಹೋದವರು ಅತ್ತಲೇ ಹೋದರು; ಯಮಲೋಕಕ್ಕೆ ಹೋದರೋ ಏನೋ’ ಎಂದರು. ರಾಜನು ಆ ಮಾತನ್ನು ಕೇಳಿ ತಾನೇ ಶರ್ವವರ್ಮನನ್ನೂ ಕರೆದುಕೊಂಡು ಕಾಡಿಗೆ ಹೊರಟು ಚಿತ್ರವಿಚಿತ್ರವಾದ ಕಥೆ ಹೇಳುತ್ತಿದ್ದ ಗುಣಾಢ್ಯನನ್ನೂ ಅವುಗಳನ್ನು ಕೇಳುತ್ತಿದ್ದ ಮೃಗಗಳನ್ನೂ ಕಂಡನು. ಗುಣಾಢ್ಯನು ಅವರನ್ನು ಗೌರವಿಸಿದನು. ರಾಜನು ಅವನನ್ನು ಊರಿಗೆ ಬಂದು ಮೊದಲಿನಂತೆಯೇ ಇರಬೇಕೆಂದು ಕರೆದನು. ಗುಣಾಢ್ಯನು ‘ಮಹಾರಾಜ! ಪಿಶಾಚಭಾಷೆಯಲ್ಲಿ ಒಂಭತ್ತು ಲಕ್ಷ ಮನೋಹರವಾದ ಗಾಥೆಗಳನ್ನು ಬರೆದಿದ್ದೇನೆ. ಅವುಗಳನ್ನು ಸಂಸ್ಕೃತದಲ್ಲಿ ಬರೆಸು. ನಾನು ಕ್ಷೇತ್ರೋತ್ತಮವಾದ ನೇಪಾಳಕ್ಕೆ ಹೋಗುತ್ತೇನೆ.’ ಎಂದು ಹೇಳಿ ಶ್ಲೇಷ್ಮಾಂತಕವನಕ್ಕೆ ಹೊರಟುಹೋದನು. ರಾಜನು ಬರೆದಿದ್ದ ಆ ಎಲೆಗಳನ್ನು ತನ್ನ ಊರಿಗೆ ತಂದನು. ಗುಣಾಢ್ಯನು ಕ್ಷೇತ್ರಪ್ರದಕ್ಷಿಣೆಮಾಡಿ ಲಿಂಗಸ್ಥಾಪನೆಮಾಡಿ ಕೈಲಾಸಕ್ಕೆ ಹೋದನು.

ಇಮಂ ನೇಪಾಳಮಾಹಾತ್ಮ್ಯಂ ಗುಹ್ಯಮತ್ಯಂತ ದುರ್ಲಭಂ । ಗೋಪನೀಯಂ ಪ್ರಯತ್ನೇನ ಧಾರ್ಮಿಕಾಯ ಪ್ರಕಾಶಯೇತ್​ ॥ (ಇತಿ ಸ್ಕಂದಪುರಾಣೇ ಹಿಮವತ್ಖಂಡೇ ನೇಪಾಳಮಾಹಾತ್ಮ್ಯೇ ತ್ರಿಂಶೋಧ್ಯಾಯಃ)

ಕಾಶ್ಮೀರದ ಪಾಠವು ಈ ವೃತ್ತಾಂತವನ್ನು ತುಂಬ ವಿಸ್ತರಿಸಿದೆ. ವಿಕಾರಮಾಡಿದೆ. ನೇಪಾಳಮಾಹಾತ್ಮ್ಯದಲ್ಲಿ ‘ಯಸ್ಯಾಂತಂ ನೈವ ಜಾನಂತಿ ಬ್ರಹ್ಮಾಹರಿರಪಿ ಸ್ವಯಂ’ (೩೦-೩೪)ಎಂದು ಅರ್ಧ ಶ್ಲೋಕವಾಗಿ ಬಂದಿರುವುದನ್ನು ಮೊದಲೇ ಒಂದು ಕಥೆಯಾಗಿ ಮಾಡಿದೆ. ವರರುಚಿಯನ್ನೂ ಅವನೊಡನೆ ಪಾಣಿನಿ, ವ್ಯಾಡಿ ಮೊದಲಾದವರನ್ನೂ ಎಳೆದುತಂದು ಸೇರಿಸಿದೆ. ಕಾಣಭೂತಿ ಮುಂತಾದ ಪಿಶಾಚಿಗಳಿಂದ ತುಂಬಿದೆ; ಏಳು ಲಕ್ಷ ಶ್ಲೋಕಗಳ ಏಳು ವಿದ್ಯಾಧರ ಕಥೆಗಳನ್ನು ಗುಣಾಢ್ಯನ ರಕ್ತದಲ್ಲಿ ಬರೆಸಿ ಅವುಗಳಲ್ಲಿ ಆರು ಕಥೆಗಳನ್ನು ಅವನ ಕೈಯ್ಯಿಂದಲೇ ಬೆಂಕಿಗೆ ಹಾಕಿಸಿದೆ. ಇಲ್ಲಿ ರಾಜನು ಸಾತವಾಹನನಲ್ಲ, ಮದನ; ಅವನು ಪ್ರತಿಷ್ಠಾನದವನಲ್ಲ. ಉಜ್ಜಯಿನಿಯವನು. ಅವನು ಪೈಶಾಚಿಯನ್ನು ಕಲಿತು ಅದರಲ್ಲಿ ಕಥಾಪೀಠವನ್ನು ಬರೆಯಲಿಲ್ಲ. ಗುಣಾಢ್ಯನು ಬಿಟ್ಟಿದ್ದು ಸಂಸ್ಕೃತ ಮಾತ್ರ; ಪ್ರಾಕೃತ, ದೇಶ್ಯಗಳಲ್ಲಿ ಮಾತಾಡಲೂ ಬರೆಯಲೂ ಅವನಿಗೆ ಅಡ್ಡಿ ಇರಲಿಲ್ಲ. ಆದ್ದರಿಂದ ಪಿಶಾಚ ಭಾಷೆಯು ಸಂಸ್ಕೃತ, ಪ್ರಾಕೃತ, ದೇಶ್ಯ ಈ ಮೂರರಿಂದಲೂ ಬೇರೆಯಾಗಬೇಕಾಗಿಲ್ಲ. ಅದನ್ನು ಸಂಸ್ಕೃತದಲ್ಲಿ ಬರೆಸಬೇಕೆಂದು ಅವನು ರಾಜನನ್ನು ಕೇಳಿಕೊಂಡನು; ಎಂದರೆ ಈ ಮಾಹಾತ್ಮ್ಯ ಹುಟ್ಟಿದ ಕಾಲಕ್ಕೆ ಸಂಸ್ಕೃತ ಬೃಹತ್ಕಥೆ ನೇಪಾಳದಲ್ಲಿದ್ದಿರಬೇಕು. ಅದು ಪದ್ಯಾತ್ಮಕವಾಗಿದ್ದರೂ ಇರಬಹುದು. ಪೈಶಾಚದ್ದು ಇತ್ತೋ ಇಲ್ಲವೋ ಗೊತ್ತಿಲ್ಲ. ಮೂಲವು ಇದ್ದದ್ದು ಪೈಶಾಚಿಯಲ್ಲಿ ಎಂಬ ಪ್ರತೀತಿ ಇದ್ದಿರಬೇಕು. ಗುಣಾಢ್ಯನು ಪುಷ್ಪದಂತನ ಅವತಾರವೇ ಭೃಂಗಿಯ ಅವತಾರವೇ ಅದು ಚರಿತ್ರೆಯ ದೃಷ್ಟಿಯಿಂದ ಅಷ್ಟು ಮುಖ್ಯವಲ್ಲ. ಬರೆದವನು ಗುಣಾಢ್ಯ, ಬರೆದದ್ದು ಪೈಶಾಚಿಯಲ್ಲಿ—ಇಷ್ಟನ್ನು ಒಪ್ಪಿಕೊಳ್ಳಬಹುದು.

ನೇಪಾಳಮಾಹಾತ್ಮ್ಯದಂತೆಯೇ ಶಿವಮಹಾತ್ಮ್ಯವನ್ನು ವರ್ಣಿಸುವ ಯಾವುದೋ ಸ್ಥಳಪುರಾಣವು ಕಾಶ್ಮೀರದಲ್ಲಿಯೂ ಇದ್ದಿರಬೇಕು; ಅದರಿಂದ ಕಾಶ್ಮೀರ ಬೃಹತ್ಕಥೆಯು ಗುಣಾಢ್ಯನ ಕಥೆಯನ್ನು ಎತ್ತಿ ‘ಕಥಾಪೀಠ’ ಲಂಬಕವಾಗಿ ಸೇರಿಸಿರಬೇಕು. ಕಥಾಮುಖವೂ ಕಥೆಗೆ ಪೀಠಿಕೆಯೇ. ಆದರೆ ಕಥಾಮುಖವು ಮೂಲಬೃಹತ್ಕಥೆಯಿಂದಲೇ ಬಂದಂತಿದೆ. ಏಕೆಂದರೆ ಅದು ಶ್ಲೋಕಸಂಗ್ರಹದಲ್ಲಿಯೂ ಇದೆ. ಅದನ್ನು ಬಿಡಲಾಗದೆ ಅದರ ಜೊತೆಗೆ ಇದನ್ನು ಸೇರಿಸಿದಂತಿದೆ. ಆದರೆ ಇದು ಗುಣಾಢ್ಯನು ಬರೆದದ್ದಲ್ಲವೆಂದೂ ಸಾತವಾಹನನು ಬರೆದದ್ದೆಂದೂ ಅದರಲ್ಲಿ ಹೇಳಿದೆ. ಆದ್ದರಿಂದಲೇ ಇದು ಮೂಲಕ್ಕೆ ಸೇರಿದ್ದಲ್ಲವೆಂದೂ ಈಚೆಗೆ ಸೇರಿದ್ದೆಂದೂ ಗೊತ್ತಾಗುತ್ತದೆ.

ಇಂಥ ಶಿವಮಹಾತ್ಮ್ಯ ಗ್ರಂಥವೊಂದನ್ನು ಜಯದ್ರಥನೆಂಬ ಕವಿ (೧೩ನೆ ಶತಮಾನ) ‘ಹರಚರಿತಚಿಂತಾಮಣಿ’ ಎಂದು ಬರೆದಿದ್ದಾನೆ. ಇದರಲ್ಲಿ ೩೨ ‘ಪ್ರಕಾ (ಸರ್ಗ)’ ಗಳಿವೆ. ಇಪ್ಪತ್ತೇಳನೆಯ ಪ್ರಕಾಶದಲ್ಲಿ ವರರುಚಿ ಗುಣಾಢ್ಯ ಮುಂತಾದವರ ಕಥೆ ಬರುತ್ತದೆ. ಅದು ಪ್ರಾಸ್ತಾವಿಕ; ಶಿವಪ್ರಸಾದದಿಂದ ಐಂದ್ರವ್ಯಾಕರಣ ಹಿಂದೆ ಬಿದ್ದು ಪಾಣಿನಿಯ ವ್ಯಾಕರಣ ಹೇಗೆ ಸ್ಥಾಪಿತವಾಯಿತು, ಪ್ರಸಿದ್ಧವಾಯಿತು, ಆದಿಶೇಷನ ಅವತಾರವಾದ ಪತಂಜಲಿಯೂ ಅದರ ಮೇಲೆ ಭಾಷ್ಯ ಬರೆದನು, ಎಂದು ಹೇಳುವುದು ಕವಿಯ ಉದ್ದೇಶ. ಹೀಗೆಯೇ ಈ ಗ್ರಂಥದ ಮೊದಲ ಪ್ರಕಾಶದಲ್ಲಿ ಜ್ವಾಲಾಲಿಂಗದ ಕಥೆಯೂ ೨೪ನೆಯ ಪ್ರಕಾಶದಲ್ಲಿ ವಿಕ್ರಮತುಂಗನ ಕಥೆಯೂ ೨೫ನೆಯ ಪ್ರಕಾಶದಲ್ಲಿ ಜೀಮೂತವಾಹನನ ಕಥೆಯೂ ಬರುತ್ತವೆ. ಈ ಗ್ರಂಥದ ಕರ್ತೃವು ಸೋಮದೇವನ ಗ್ರಂಥವನ್ನು ನೋಡಿರಬಹುದು. ಜೊತೆಗೆ ಮಾಹಾತ್ಮ್ಯಗ್ರಂಥವಿದ್ದರೆ ಅದನ್ನೂ ನೋಡಿರಬಹುದು. ಅಂಥ ಒಂದು ಗ್ರಂಥವಿತ್ತೆಂದು ಕ್ಷೇಮೇಂದ್ರನ

ಏವಂ ಕಿಲ ಪುರಾಣೇಷು ಸರ್ವಾಗಮ ವಿಧಾಯಷು ।

ವಿಶ್ವಶಾಸನ ಶಾಲಿನ್ಯಾಂ ಶ್ರುತೌ ಚ ಶ್ರೂಯತೇ ಕಥಾ ॥

ಎಂಬ ಶ್ಲೋಕದಿಂದ ಗೊತ್ತಾಗುತ್ತದೆ. ಮುಂದೆ ಅವನು ಹೇಳುವ ಕಥೆಯ ಎಷ್ಟು ಭಾಗಕ್ಕೆ ಈ ಆಕರವು ಅನ್ವಯಿಸುತ್ತದೆಯೋ ಗೊತ್ತಾಗುವುದಿಲ್ಲ.

ಗುಣಾಢ್ಯನ ಕಥೆಯಾಗಲೀ ಸಾತವಾಹನನ ಕಥೆಯಾಗಲೀ ಬೃಹತ್ಕಥಾಶ್ಲೋಕಸಂಗ್ರಹದ ಮೊದಲಲ್ಲಿ ಬರುವುದಿಲ್ಲ. ಜೈನಪಾಠವಾದ ಪೆರುಂಗತೈಯೊಳಗಂತೂ ಬರುವುದು ಸಾಧ್ಯವೇ ಇಲ್ಲ. ಬೃಹತ್ಕಥಾಶ್ಲೋಕ ಸಂಗ್ರಹದಲ್ಲಿ ಶಿವನಿಗಿಂತಲೂ ವಿಷ್ಣುವಿನ ಪ್ರಾಧಾನ್ಯ ಹೆಚ್ಚು (ಗಾಂಧರ್ವದತ್ತೆಯ ನಾರಾಯಣಸ್ತುತಿ ಇತ್ಯಾದಿಗಳನ್ನು ನೋಡಿ) ಬೌದ್ಧಧರ್ಮವೂ ಜಾತಕ ಕಥೆಗಳೂ ಜೈನವೃತ್ತಾಂತಗಳೂ ಅಲ್ಲಲ್ಲೇ ಬರುತ್ತವೆ. ಗ್ರಂಥದ ಉದ್ದಕ್ಕೂ ವಿಂಧ್ಯವಾಸಿನಿ. ಚಂಡಿ ಮುಂತಾದ ಆರ್ಯರ ಮತ್ತು ಅನಾರ್ಯರ ದೇವತೆಗಳ ಪೂಜೆಗಳೂ ಉಪಾಸನೆಗಳೂ ಬಲಿಗಳೂ ಬರುತ್ತವೆ. ಆದ್ದರಿಂದ ಮೂಲವನ್ನು ಬರೆದ ಗುಣಾಢ್ಯನು ಯಾವ ಜಾತಿಯವನೋ ಯಾವ ಮತದವನೋ ಯಾವ ದೇವತೆಯ ಉಪಾಸಕನೋ ಹೇಳುವಹಾಗಿಲ್ಲ. (ಗ್ರಂಥದಲ್ಲೇನೋ ಅವನು ಬ್ರಾಹ್ಮಣನೆಂದಿದೆ. ಆದರೆ ಅವನ ತಂದೆ ನಾಗ) ಕೊನೆಗೆ ಅವನು ಯಾವ ಊರಲ್ಲಿ ಹುಟ್ಟಿ ಯಾವ ಪ್ರಾಂತದಲ್ಲಿದ್ದನೋ ಅದನ್ನೂ ಖಂಡಿತವಾಗಿ ಹೇಳುವಂತಿಲ್ಲ. ಅದರಲ್ಲಿಯೂ ಭಿನ್ನಾಭಿಪ್ರಾಯಗಳಿವೆ ಎಂದು ಮೇಲೆ ನೋಡಿದೆವು. ಅವನ ತಾಯಿ ತಂದೆ ಮುಂತಾದವರ ವಿಚಾರವನ್ನು ಒಂಬತ್ತನೆಯ ಪುಟದಲ್ಲಿ ನೋಡಬಹುದು. ಇದು ಸರಿಯೆಂದಾಗಲೀ ಅಲ್ಲವೆಂದಾಗಲೀ ದೃಢಪಡಿಸುವುದಕ್ಕೆ ಮತ್ತಾವ ಆಧಾರವೂ ಇಲ್ಲ.


### ಭೂತಭಾಷೆ - ಪೈಶಾಚೀಭಾಷೆ


ಗುಣಾಢ್ಯನು ಬೃಹತ್ಕಥೆಯನ್ನು ಸಂಸ್ಕೃತದಲ್ಲಿ ಬರೆಯಲಿಲ್ಲ, ಪೈಶಾಚೀಭಾಷೆಯಲ್ಲಿ ಬರೆದಿದ್ದನು ಎಂದು ಎಲ್ಲರೂ ಹೇಳುತ್ತಾರೆ(ದಂಡಿ ಮೊದಲಾದವರು ಇದನ್ನು ಭೂತಭಾಷೆ ಎಂದಿದ್ದಾರೆ)ಇದು ಸಂಭವ; ಎಲ್ಲಾ ದೇಶಗಳಲ್ಲಿಯೂ ಜನಪ್ರಿಯವಾದ ಕಥೆಗಳು ಮೊದಲು ವ್ಯಾವಹಾರಿಕ ಭಾಷೆಯಲ್ಲಿಯೇ ಹುಟ್ಟುತ್ತವೆ, ಹರಡುತ್ತವೆ. ಅವು ಗ್ರಾಂಥಿಕ ಭಾಷೆಗೆ ಬರುವುದು ಆಮೇಲೆ. ಸಂಸ್ಕೃತವು ಶಾಸ್ತ್ರಸಾಹಿತ್ಯ ಗ್ರಂಥಗಳಲ್ಲಿ ಈಗ ಕಂಡುಬರುವ ಅದರ ರೂಪದಲ್ಲಿ ಎಂದಾದರೂ ಆಡುವ ಭಾಷೆಯಾಗಿ ಬಳಕೆಯಲ್ಲಿತ್ತೇ ಎಂಬುದು ಸಂದೇಹ; ಮೊದಲಿನಿಂದಲೂ ಗ್ರಾಂಥಿಕವಾದ ‘ಸಂಸ್ಕೃತ’ ಭಾಷೆಯ ಜೊತೆಗೆ ‘ಆಡುಭಾಷೆ’ ಇದ್ದಂತೆ ಕಾಣುತ್ತದೆ. ಅದೇ ಪ್ರಾಕೃತಗಳಾಗಿ ಆಮೇಲೆ ಅವೂ ಗ್ರಾಂಥಿಕಗಳಾದುವು. ಪೈಶಾಚಿಯೂ ಇಂಥದೊಂದು ಪ್ರಾಕೃತ. ಇದರ ಸ್ವರೂಪವೇನು, ಇದು ಒಂದೇ ಹಲವೇ, ಯಾವ ಯಾವ ವಿಚಾರದಲ್ಲಿ ಪ್ರಚುರವಾಗಿತ್ತು, ‘ಭೂತ' ಭಾಷೆಯೂ ‘ಪೈಶಾಚಿ’ ಯೂ ಒಂದೆಯೇ ಬೇರೆ ಬೇರೆಯೇ, ಎಂಬ ಅಂಶಗಳಲ್ಲಿ ಬಹುವಾಗಿ ಚರ್ಚೆ ನಡೆದಿದೆ. ಸೋಮದೇವ ಕ್ಷೇಮೇಂದ್ರರಿಬ್ಬರಿಗೂ ಮೂಲವಾದ ಗ್ರಂಥವಂತೂ ಪೈಶಾಚಿಯಲ್ಲಿದ್ದಿರಬೇಕು. ಅದನ್ನು ಅವರು ‘ಪೈಶಾಚಿ’ ಎಂದು ಕರೆಯುತ್ತಿದ್ದಿರಬೇಕು. ಅದನ್ನು ಅವರ ಹೇಳಿಕೆಯಿಂದಲೇ ತಿಳಿಯಬಹುದು. ಕಾಶ್ಮೀರದ ಸುತ್ತಿನಲ್ಲಿ ಇಂದು ಜನರು ಆಡುವ ಭಾಷೆಗಳನ್ನು ಗ್ರಿಯರ್​ಸನ್​ ಅವರು ಪೈಶಾಚಭಾಷೆಗಳೆಂದೇ ಕರೆದಿದ್ದಾರೆ* . ಪೈಶಾಚಭಾಷೆಯು ಇಂಡಿಯದ ವಾಯವ್ಯದಲ್ಲಿದ್ದಿರಬೇಕೆಂದೂ* ಆಮೇಲೆ ಇತರ ಕಡೆಗಳಿಗೆ ಹರಡಿರಬೇಕೆಂದೂ ಅವರು ಅಭಿಪ್ರಾಯ ಪಡುತ್ತಾರೆ. ಮಧ್ಯ ಹಿಂದೂಸ್ಥಾನದಲ್ಲಿದ್ದಿರಬಹುದೆಂಬುದು ಸ್ಟೆನ್​ಕೋನೋ ಅವರ ಮತ. ಇದಕ್ಕೆ ಆಧಾರವಾಗಿ ಅವರು ರಾಜಶೇಖರನ ಕಾವ್ಯಮೀಮಾಂಸಗ್ರಂಥದಿಂದ ಒಂದು ವಾಕ್ಯವನ್ನು ಪ್ರಮಾಣವಾಗಿ ಕೊಡುತ್ತಾರೆ. ಅವನಿಗೆ ಜನ ಜನಿತವಾಗಿಯೂ ಬೃಹತ್ಕಥಾಮಂಜರೀ ಮುಂತಾದುವುಗಳಲ್ಲಿಯೂ ಬಂದಿರುವ ಪ್ರತೀತಿಯೇ ಮೂಲವಾಗಿದ್ದಿರಬಹುದು. ಏನೇ ಆಗಲಿ, ಪೈಶಾಚವು ಪಿಶಾಚಿಗಳ ಭಾಷೆಯಲ್ಲ. ಅದೂ ಒಂದು ಜನ ಆಡುತ್ತಿದ್ದ ಪ್ರಾಕೃತ ಭಾಷೆ.* ಪ್ರಾಯಶಃ ಗುಡ್ಡಗಾಡು ಜನರು ಆಡುತ್ತಿದ್ದ ಭಾಷೆ; ಅದನ್ನು ಹೆಚ್ಚು ನಾಗರೀಕರಾದ ಜನರು, ವಿದ್ಯಾವಂತರು ತಿರಸ್ಕಾರವಾಗಿ ಈ ಹೆಸರಿನಿಂದ ಮೊದಲು ಕರೆದದ್ದಿರಬಹುದು. ಉದಾಹರಣೆ ಕೊಡಲು ಆ ಭಾಷೆಯಲ್ಲಿ ಬರೆದ ಮೂಲಬೃಹತ್ಕಥೆಯ ಒಂದು ವಾಕ್ಯವೂ ಸಿಕ್ಕಿಲ್ಲ. ಧನಿಕನು ಬೃಹತ್ಕಥೆಯದೆಂದು ಕೊಟ್ಟಿರುವ ಶ್ಲೋಕಗಳು ಬೃಹತ್ಕಥಾಮಂಜರಿಯವು (೧೫ನೆಯ ಟಿಪ್ಪಣಿಯನ್ನು ನೋಡಿ) ಎಷ್ಟೋ ಶತಮಾನಗಳು ಅನಂತರ ಬಹುಮಟ್ಟಿಗೆ ಅನೂಚಾನವಾಗಿ ಬಂದಿರುವುದನ್ನು ಪ್ರಾಕೃತವ್ಯಾಕರಣಕಾರರು ಬರೆದಿದ್ದಾರೆ. ಅವರಲ್ಲೆಲ್ಲಾ ಪ್ರಾಯಶಃ ಪ್ರಾಚೀನನಾದ ವರರುಚಿಯ ವ್ಯಾಕರಣದಿಂದ ಅದರ ಸ್ವರೂಪವನ್ನು ಮುಂದೆ ತಿಳಿಸಿದೆ:—

ವರರುಚಿಯು (೩ನೆಯ ಶತ? ೫ನೆಯ ಶತ) ತನ್ನ ‘ಪ್ರಾಕೃತಪ್ರಕಾಶ’ ದ ಹತ್ತನೆಯ ಪರಿಚ್ಛೇದದಲ್ಲಿ ಪೈಶಾಚಿಯ ಲಕ್ಷಣವನ್ನು ಹೇಳಿದ್ದಾನೆ. ಈ ಗ್ರಂಥಕ್ಕೆ ಕಾತ್ಯಾಯನನೆಂಬುವನ ವ್ಯಾಖ್ಯಾನವಿದೆ. ಇವೆರಡು ಹೆಸರನ್ನೂ ಒಂದುಮಾಡಿಕೊಂಡೋ ಏನೋ ವರರುಚಿಯೂ ಕಾತ್ಯಾಯನನೂ ಒಬ್ಬನೇ, ಕಾತ್ಯಾಯನನೆಂಬುದು ಅವನ ಗೋತ್ರನಾಮ, ಎಂದು ಹೇಳುವುದುಂಟು. ಪಾಣಿನಿಯ ಸೂತ್ರಗಳಿಗೆ ವಾರ್ತಿಕಗಳನ್ನು ಬರೆದ ವರರುಚಿಯು ಬೇರೆಯಾಗಿರಬೇಕು. ಇವನ ವಿಚಾರವಾಗಿ ಹುಟ್ಟಿರುವ ಕಥೆಯನ್ನು ೩೩ನೆಯ ಪುಟದಲ್ಲಿ ನೋಡಬಹುದು.

‘ಪ್ರಾಕೃತಪ್ರಕಾಶ’ ವು ಪ್ರಾಕೃತ ಭಾಷೆಗಳ ವ್ಯಾಕರಣ. ಇದರಲ್ಲಿ ಹನ್ನೆರಡು ಪರಿಚ್ಛೇದಗಳಿವೆ. ಇವುಗಳಲ್ಲಿ ಮೊದಲ ಒಂಬತ್ತು ಪರಿಚ್ಛೇದಗಳಲ್ಲಿ ಮಹಾರಾಷ್ಟ್ರೀಯ ಲಕ್ಷಣವೂ, ಹತ್ತನೆಯದರಲ್ಲಿ ಪೈಶಾಚಿಯ ಲಕ್ಷಣವೂ ಹನ್ನೊಂದನೆಯದರಲ್ಲಿ ಮಾಗಧಿಯ ಲಕ್ಷಣವೂ, ಹನ್ನೆರಡನೆಯದರಲ್ಲಿ ಶೌರಸೇನಿಯ ಲಕ್ಷಣವೂ ಹೇಳಿದೆ.೨೬ ಹೇಮಚಂದ್ರನು (೧೦೮೮-೧೧೭೨) ಇವಕ್ಕೆ ಚೂಲಿಕಾಪೈಶಾಚೀ ೨೭ ಅಪಭ್ರಂಶ ಇವುಗಳನ್ನು ಸೇರಿಸಿ ಆರು ಭಾಷೆಗಳ ಲಕ್ಷಣಗಳನ್ನು ಹೇಳಿದ್ದಾನೆ(ಪೈಶಾಚೀ—ಪ್ರಾಕೃತ ವ್ಯಾಕರಣ, ಪಾದ, ಸೂತ್ರ ೩೦೩-೩೨೮). ಮಾರ್ಕಂಡೇಯ ಕವೀಂದ್ರನು (೧೭ನೆಯ ಶತ) ಪೈಶಾಚೀಯಲ್ಲಿ ಕೇಕಯ ಪೈಶಾಚಿಕೀ, ಶೌರಸೇನ ಪೈಶಾಚಿಕೀ, ಪಾಂಚಾಲ ಪೈಶಾಚಿಕೀ ಎಂದು ಮೂರು ಭೇದಗಳನ್ನು ಮಾಡುತ್ತಾನೆ.

ಪ್ರಾಕೃತವೆಂದರೆ ಸಂಸ್ಕೃತವು ಜನರ ಬಾಯಲ್ಲಿ ವಿಕಾರಹೊಂದಿ ಆಗಿರುವ ಭಾಷೆ—ಪ್ರಕೃತೀ ಸಂಸ್ಕೃತಂ; ತತ್ರ ಭವಂ, ತತ ಆಗರಂ ವಾ ಪ್ರಾಕೃತಂ’ (ಹೇಮಚಂದ್ರ). ಇದು ಒಂದು ಮತ. ಸಾಮಾನ್ಯ ಜನರು ಸ್ವಾಭಾವಿಕವಾಗಿ ಆಡುವ ಹುಟ್ಟುಭಾಷೆ ಪ್ರಾಕೃತ. ಅದನ್ನು ವ್ಯಾಕರಣ ನಿಯಮಗಳಿಂದ ಸಂಸ್ಕರಿಸಿದರೆ ಆಗುವ ಭಾಷೆ ಸಂಸ್ಕೃತ—ಎಂಬುದು ಇನ್ನೊಂದು ಮತ. ಪ್ರಾಕೃತದ ಮಾತುಗಳು ಕನ್ನಡಿಗರಿಗೆ ತದ್ಭವಗಳಂತೆ ಕಾಣುತ್ತವೆ. ಇಂದಿಗೂ ಕನ್ನಡದಲ್ಲಿ ಬಳಕೆಯಾಗಿರುವ ಅನೇಕ ತದ್ಭವ ಶಬ್ದಗಳು—ಅಜ್ಜ, ಅಣತಿ, ಇಂಗಾಲ, ಕತ್ತರಿ ಕುಂಬಾರ ಜವ್ವನ ದೆವ್ವ ಪಟ್ಟಣ ಪೆಂ (ಖರ್ಜೂರ), ಭತ್ತ, ರಾಯ, ಸನ್ನೆ, ಇತ್ಯಾದಿ—ಎಲ್ಲಾ ಪ್ರಾಕೃತ ಶಬ್ದಗಳೇ.ಆಡುವ ಮಾತಿನಲ್ಲಿ ಹೆಚ್ಚು ಬಳಕೆ ಇಲ್ಲದೆ ಗ್ರಂಥಗಳಲ್ಲಿ ಮಾತ್ರ ಪ್ರಯುಕ್ತವಾದ ಇಂಥ ತದ್ಭವಗಳು ಸಾವಿರಾರು; ಹಿಂದಿ ಮರಾಠಿ ಬಂಗಾಳಿ ಮುಂತಾದ ಔತ್ತರೇಯ ಭಾಷೆಗಳಲ್ಲಿ ಅವು ನೂರಕ್ಕೆ ತೊಂಭತ್ತೈದರಷ್ಟು.

ಇವುಗಳಲ್ಲಿ ಮಹಾರಾಷ್ಟ್ರೀಯನ್ನು ಒಂಬತ್ತು ಪರಿಚ್ಛೇದಗಳಲ್ಲಿ ಪ್ರತಿಪಾದಿಸಿರುವುದರಿಂದಲೇ ಅದರ ಪ್ರಾಶಸ್ತ್ಯವು ಗೊತ್ತಾಗುತ್ತದೆ. ದಂಡಿಯು ಅದನ್ನು ‘ಪ್ರಕೃಷ್ಟ ಪ್ರಾಕೃತ’ ವೆಂದು ಜನರು ತಿಳಿದಿದ್ದಂತೆ ಹೇಳುತ್ತಾನೆ. ಹಾಲನ ಪ್ರಸಿದ್ಧ ಸಂಕಲನ ಗ್ರಂಥವಾದ ಗಾಥಾ ಸಪ್ತಶತಿಯು ರಚಿತವಾಗಿರುವುದು ಇದರಲ್ಲಿಯೇ. ಪೈಶಾಚಿಯ ಲಕ್ಷಣವು ೧೪ ಸೂತ್ರಗಳಲ್ಲಿ ಮಾತ್ರ ಪ್ರತಿಪಾದಿತವಾಗಿದೆ. ವರರುಚಿಯ ಮತದಲ್ಲಿ ಇದು ಪಿಶಾಚಿಗಳ ಭಾಷೆ— ‘ಪಿಶಾಚಾನಾಂ ಭಾಷಾ ಪೈಶಾಚೀ’ ಇದಕ್ಕೆ ಶೌರಸೇನಿಯು ಪ್ರಕೃತಿ. ಶೌರಸೇನಿಗೆ ಸಂಸ್ಕೃತವು ಪ್ರಕೃತಿ, ಎಂದರೆ ಪೈಶಾಚಿಯು ಸಂಸ್ಕೃತದಿಂದ ಎರಡು ಮೆಟ್ಟಲು ಇಳಿದು ಬಂದಿದೆ. ಆದ್ದರಿಂದ ಅದನ್ನು ಒಂದು ವಿಧದಲ್ಲಿ ಉಪಪ್ರಾಕೃತ ಅಥವಾ ಪ್ರಾಕೃತಶಾಖೆ ಎನ್ನಬಹುದು.ಇದರಲಿ ಗನನ ಮಾಧವ ಗೋವಿಂದ ಕೇಶವ ಸಂಗ್ರಾಮ ತರುಣೀ ಕಷ್ಟ ಸ್ನಾನ ಸರ್ವಜ್ಞ ಕನ್ಯಾ ಕಾರ್ಯ ಹೃದಯ ಇವು ಕ್ರಮವಾಗಿ ಗಕನಂ ಮಾಥವೋ ಗೋಪಿಂತೋ(< ಗೋಪಿಂದ< ಗೋಪೇಂದ್ರ?) ಕೇಸವೋ ಸಂಗಾಮೋ ತಲುನೀ ಕಸಟ ಸನಾನ ಸವ್ವಂಜೋ ಕಂಜಾ ಕಚ್ಚ ಹಿತಪಕ—ಆಗುತ್ತವೆ. ಸರ್ವಜ್ಞವು ಮಹಾರಾಷ್ಟ್ರೀಯಲ್ಲಿ ಸವ್ವಜ್ಙ ಎಂದೂ ಶೌರಸೇನಿಯಲ್ಲಿ ಸವ್ವಣ್ಣೋ ಎಂದೂ ಆಗುತ್ತದೆ. ಈ ಉದಾಹರಣೆಗಳಿಂದ ಸಂಸ್ಕೃತ ಶಬ್ದಗಳಿಗೂ ಈ ಪ್ರಾಕೃತ ರೂಪಗಳಿಗೂ ಇರುವ ವ್ಯತ್ಯಾಸವನ್ನು ಸ್ವಲ್ಪಮಟ್ಟಿಗೆ ತಿಳಿಯಬಹುದು. ೨೮ ಇವು ಬಹುಮಟ್ಟಿಗೆ ಪಾಳೀಭಾಷೆಯಲ್ಲಿ ಕಂಡುಬರುವ ರೂಪಗಳೆಂದರೆ ತಪ್ಪಾಗಲಾರದು. ಪೈಶಾಚೀ ಭಾಷೆಯದೆಂದು ಹೇಳಿರುವ ಕೆಲವು ಶ್ಲೋಕಗಳನ್ನೂ ವಾಕ್ಯಗಳನ್ನೂ ಮುಂದೆ ಕೊಟ್ಟಿದೆ:—

ಪೈಶಾಚಿಗೆ—ಸುದ್ದಾ ಕಸಾಯ ಹಿತಪಕ ಜಿತ ಕರನ ಕುತುಂಬ ಚೇಸಟೋ ಯೋಗೀಮುಕ್ಕ ಕುಟುಂಬ ಸಿನೇಹೋ ನ ವಲತಿ ಗಂತೂನ ಮುಕ್ಖಪತಂ

(ಛಾಯೆ:-ಶುದ್ಧಾಕಷಾಯ ಹೃದಯ ಜಿತಕರಣ ಕುಟುಂಬ ಚೇಷ್ಟೋ ಯೋಗೀಮುಕ್ತ ಕುಟುಂಬ ಸ್ನೇಹೋ ನ ವಲತೇ ಗತ್ವಾ ಮೋಕ್ಷಪದಂ) ಹೇಮಚಂದ್ರನ ಕುಮಾರಪಾಲಚರಿತ ೮-೭



ಚೂಲಿಕಾಪೈಶಾಚಿಗೆ—ವಂಥೂ ಸಠಾಸಠೇಸುವಿ ಆಲಂಪಿತುಪಸಮೋ ಅನಾಲಂಪೋ ಸವ್ವಞ್ಞು ಲಾಚ ಚಲನೇ ಅನುಝಾಯಂತೋ ಹವತಿ ಯೋಗೀ

(ಛಾಯೆ:- ಬಂಧುಃ ಶಠಾಶಠೇಶ್ವಪಿ ಆಲಂಬಿತೋಪಶಮಃ ಅನಾರಂಭಃ ಸರ್ವಜ್ಞರಾಜಚರಣಾನ್​ ಅನುಧ್ಯಾಯನ್​ ಭವತಿ ಯೋಗೀ) ಕುಮಾರಪಾಲಚರಿತ, ೮-೧೨



ಸಂಸ್ಕೃತ ಪಿಶಾಚಭಾಷಾಶ್ಲೇಷೆಗೆ—ಕಮನೇ ಕತಮಾದಾನಂ ಸುರತನರಜತುಚ್ಛಲಂತ ದಾಸೀನಂ ಅಪ್ಸತಿಮಾನಂ ಖಮತೇ ಸೋ ಗನಿಕಾನಂ ನ ರಂಜೇತುಂ

(ಪೈಶಾಚೀ ಛಾಯೆ—ಕಾಮೇ ಕೃತಾಮೋದಾನಾಂ ಸುವರ್ಣರಜತೋಚ್ಛಲದ್ದಾಸೀನಾಂ ಅಪ್ರತಿಮಾನಂ ಕ್ಷಮತೇಸ ಗಣಿಕಾನಾಂ ನ ರಂಜಯಿತುಂ) ರುದ್ರಟನ ಕಾವ್ಯಾಲಂಕಾರ ೪.೧೩



ಪೈಶಾಚೀಭಾಷೆಯ ಒಂದು ವಾಕ್ಯ—

೧. ತವೋ ಸವ್ವೇಹಿ ವಿ ಭಣಿಯಂ ‘ಯದಿ ಎವಂ, ತಾ ಪಯಟ್ಟಥ ತಹಿಂ ಚೆಯ ವಚ್ಚಾಮೋ’ ತ್ತಿ ಭಣಮಾಣಾ, ಉಪ್ಪಾ ಇ ಈಸೆಯ ಖಗ್ಗಣಿಮ್ಮಲಂ ಗಯಣಯ (ಮ್) ಪಿಸಾಯತ್ತಿ.

ಅರ್ಥ—ಆಗ ಎಲ್ಲರೂ ಎಂದರು: ‘ಹಾಗಾದರೆ ಹೊರಡಿ.ಅಲ್ಲಿಗೆ ಹೋಗೋಣ’

ಹೀಗೆಂದು ಪಿಶಾಚಗಳು ಶುಭ್ರವಾದ ಕತ್ತಿಯಂತೆ ನಿರ್ಮಲವಾದ ಆಕಾಶಕ್ಕೆ ನೆಗೆದರು. ಕುವಲಯಮಾಲಾದಿಂದ (B.S.O.S..xii.p.689f)



೨. ಕಿಂ ಪಿ ಕಿಂ ಪಿ ಹಿತಪಕೇ ಅತ್ಥಂ ಚಿಂತಯಮಾನೀ— ಹೇಮಚಂದ್ರನ ವ್ಯಾಕರಣ, ೪.೩೧ ೦




### ಸಾತವಾಹನ


ಹೈದರಾಬಾದ್​ ಸಂಸ್ಥಾನದ ಔರಂಗಾಬಾದ್​ ಜಿಲ್ಲೆಯಲ್ಲಿ (೧೯೫೬ರಲ್ಲಿ ಭಾಷಾವಾರು ರಾಜ್ಯಗಳ ರಚನೆ ಯಾದಂತೆ ಔರಂಗಾಬಾದ್​ ಜಿಲ್ಲೆ ಮಹಾರಾಷ್ಟ್ರರಾಜ್ಯಕ್ಕೆ ಸೇರ್ಪಡೆಯಾದುದನ್ನು ಗಮನಿಸಿ) ಗೋದಾವರೀ ತೀರದ ಮೇಲೆ ಪೈಠಣವೆಂಬ ಒಂದು ಊರು ಇದೆ. ಇದೇ ಹಿಂದಿನ ಪ್ರತಿಷ್ಠಾನನಗರ. ಅಲ್ಲಿ ಆಂಧ್ರರಾಜು ಅಥವಾ ಆಂಧ್ರಭೃತ್ಯರು ಆಳುತ್ತಿದ್ದರು. ಅವರ ಹೆಸರು ನಾಣ್ಯಗಳ ಮೇಲೆ ಸಾದವಾಹನ ಆಥವಾ ಸಾತವಾಹನ ಎಂದೂ ಪುರಾಣಗಳಲ್ಲಿ ಸಾತಕರ್ಣಿ ಎಂದೂ ದೊರೆಯುತ್ತದೆ. ಈ ಹೆಸರಿನ ರಾಜರು ಅನೇಕರು ಇದ್ದರು. ಆದ್ದರಿಂದ ಸಾತವಾಹನನೆಂಬುದು ಮೂಲಪುರುಷನನ್ನು ನಿರ್ದೇಶಿಸುವ ವಂಶದ ಹೆಸರೆಂದು ಭಾವಿಸಬಹುದು. ಅರ್ಥದಲ್ಲಿ ಇವೆರಡೂ ಒಂದೇ ಎಂದೂ ತೋರುತ್ತದೆ. ೨೯ ಮೂಲ ಶಬ್ದಕ್ಕೆ ಅರ್ಥವಾಗದೆ ಇದ್ದದ್ದರಿಂದಲೋ ಏನೋ ಈ ಎರಡು ಹೆಸರುಗಳೂ ನಾನಾ ರೂಪಗಳಲ್ಲಿ ದೊರೆಯುತ್ತವೆ.:— ಸಾಲವಾಹಣ, ಸಾಲಾಹಣ, ಶಾತವಾಹನ, ಶಾಲಿವಾಹನ, ಸಾಲೀವಾಹನ, ಶಾಲೀವಾಹನ, ಶಾ (ಶಾತಿ-ಶಾಂತ-ಶಾಂತಿ-ಶೀತ-ಸಾತ-ಸತ-ಸದ-ಸತಿ)ಕರ್ಣಿ. ಕರ್ಣಿ ಎಂಬ ಉತ್ತರಭಾಗವೂ ಕಣಿ ಕರ್ಣ ಕೋಣ ವರ್ಣ ಎಂದು ಮುಂತಾಗಿ ಕಂಡುಬರುತ್ತದೆ. ನಾಣ್ಯದ ಮೇಲೆ ಕಂಡುಬರುವ ‘ಶಾತಕಣಿ’ ಎಂಬುವುದಕ್ಕೆ ಹೊಂದುವುದರಿಂದ ‘ಶಾತಕರ್ಣಿ’ ಎಂಬ ಪದವನ್ನು ಚರಿತ್ರಲೇಖಕರು ಅಂಗೀಕರಿಸಿದ್ದಾರೆ.

ಸಾತವಾಹನ ವಂಶವು ಬಹು ಪ್ರಾಚೀನವಾದದ್ದೆಂದು ತೋರುತ್ತದೆ. ಅದು ಭವಿಷ್ಯಪುರಾಣದಲ್ಲಿಯೂ ಆ ಪುರಾಣವನ್ನು ಅನುಸರಿಸಿ ಮತ್ಸ್ಯ ವಾಯು ಬ್ರಹ್ಮಾಂಡಪುರಾಣಗಳಲ್ಲಿಯೂ ಉಲ್ಲೇಖಿತವಾಗಿದೆ. ಇದು ಮತ್ಸ್ಯ ಪುರಾಣದಲ್ಲಿ ಉಕ್ತವಾಗಿರುವ ವಂಶಾವಳಿ:— ೧. ಸಿಮುಕ ೩೦, ೨.ಕೃಷ್ಣ, ೩. ಶ್ರೀ ಶಾತಕರ್ಣಿ, ೪. ಪೂರ್ಣೋತ್ಸಂಗ, ೫. ಸ್ಕಂಧಸ್ತಂಭಿ, ೬. ಶಾತಕರ್ಣಿ, ೭. ಲಂಬೋದರ, ೮. ಅಪೀಲ (ದಿವಿಲಕ), ೯. ಮೇಘಸ್ವಾತಿ, ೧೦. ಸ್ವಾತಿ, ೩೧ ೧೧. ಸ್ಕಂದಸ್ವಾತಿ, ೧೨. ಮೃಗೇಂದ್ರ, ೧೩. ಕುಂತಲ, ೧೪. ಸ್ವಾತಿವರ್ಣ, ೧೫. ಪುಲೋಮಾವಿ (ಪದುಮಾನ್​), ೧೬. ಅರಿಷ್ಠಕರ್ಣ, ೩೨ ೧೭. ಹಾಲ, ೧೮. ಮಂತಲ (ಪತ್ತಲಕ), ೧೯. ಪುರೀಂದ್ರಸೇನ, ೨೦. ಸುಂದರಶಾತಕರ್ಣಿ, ೨೧. ಚಕೋರ, ೨೨. ಶಿವಸ್ವಾತಿ, ೨೩. ಗೌತಮೀಪುತ್ರ, ೨೪. ಪುಲೋಮ (೨೪ಎ.ಶಾತಕರ್ಣಿ), ೨೫. ಶಿವಶ್ರೀ, ೨೬. ಶಿವಸ್ಕಂಧ, ೨೭. ಯಜ್ಞಶ್ರೀ, ೨೮. ವಿಜಯ, ೨೯. ಚಂಡಶ್ರೀ, ೩೦. ಪುಲೋಮಾವೀ

ಇವರಲ್ಲಿ ೨೩ನೆಯ ಗೌತಮೀಪುತ್ರನಿಂದ ೩೦ನೆಯ ಪುಲೋಮಾವಿಯವರೆಗೆ ಮಾತ್ರ ಶಾಸನಗಳೂ ನಾಣ್ಯಗಳೂ ದೊರೆಯುತ್ತವೆ. ಮಿಕ್ಕವಕ್ಕೆ ಪುರಾಣವೇ ಆಧಾರ. ಅದೇ ಹಿಂದಿನ ಕಾಲದ ಚರಿತ್ರೆ. ಶಾಸನ ನಾಣ್ಯಗಳ ಆಧಾರವಿರುವೆಡೆಯಲ್ಲಿಯೂ ಕಾಲನಿರ್ಧಾರವಾಗಿಲ್ಲ. ವಿದ್ವಾಂಸರಲ್ಲಿ ಭಿನ್ನಾಭಿಪ್ರಾಯಗಳಿವೆ. ಆದ್ದರಿಂದ ಅವುಗಳಿಗಿಂತ ಹಿಂದೆ ಹೋದರೆ, ಸಾಧಾರವಾಗಿಯೂ ಸರ್ವಸಮ್ಮತವಾಗಿಯೂ ಕಾಲನಿರ್ದೇಶ ಮಾಡುವುದೇ ಸಾಧ್ಯ ವಲ್ಲ. ಈ ರಾಜರು ಎಲ್ಲಿಯವರೋ,* ಎಲ್ಲಿಂದ ಬಂದರೋ ಯಾವಾಗ ಬಂದರೋ ಯಾವಾಗ ರಾಜ್ಯವನ್ನು ಸ್ಥಾಪಿಸಿದರೋ ಹೇಳುವುದಕ್ಕಾಗುವುದಿಲ್ಲ. ಸಿಮುಕನು ಅಶೋಕಚಕ್ರಾಧಿಪತ್ಯವು ಕ್ಷೀಣವಾದಮೇಲೆ ಎಂದರೆ ಸುಮಾರು ಕ್ರಿ.ಪೂ.ಮೂರನೆಯ ಶತಮಾನದ ಉತ್ತರಾರ್ಧದಲ್ಲಿ ರಾಜ್ಯಸ್ಥಾಪನೆ ಮಾಡಿ ಆಳುತ್ತಿದ್ದನೆಂದು ರ್ಯಾಪ್ಸನ್​ ಮತ್ತು ಬಾರ್ನೆಟ್​ ಇವರು ಅಭಿಪ್ರಾಯಪಡುತ್ತಾರೆ.* ಈ ವಂಶದಲ್ಲಿ ಮೂರನೆಯವನಾದ ಶ್ರೀ ಶಾತಕರ್ಣಿಯು ಮಹಾರಾಷ್ಟ್ರ ರಾಜಪುತ್ರಿಯನ್ನು ಮದುವೆಮಾಡಿಕೊಂಡು ಆಂಧ್ರ ಚಕ್ರಾಧಿಪತ್ಯವನ್ನೂ ಮಹಾರಾಷ್ಟ್ರ ಚಕ್ರಾಧಿಪತ್ಯವನ್ನೂ ಒಂದು ಮಾಡಿದನೆಂದು ಊಹಿಸಲ್ಪಟ್ಟಿದೆ.

ಇವರಲ್ಲೆಲ್ಲಾ ತುಂಬ ಪ್ರಸಿದ್ಧನಾದವನು ೧೭ನೆಯ ರಾಜನಾದ ಹಾಲ. ಇವನೇ ಸಾತವಾಹನ, ಶಾಲಿವಾಹನ, ಗಾಥಾ ಸಪ್ತಶತಿಯ ಕರ್ತೃ,* ಶಕಸ್ಥಾಪಕ, ಕ್ರಿ.ಶ.೭೮ ರಲ್ಲಿದ್ದನು ಎಂದು ಹೇಳುತ್ತಾರೆ. ಆದರೆ ಇದು ಯಾವುದೂ ನಿರ್ಧರವಿಲ್ಲ. ವಿದ್ವಾಂಸರಲ್ಲಿ ಭಿನ್ನಾಭಿಪ್ರಾಯಗಳಿವೆ.*

ಇವರಲ್ಲಿ ಗುಣಾಢ್ಯನ ಪೋಷಕರು ಯಾರು? ಅವನ ಹೆಸರು ಸಾತವಾಹನನೆಂದು ಮಾತ್ರ ಕಥಾಸರಿತ್ಸಾಗರದಲ್ಲಿ ಹೇಳಿದೆ. ಅವನು ಯಾವ ಸಾತವಾಹನ? ಹಾಲನು ಇರಲಾರನು. ಅವನು ಪ್ರಾಕೃತಪ್ರಿಯನಾದರೂ ಅವನು ಬರೆದಿರುವುದು ಮಹಾರಾಷ್ಟ್ರಿಯಲ್ಲಿ; ಗುಣಾಢ್ಯನದು ಪೈಶಾಚಿ; ಅಲ್ಲದೆ ಹಾಲನ ತಂದೆ ದೀಪಕರ್ಣಿಯಲ್ಲ. ಅವನ ತಂದೆಗೆ ಹಲವು ಹೆಸರುಗಳು ಕಂಡುಬಂದರೂ ದೀಪಕರ್ಣಿಯು ಅವುಗಳಲ್ಲಿ ಒಂದಾಗಿಲ್ಲ.

ಈಗ ಕಥಾಸರಿತ್ಸಾಗರದಲ್ಲಿ ಸಾತವಾಹನನ ವಿಚಾರವಾಗಿ ಬಂದಿರುವ ಕಥೆಯನ್ನು* ಪರಿಶೀಲಿಸೋಣ

(ಪುಟ ೭೫) ಇದರ ಪ್ರಕಾರ ಸಾತವಾಹನನು ದೀಪಕರ್ಣಿಗೆ ಸಿಕ್ಕಿದ್ದು, ಇನ್ನೂ ಮಗುವಾಗಿದ್ದಾಗ; ಸಿಂಹದ ಮೇಲೆ ಕುಳಿತು ಬಂದಾಗ; ಅವನು ಈ ಸಿಂಹದ ಮಗ; ಆ ಸಿಂಹವು ಶಾಪಪಡೆದಿದ್ದ ಸಾತನೆಂಬ ಯಕ್ (ಬೃಹತ್ಕಥೆಯಲ್ಲಿ ಯಕ್ಷನೋ ವಿದ್ಯಾಧರನೋ ಅಲ್ಲದವರು ಯಾರು?) ಇದನ್ನು ನೋಡಿದರೆ ಈ ಕಥೆಯು ‘ಶಿಶುಕ ಸಾತವಾಹನ’ ಎಂಬ ಹೆಸರಿನ ಮೇಲೆ ಹುಟ್ಟಿದ್ದಾಗಿ ತೋರುತ್ತದೆ. ಈ ‘ಶಿಶುಕ’ ವೆಂಬುದು ‘ಸಿಮುಕ’ ಎಂಬುದರ ರೂಪಾಂತರವೆಂದು ಕಾಣುತ್ತದೆ. (ಟಿಪ್ಪಣಿ ೩೦) ಸಾತ ಎಂಬುದಕ್ಕೆ ಕುದುರೆ ಎಂದು ಅರ್ಥವಾಗಬಹುದು. ಆದರೆ ಇಲ್ಲಿ ಸಾತನು ಸಿಂಹ; ಆದ್ದರಿಂದ ಸಾತ ಶಬ್ದಕ್ಕೆ ಸಿಂಹವೆಂದೇ ಅರ್ಥವಿತ್ತೋ, ಅಥವಾ ಅದಕ್ಕಿಂತ ಹೆಚ್ಚು ಸಂಭವವಾಗಿ ಕಥೆ ಕಟ್ಟಿದವರು ‘ಸಿಂಹಕ’ ಶಬ್ದವನ್ನು ಹೋಲಬಹುದಾದ ‘ಸಿಮುಕ’ ವನ್ನು ಮನಸ್ಸಿನಲ್ಲಿಟ್ಟುಕೊಂಡಿದ್ದರೋ ತಿಳಿಯದು. ‘ದೀಪಕರ್ಣ’ ಎಂಬುದು ಪ್ರಾಯಶಃ ‘ದ್ವೀಪಿಕರ್ಣಿ’ ಎಂಬುದರ ರೂಪಾಂತರ ಅಥವಾ ತದ್ಭವವಿರಬಹುದು. ದ್ವೀಪಿ ಎಂದರೆ ಹುಲಿ. ಒಬ್ಬನು ಸಿಂಹದ ಮಗನಾದರೆ ಇನ್ನೊಬ್ಬನು ಹುಲಿಯ ಮಗ. ಇದು ಯಾವ ಪುರಾಣದಲ್ಲಿಯೂ ಕಂಡುಬರುವುದಿಲ್ಲ. ಆದ್ದರಿಂದ ಕವಿಕಲ್ಪಿತವೋ, ಸಂಪ್ರದಾಯಪರಂಪರೆಯಿಂದಲೋ ಪುರಾಣಕ್ಕೂ ಸಿಕ್ಕದೆ, ಕರ್ಣಾಕರ್ಣಿಕೆಯಾಗಿ ಬಂದಿದ್ದೋ ತಿಳಿಯದು. ಏನೇ ಆಗಲಿ ಈ ಕಥೆಯು ಸಿಮುಕನನ್ನು ಮನಸ್ಸಿನಲ್ಲಿಟ್ಟುಕೊಂಡಿದೆಯೇ ಹೊರತು ಹಾಲನನ್ನಲ್ಲ ಎಂಬುದು ಸ್ವಷ್ಟವಾಗಿದೆ.*


### ಪ್ರತಿಷ್ಠಾನ


ಈಚಿನ ಸಾತವಾಹನರು ಆಳಿದ್ದು ಪ್ರತಿಷ್ಠಾನ ಅಥವಾ ಇಂದಿನ ಪೈಠಣದಲ್ಲಿ. ಅದು ಔರಂಗಾಬಾದ್​ ಜಿಲ್ಲೆಯಲ್ಲಿ ಗೋದಾವರಿಯ ಉತ್ತರ ತೀರದ ಮೇಲಿದೆ. ಆದರೆ ಸಿಮುಕನಿಂದ ಮೊದಲುಮಾಡಿಕೊಂಡು ಎಲ್ಲರೂ ಅಲ್ಲಿಯೇ ಇದ್ದರೇ ಎಂಬುದು ಸಂದೇಹ. ಗಂಗಾಯಮುನಾ ಸಂಗಮದ ಹತ್ತಿರ ಒಂದು ಪ್ರತಿಷ್ಠಾನ ನಗರವಿದೆ. ಅದು ಮಹಾಭಾರತಕಾಲದಿಂದಲೂ ಪ್ರಸಿದ್ಧವಾಗಿದೆ. ಶಾಕುಂತಲ ವಿಕ್ರಮೋರ್ವಶೀಯಗಳ ನಾಯಕರಾದ ದುಷ್ಯಂತ ಪುರೂರವರ ರಾಜಧಾನಿಯೆಂದು ಉಕ್ತವಾಗಿದೆ. ಅದು ಆದಿಸಾತವಾಹನರ ರಾಜಧಾನಿಯಾಗಿದ್ದಿರಬಹುದೇ? ಕಥಾಸರಿತ್ಸಾಗರದ ಕಥೆಯು ಅದನ್ನೇ ಮನಸ್ಸಿನಲ್ಲಿಟ್ಟುಕೊಂಡಿತ್ತೆಂದೂ ಅದೂ ದಕ್ಷಿಣಪ್ರತಿಷ್ಠಾನವೂ ಬೆರೆತು ಗಲಿಬಿಲಿಗೆ ಕಾರಣವಾಗಿದೆ ಎಂದೂ ತೋರುತ್ತದೆ.* ಸಾತವಾಹನರು ಉತ್ತರದೇಶದಿಂದ ಬಂದವರಾಗಿರಬಹುದು. ಅವರು ಮಗಧರಾಜರಾದ ಕಾಣ್ವರನ್ನು ನಾಶಮಾಡಿ ತಮ್ಮ ರಾಜ್ಯವನ್ನು ಸ್ಥಾಪಿಸಿದರೆಂದು ಎಲ್ಲಾ ಪುರಾಣಗಳೂ ಹೇಳುತ್ತವೆ. ಮಗಧರಾಜ್ಯವು ಇಂದಿನ ಬಿಹಾರಪ್ರಾಂತ; ಉತ್ತರ ಪ್ರತಿಷ್ಠಾನದ ನೆರೆ. ಸಾತವಾಹನರ ಪ್ರಾಚೀನ ನಾಣ್ಯಗಳ ಮೇಲೆ ಬ್ರಾಹ್ಮಿಯ ಅಕ್ಷರಗಳಿವೆ. ಅವುಗಳ ಮಾಟವು ದಕ್ಷಿಣದ ನಾಣ್ಯಗಳದರಂತಿಲ್ಲ. ಮತ್ಸ್ಯ ಪುರಾಣವು ಮಹಾರಾಷ್ಟ್ರವನ್ನು ‘ನವರಾಷ್ಟ್ರ’ ವೆಂದು ನಿರ್ದೇಶಿಸಿದೆ; ಶಾತವಾಹನರು ತಮ್ಮನ್ನು ‘ನವ ನರ ಸ್ವಾಮಿ’ ಗಳೆಂದು ಕರೆದುಕೊಂಡಿದ್ದಾರೆ. ಕೌಶಾಂಬಿಯಿಂದ ಉಜ್ಜಯಿನೀ ಮೂಲಕ ಪ್ರತಿಷ್ಠಾನಕ್ಕೆ ರಾಜಮಾರ್ಗವಿತ್ತು. ಬೇಕಾದ ಹಾಗೆ ವ್ಯಾಪಾರ ಸಾಪಾರಗಳಿದ್ದುವು. ಜೋಗಳೇಕರ್​ ಸುಕ್ತಂಕರ್​ ಮುಂತಾದವರು ತಮ್ಮ ಲೇಖನಗಳಲ್ಲಿ* ಶಾತವಾಹನರು ಆಂಧ್ರರಾಜರಾದರೂ ಇಂದಿನ ಆಂಧ್ರದೇಶಕ್ಕೂ ಅವರಿಗೂ ಸಂಬಂಧವಿಲ್ಲವೆಂದೂ ಮೊದಲು ಅವರು ಗೋದಾವರೀ ಮೂಲದಲ್ಲಿದ್ದು ಆಮೇಲೆ ಅವರ ಆಳಿಕೆಯು ಗೋದಾವರೀ ಮುಖದವರೆಗೆ ಹಬ್ಬಿತೆಂದೂ ಅಭಿಪ್ರಾಯಪಡುತ್ತಾರೆ. ಆದರೆ ನಾವು ಯೋಚಿಸುತ್ತಿರುವುದು ಅದಕ್ಕಿಂತಲೂ ಹಿಂದಿನ ಕಾಲವನ್ನು. ಆ ಕಾಲದಲ್ಲಿ ಎಂದೋ ಸಿಮುಕನ ಅಥವಾ ಅವನ ಮಗನ ಕಾಲಕ್ಕೆ* ಉತ್ತರಪ್ರತಿಷ್ಠಾನವು ರಾಜಧಾನಿಯಾಗಿದ್ದಿರಬಹುದು. ಹೀಗೆಂದು ಊಹಿಸುವುದಕ್ಕೆ ಕಥಾಸರಿತ್ಸಾಗರದಲ್ಲಿಯೂ ಮತ್ತೊಂದೆರಡು ಕಡೆಗಳಲ್ಲಿಯೂ ದೊರೆಯುವ ಆಧಾರಗಳನ್ನು ಮುಂದೆ ಕೊಟ್ಟಿದೆ. ಇದಕ್ಕಿಂತ ಮುಂಚೆ (೧) ಕೌಶಾಂಬಿಯು ಈಗಿನ ಅಲಹಾಬಾದಿ ನಿಂದ ೩೮ ಮೈಲಿ ಪಶ್ಚಿಮಕ್ಕೆ ಯಮುನಾ ನದಿಯ ತೀರದಲ್ಲಿತ್ತು.* (೨)ಇಂದಿಗೂ ಅಲಹಾಬಾದಿಗೆ ಐವತ್ತು ಮೈಲಿ ಪೂರ್ವದಲ್ಲಿ ಹೌರಾ—ಡೆಲ್ಲಿ ರೈಲುಪಂಕ್ತಿಯಲ್ಲಿ ‘ವಿಂಧ್ಯಾಚಲ’ ವೆಂಬ ಊರಿದೆ; ಅಲ್ಲಿ ಒಂದು ಗುಡ್ಡವಿದೆ; ವಿಂಧ್ಯವಾಸಿನಿಯ ದೇವಸ್ಥಾನವಿದೆ; ಆದ್ದರಿಂದ ವಿಂಧ್ಯಾಚಲ, ವಿಂಧ್ಯವಾಸಿನಿ ಎಂಬ ಹೆಸರುಗಳು ಬಂದಾಗ ಮಧ್ಯ ಭಾರತದಲ್ಲಿರುವ ವಿಂಧ್ಯ ಪರ್ವತ ಶ್ರೇಣಿಯೇ ಆಗಬೇಕಾಗಿಲ್ಲ. ಅಲ್ಲಿ ಇದ್ದಿರಬಹುದಾದ ಯಾವುದೋ ವಿಂಧ್ಯ ವಾಸಿನಿಯ ದೇವಾಲಯವೇ ಆಗಬೇಕಾಗಿಲ್ಲ ಎಂಬುದನ್ನು ಜ್ಞಾಪಕದಲ್ಲಿಟ್ಟುಕೊಂಡಿರಬೇಕು:—

೧.ಪುಷ್ಪದಂತನು ವರರುಚಿಯಾಗಿ ಹುಟ್ಟಿದ್ದು ಕೌಶಾಂಬಿಯಲ್ಲಿ. ಮಾಲ್ಯವಂತನು ಗುಣಾಢ್ಯನಾಗಿ ಹುಟ್ಟಿದ್ದು ಅದರ ಹತ್ತಿರವಿದ್ದ ಸುಪ್ರತಿಷ್ಠಿತ ನಗರದಲ್ಲಿ ಎಂದು ಹೇಳುವುದರ ಔಚಿತ್ಯ ಕೌಶಾಂಬಿಯಿಂದ ಸುಮಾರು ೧೦೦೦ ಮೈಲಿ ಉಳ್ಳ* ಎಂದು ಹೇಳುವುದರಲ್ಲಿ ಇಲ್ಲ.

೨. ಪಾಳಿಯನ್ನು ಹೋಲುತ್ತಿದ್ದ ಪೈಶಾಚಭಾಷೆ ದಕ್ಷಿಣ ದೇಶಕ್ಕಿಂತ ಉತ್ತರಪ್ರದೇಶದಲ್ಲಿ ಹೆಚ್ಚು ಪ್ರಚಾರದಲ್ಲಿತ್ತೆಂದು ಹೇಳುವುದೇ ಸಮಂಜಸವಾಗುತ್ತದೆ.

೩. ಗುಣಾಢ್ಯನು ದಕ್ಷಿಣಾಪಥಕ್ಕೆ ಬಂದು ವಿದ್ಯಾಭ್ಯಾಸಮಾಡಿ ಪುನಃ ಸ್ವದೇಶಕ್ಕೆ ಹಿಂತಿರುಗಿ ಅಲ್ಲಿದ್ದ ಸಾತವಾಹನನನ್ನು ಆಶ್ರಯಿಸುತ್ತಾನೆ; ಪೈಠಣವು ಇದ್ದದ್ದೇ ದಕ್ಷಿಣಾಪಥದಲ್ಲಿ; ಸುಪ್ರತಿಷ್ಠಿತವಿದ್ದದ್ದು ಉತ್ತರದಲ್ಲಿ; ಅದೇ ಅವನ ಸ್ವದೇಶವಾಗಬೇಕಾಯಿತು.

೪. ಉದಯನನು ಉಜ್ಜಯಿನಿಯ ಹತ್ತಿರ, ಎಂದರೆ ಕೌಶಾಂಬಿಯಿಂದ ನೂರಾರು ಮೈಲಿಯ ಆಚೆ, ಇದ್ದ ವಿಂಧ್ಯಾಟವಿಗೆ ಬೇಟೆಯಾಡುವುದಕ್ಕೆ ಹೋಗುವುದು ಅಸಂಭವ. ತನ್ನ ಊರಿನಿಂದ ಸುಮಾರು ೫೦ ಮೈಲಿ ಹೋಗಿರುವುದು ಹೆಚ್ಚಲ್ಲ. ಅಲ್ಲಿಂದ ಉಜ್ಜಯಿನಿಗೆ ಸುಗಮವಾದ ಮಾರ್ಗವಿದ್ದದ್ದರಿಂದ ಚಂಡಮಹಾಸೇನನು ಅವನನ್ನು ಸೆರೆಹಿಡಿಸಿ ತಮ್ಮೂರಿಗೆ ಕರೆಸಿಕೊಂಡಿರಬಹುದು. ಸೋಮಪ್ರಭನಿಂದ ರಚಿತವಾದ ಕುಮಾರಪಾಲ ಪ್ರತಿ ಬೋಧದಲ್ಲಿ ಪ್ರದ್ಯೋತನು ಯಂತ್ರದ ಆನೆಯನ್ನು ಕೌಶಾಂಬಿಯ ಹತ್ತಿರದಲ್ಲಿದ್ದ ಕಾಡಿಗೆ ಕಳುಹಿಸಿದನೆಂದೇ ಹೇಳಿದೆ.(ನೀಓ ಕೋಸಂಬೀ ಸಮಾಸನ್ನೇರನ್ನೇ). ಇದು ವಿಂಧ್ಯಾಚಲದ ಹತ್ತಿರವಿದ್ದ ಕಾಡೇ ಆಗಿರಬೇಕು.

೫. ಮುಂದೆ ಬರುವ ಉಪಕಥೆಗಳಲ್ಲಿ ಉಜ್ಜಯಿನಿಯ ಸುತ್ತಿನ ಅಥವಾ ಅದಕ್ಕೆ ದಕ್ಚಿಣಪ್ರಾಂತದ ಕಥೆಗಳು ಬಹಳ ಕಡಿಮೆ; ಉತ್ತರದೇಶದ ಕಥೆಗಳೇ ಹೆಚ್ಚು.

೬. ಯಾವನಾದರೂ ಒಬ್ಬ ಸಾತವಾಹನರಾಜನು ಉತ್ತರ ಪ್ರತಿಷ್ಠಿತನಗರದಲ್ಲಿ ಇರಲಿ ಇಲ್ಲದಿರಲಿ, ವಿಂಧ್ಯಪರ್ವತ ವಿಂಧ್ಯಾಟವಿ ವಿಂಧ್ಯವಾಸಿನಿ ಎಂಬ ಹೆಸರುಗಳು ಬಂದಾಗ ಕೌಶಾಂಬಿಯ ಹತ್ತಿರವಿದ್ದ ವಿಂಧ್ಯಾಚಲ ಅದರ ಸುತ್ತಿನ ಕಾಡು, ಅಲ್ಲಿದ್ದ ವಿಂಧ್ಯವಾಸಿನಿಯ ದೇವಸ್ಥಾನ, ಇವು ಆಗಿರುವುದೇ ಹೆಚ್ಚು ಸಂಭವ. ಮಹಾಸೇನನು ಇದ್ದದ್ದು ಉಜ್ಜಯಿನಿಯಲ್ಲಿ; ಅಲ್ಲಿಗೆ ಹೋಗಿ ಬರುವಾಗ ವಿಂಧ್ಯಪರ್ವತ ಶ್ರೇಣಿಯೂ ಅರಣ್ಯವೂ ಸಿಕ್ಕುವುದೇನೋ ನಿಜ; ಆದರೆ ಎಷ್ಟೋ ಉಪಕಥೆಗಳಲ್ಲಿ ಜನರು ವಿಂಧ್ಯವಾಸಿನಿಯಲ್ಲಿಗೆ ಹೋಗಿ ಪೂಜೆ ನಡೆಸಿದರೆಂದೂ ತಪಸ್ಸು ಮಾಡಿದರೆಂದೂ ಬಲಿಕೊಟ್ಟರೆಂದೂ ಹೇಳಿದೆ. ಇವರೆಲ್ಲರೂ ಆ ದುರ್ಗಮವಾದ ಕಾಡಿಗೆ ಹೋಗಿದ್ದಿರಲಾರರು; ಅಲ್ಲಿ ಭಿಲ್ಲರು ಪುಳಿಂದರು ಮುಂತಾದ ಕಾಡುಜನರು ವಿಶೇಷವಾಗಿದ್ದರೆಂದು ತೋರುತ್ತದೆ; ಅವರೂ ಚಂಡಿ ವಿಂಧ್ಯವಾಸಿನಿ ಮುಂತಾದ ದೇವತೆಗಳನ್ನು ಪೂಜಿಸುತ್ತಿದ್ದಿರಬೇಕು.

ಕಥಾಪೀಠಲಂಬಕವು ಗುಣಾಢ್ಯನು ಬರೆದದ್ದಲ್ಲ. ಸಾತವಾಹನನು ಬರೆದು ಸೇರಿಸಿದನು ಎಂದು ಇನ್ನಾರೋ ಬರೆದಿದ್ದಾರೆ(‘ನಾನು ಬರೆದಿದ್ದೇನೆ’ ಎಂದು ಅವನೇನೂ ಉತ್ತಮಪುರುಷದಲ್ಲಿ ಹೇಳಿಲ್ಲ). ಗುಣಾಢ್ಯ ಸಾತವಾಹನರ ಕಥೆಯೆಲ್ಲಾ ಇರುವುದು ಈ ಕಥಾಪೀಠದಲ್ಲಿಯೇ; ಆದ್ದರಿಂದ ಅವರೂ ಕಥಾವ್ಯಕ್ತಿಗಳಾಗುತ್ತಾರೆ. ಇದಕ್ಕೆ ಏನು ಆಧಾರವೋ ಅದು ಎಷ್ಟು ನಿಜವೋ! ಅವರ ವಿಚಾರವಾಗಿ ಹೀಗೇ ಸರಿ ಎಂದು ನಿರ್ಧರಿಸಿ ಹೇಳಬಹುದಾದ, ಖಚಿತವಾದ, ಚರಿತ್ರಸಮ್ಮತವಾದ ಅಂಶಗಳು ಕಥಾಸರಿತ್ಸಾಗರದಲ್ಲಿ ಸಿಕ್ಕುವುದಿಲ್ಲವೆಂದರೆ ತಪ್ಪಾಗಲಾರದು.


### ಗುಣಾಢ್ಯನ ವೃತ್ತಾಂತದ ೪೪ ವಿಮರ್ಶೆ


ಈಗ, ಬೃಹತ್ಕಥೆಯ ಪ್ರಕಾಶನದ ಸಂದರ್ಭದಲ್ಲಿ ವರರುಚಿ ಕಾಣಭೂತಿಗಳೂ ಸಾತವಾಹನನೂ ಏಕೆ ಮತ್ತು ಹೇಗೆ ಬಂದಿರಬಹುದೆಂದು ನೋಡೋಣ.

ಕ್ಷೇಮೇಂದ್ರನೂ ಸೋಮದೇವನೂ ಅವರ ಕೃತಿಗಳನ್ನು ತಮ್ಮ ಕಾಲದಲ್ಲಿ, ಕಾಶ್ಮೀರದಲ್ಲಿ ಉಪಲಬ್ಧವಾಗಿದ್ದ ‘ಪೈಶಾಚಿ’ ಭಾಷೆಯ ಗ್ರಂಥದ ಆಧಾರದ ಮೇಲೆ ಬರೆದರು. ಆ ಆಧಾರಗ್ರಂಥಕ್ಕೆ ‘ಬೃಹತ್ಕಥೆ’ ಎಂದೋ ‘ಬೃಹತ್ಕಥಾಸಾರ’ ಎಂದೋ ಹೆಸರಿತ್ತು; ಆಗಲೇ ಅದರೊಳಗೆ ಕಥಾಪೀಠಲಂಬಕವಿತ್ತು. ಆದರೆ ಈ ಲಂಬಕವು ಗುಣಾಢ್ಯನು ಬರೆದದ್ದಲ್ಲ. ಆದರೂ ಅದೂ ಪೈಶಾಚಿಯಲ್ಲಿಯೇ ಇತ್ತು. ಇದನ್ನು ಸಾತವಾಹನನು ಬರೆದು ಸೇರಿಸಿದನೆಂದು ಹೇಳಿದೆಯಷ್ಟೆ; ಈ ಸಾತವಾಹನನು ಯಾರು, ಅವನ ಕಾಲ ಯಾವುದು ಎಂಬುದು ನಿರ್ಧರವಾಗದಿರುವುದರಿಂದ ಅದು ಯಾವಾಗ ಸೇರಿತೋ ಹೇಳಲಾಗುವುದಿಲ್ಲ. ಪೈಶಾಚಿಯು ಕಾಶ್ಮೀರದ ಸುತ್ತಿನ ಜನರಲ್ಲಿ ಬಳಕೆಯಲ್ಲಿದ್ದ ಪ್ರಾಕೃತ ಭಾಷೆ ಎಂದು ನೋಡಿದೆವು(ಪುಟ ೨೭) ಅದು ಕಾಶ್ಮೀರಿಯ ಪ್ರಾಚೀನರೂಪವಾಗಿದ್ದು ಸೋಮದೇವನ ಕಾಲಕ್ಕೇ ಸುಗಮವಾಗಿ ಅರ್ಥವಾಗುತ್ತಿರಲಿಲ್ಲವೆಂದು ತೋರುತ್ತದೆ. ನಮಗೆ ಈಗ ಹಳಗನ್ನಡ ಅಥವಾ ತಮಿಳು ಹೇಗೋ ಹಾಗೆ. ಅದು ವಿದ್ಯಾವಂತರಿಗೆ ಗ್ರಾಹ್ಯವಾಗಬೇಕಾಗಿದ್ದರೆ ಸಂಸ್ಕೃತವಾಗಬೇಕಾಗಿತ್ತು. ಆಗ ಗೌರವವಿದ್ದದ್ದು ಸಂಸ್ಕೃತಕ್ಕೆ; ಪ್ರಾಕೃತ ಅಷ್ಟು ಪ್ರಚಾರದಲ್ಲಿರಲಿಲ್ಲ. ದೇಶಭಾಷೆಗಳಲ್ಲಿ ಇನ್ನೂ ಪ್ರೌಢಸಾಹಿತ್ಯ ಹುಟ್ಟಿರಲಿಲ್ಲ; ಕ್ಷೇಮೇಂದ್ರ ಸೋಮದೇವರು ಸಂಸ್ಕೃತ ಪಂಡಿತರಾಗದೆ, ಪ್ರಚಲಿತ ಕಾಶ್ಮೀರಿ ಭಾಷೆಯಲ್ಲಿ ಸಾಹಿತ್ಯವಿದ್ದಿದ್ದರೆ, ಅವರು ತಮ್ಮ ಕಾಶ್ಮೀರಿಯಲ್ಲಿಯೇ ಬರೆಯುತ್ತಿದ್ದರೋ ಏನೋ! ಆಗ ವಿದ್ವನ್ಮಾನ್ಯವಾಗಿದ್ದದ್ದು ಸಂಸ್ಕೃತ; ವಿದ್ಯಾವಂತರಾಗಬೇಕೆನ್ನುವವರು ಕಲಿಯುತ್ತಿದ್ದದ್ದು ಸಂಸ್ಕೃತ; ಆದ್ದರಿಂದ ಅವರು ಸಂಸ್ಕೃತದಲ್ಲಿ ಬರೆದರು. ತಮ್ಮ ಮುಂದೆ ಇದ್ದ ಆ ಪೈಶಾಚೀ ಗ್ರಂಥವು ಗುಣಾಢ್ಯನೇ ಬರೆದದ್ದೆಂದು ಅವರು ನಂಬಿದ್ದಿರಬಹುದು. ಗುಣಾಢ್ಯನು ಬರೆದಿದ್ದದ್ದು ‘ಭೂತ ಭಾಷೆ’ ಯಲ್ಲಿ; ಬಹುಶಃ ಕೌಶಾಂಬೀ ಪ್ರಾಂತದಲ್ಲೋ ಉಜ್ಜಯಿನೀ ಪ್ರಾಂತದಲ್ಲೋ ಗುಣಾಢ್ಯನು ಭೂತಭಾಷೆಯಲ್ಲಿ ಬರೆದು ಆಮೇಲೆ ಅದು ಉತ್ತರಕ್ಕೆ ಹಬ್ಬಿದಾಗ ಪ್ರಾಂತೀಯವಾದ ಪೈಶಾಚಿಗೆ ಪರಿವರ್ತಿತವಾಗಿರಬಹುದು, ಇಲ್ಲವೇ ಅದರ ಹತ್ತಿರಕ್ಕೆ ಬಂದಿರಬಹುದು. ಪೈಶಾಚಿಯೆಂದರೂ ಭೂತಭಾಷೆಯೆಂದರೂ ಒಂದೇ ಎಂಬ ಅಭಿಪ್ರಾಯವೂ ಇದೆ. ಅವು ಬೇರೆಬೇರೆಯಾಗಿದ್ದರೂ ಅವಕ್ಕೆ ಹೆಚ್ಚಿನ ವ್ಯತ್ಯಾಸವಿದ್ದಿರಲಾರದು—ಇಂದಿನ ಹಿಂದಿಭಾಷೆಯ ಭೇದಗಳ ಹಾಗೆ. ಕ್ಷೇಮೇಂದ್ರ ಸೋಮದೇವರಿಗೆ ಈ ಸಮಸ್ಯೆಯೇ ಇದ್ದಹಾಗೆ ಕಾಣುವುದಿಲ್ಲ. ಪ್ರಾಚೀನ ಕಾಶ್ಮೀರಿಯು ಪೈಶಾಚಿಯಾಗಿದ್ದಾಗ ಅಥವಾ ಕಾಶ್ಮೀರಿ ಪೈಶಾಚಿಗಳಿಗೆ ತುಂಬ ಸಾದೃಶ್ಯವಿದ್ದಾಗ, ಕಾಶ್ಮೀರದಲ್ಲಿ ಯಾರೋ ಕಥಾ ಪೀಠವನ್ನು ಬರೆದು ಸೇರಿಸಿರಬೇಕು; ಕಥೆಯು ಪ್ರಾಯಶಃ ಗದ್ಯದಲ್ಲಿದ್ದದ್ದರಿಂದಲೂ, ತಮ್ಮ ಭಾಷೆಯಂತೆಯೇ ಇದ್ದದ್ದರಿಂದಲೂ ಇದು ಅವರಿಗೆ ಸುಲಭವಾಗಿರಬೇಕು. ಸೋಮದೇವನ ಪೋಷಕನಾಗಿದ್ದ ಕಾಶ್ಮೀರ ರಾಜನು ಸಾತವಾಹನ ವಂಶದವನಂತೆ. (ಶ್ರೀ ಸಾತವಾಹನ ಕುಲಾಂಬುಧಿ ಪಾರಿಜಾತಃ ಸಂಗ್ರಾಮರಾಜ ಇತಿ ಭೂಮಿಪತಿರ್ಬಭೂವ ।..ಶ್ರೀಮಾನನಂತ ಇತಿ ತತ್ಕುಲ ಕಲ್ಪವೃಕ್ಷಃ— ಪ್ರಶಸ್ತಿ). ಆದ್ದರಿಂದ ಈ ಸಂಗ್ರಾಮರಾಜನ ಅಥವಾ ಮತ್ತಾವುದೋ ಕಾಶ್ಮೀರರಾಜನ ಕಾಲದಲ್ಲಿ ಇದು ರಚಿತವಾಗಿ ಸೇರಿರುವುದು ಸಂಭವ. ಇದು ಕ್ಷೇಮೇಂದ್ರನ ಕಾಲಕ್ಕೇ ಗುರುತು ಸಿಕ್ಕದಂತೆ ಐಕ್ಯವಾಗಿ ಹೋಗಿದ್ದದ್ದರಿಂದ, ಅವನಿಗಿಂತ ಸುಮಾರು ನೂರಿನ್ನೂರು ವರ್ಷ ಹಿಂದೆಯೇ ರಚಿತವಾಗಿದ್ದಿರಬೇಕು.

ಗೌತಮಬುದ್ಧ ಮಹಾವೀರರಿಂದ ಜನತೆಯ ಭಾಷೆಗಳಾದ ಪಾಳಿಮಾಗಧಿಗಳಿಗೆ ಪ್ರಾಶಸ್ತ್ಯ ಬಂದು ಅವು ಜೀವನದಿಗಳಾಗಲು ಪ್ರಾಕೃತ ಭಾಷೆಗಳಲ್ಲಿ ಸಾಹಿತ್ಯ ಹುಟ್ಟಿಹರಿಯಿತು. ಒಂದಾನೊಂದು ಕಾಲದಲ್ಲಿ ಅವಕ್ಕೆ ಸಂಸ್ಕೃತ ದಷ್ಟೇ ಪ್ರಾಮುಖ್ಯತೆ ಇತ್ತು. ಹಾಲನ ಗಾಥಾಸಪ್ತಶತಿ ಇರುವುದು ಪ್ರಾಕೃತದಲ್ಲಿ. ಅದರಲ್ಲಿ ಅವನಂತೆಯೇ ಅನೇಕ ಕವಿಗಳು (ವೋಡಿಸ, ಚುಲ್ಲೋಹ, ಮಕರಂದಸೇನ, ಅಮರರಾಜಕುಮಾರಿ, ಶ್ರೀರಾಜ, ಭೀಮಸ್ವಾಮಿ ಇತ್ಯಾದಿ) ಪ್ರಾಕೃತದಲ್ಲಿ ಬರೆದ ಪದ್ಯಗಳಿವೆ; ಪ್ರಾಕೃತ ಪದ್ಯಗಳನ್ನು ಧ್ವನ್ಯಾಲೋಕ ಕಾವ್ಯಪ್ರಕಾಶ ದಶರೂಪಕ ಮುಂತಾದ ಸಂಸ್ಕೃತ ಲಕ್ಷಣ ಗ್ರಂಥಗಳ ಕರ್ತರು ಯಥೇಚ್ಛವಾಗಿ ಉದಾಹರಿಸಿದ್ದಾರೆ. ಪ್ರಾಕೃತ ಛಂದಸ್ಸನ್ನು ಪ್ರತಿಪಾದಿಸುವ ಹಲವು ಗ್ರಂಥಗಳಿವೆ. ಹನ್ನೆರಡನೆಯ ಶತಮಾನದಲ್ಲಿ ಗೋವರ್ಧನನು ತನ್ನ ‘ಆರ್ಯಾ ಸಪ್ತಶತಿ’ ಯನ್ನು ಸಂಸ್ಕೃತದಲ್ಲಿ ಬರೆದಾಗ ರಸವತ್ತಾದ ಕಾವ್ಯಕ್ಕೆ ಪ್ರಾಕೃತವೇ ಸಮುಚಿತವಾದ ಭಾಷೆಯೆಂದೂ ಸಂಸ್ಕೃತದಲ್ಲಿ ಅದನ್ನು ಬರೆಯಬೇಕಾದರೆ ಶ್ರಮವೆಂದೂ ಕ್ಲಿಷ್ಟವಾಗುವುದೆಂದೂ ಅಭಿಪ್ರಾಯಪಟ್ಟಿದ್ದಾರೆ! ತಾನು ಸಂಸ್ಕೃತದಲ್ಲಿ ಬರೆದದ್ದಕ್ಕೆ

ವಾಣೀ ಪ್ರಾಕೃತಸಮುಚಿತರಸಾ ಬಲೇನೈವ ಸಂಸ್ಕೃತಂ ನೀತಾ ।

ನಿಮ್ನಾನುರೂಪನೀರಾ ಕಲಿಂದಕನ್ಯೇವ ಗಗನತಲಂ ॥ ೫೨ ॥



ಎಂಬ ಶ್ಲೋಕವು ಕ್ಷಮಾಪ್ರಾರ್ಥನೆಯಂತಿದೆ! ಹೀಗೆ ಪ್ರಾಕೃತ ಭಾಷೆಗಳಿಗೆ ಇನ್ನೂ ಪ್ರಾಶಸ್ತ್ಯವಿದ್ದ ಕಾಲದಲ್ಲಿಯೇ ಗುಣಾಢ್ಯನ ಬೃಹತ್ಕಥೆಯು ಹುಟ್ಟಿರಬೇಕು. ಪಿಶಾಚಿಗಳ ಭಾಷೆ ಎಂದು ಎಲ್ಲರೂ ತಿರಸ್ಕರಿಸುತ್ತಿದ್ದರೆ, ಯಾರಿಗೂ ಅರ್ಥವಾಗದಿದ್ದರೆ, ಅವನು ಅದರಲ್ಲಿ ಬರೆಯುತ್ತಿದ್ದನೇ? ಗುಣಾಢ್ಯನು ವ್ಯಾಸ ವಾಲ್ಮೀಕಿಗಳಂತೆ ಋಷಿಯಲ್ಲ, ಸಂಸ್ಕೃತ ಪಂಡಿತನಲ್ಲ, ವಿದ್ವತ್ಕವಿಯಲ್ಲ; ಜನತೆಯ ಕವಿ, ಕಥೆಗಾರ. ಬಹುಶಃ ಪೈಶಾಚಿಯು ಅವನ ತಾಯ್ನುಡಿಯಾಗಿದ್ದರೂ ಇರಬಹುದು. ಅಂತು ಅದು ತನ್ನ ಅಂತಃಸ್ಸತ್ವದಿಂದ ಭಾರತ ರಾಮಾಯಣಗಳಂತೆ ಜನಪ್ರಿಯವಾಗಿ ನಿಂತಿತು. ಪ್ರಾಕೃತಕ್ಕೆ ಕ್ರಮೇಣ ಗೌರವ ಕಡಿಮೆಯಾಗಿ, ಛಾಯೆ ಬೇಕಾಗಿ, ಸಂಸ್ಕೃತಕ್ಕೆ ಪ್ರಾಶಸ್ತ್ಯ ಹೆಚ್ಚಾದಾಗ, ವರರುಚಿ— ಕಾಣಭೂತಿ— ಗುಣಾಢ್ಯ— ಸಾತವಾಹನಕಥೆ ಹುಟ್ಟಿಕೊಂಡಿರಬೇಕು. ಸಾತವಾಹನರು ಪ್ರಾಕೃತದ ಪೋಷಕರು; ಅದು ಹಾಲನ ಕಾಲದಲ್ಲಿಯೂ ಕಂಡುಬರುತ್ತದೆ. ಆ ಸಂಪ್ರದಾಯ ಅವನ ಹಿಂದಿನವರಿಂದ ಬಂದಿರಬೇಕು. ಅವರು ಆರ್ಯರಿದ್ದಿರಲಾರರು ಎಂಬ ಒಂದು ಅಭಿಪ್ರಾಯವಿದೆ; ಜೊತೆಗೆ ಅವರು ಪಾಳೀ ಪ್ರಾಬಲ್ಯವಿದ್ದ ಕಾಲದೇಶಗಳಲ್ಲಿದ್ದಿದ್ದರೆ ಪ್ರಾಕೃತಕ್ಕೆ ಪ್ರಾಶಸ್ತ್ಯಕೊಡುವುದು ಸಹಜವೇಯೆ. ಆದ್ದರಿಂದ ಅವರ ಆಸ್ಥಾನದಲ್ಲಿ ಗುಣಾಢ್ಯನಿಗೆ ಮಾನ್ಯತೆ, ಅವನಿಂದ ಗ್ರಂಥಸಮರ್ಪಣೆ, ಇವುಗಳ ಕಲ್ಪನೆ. ಅವರಿಗೆ ಸಂಸ್ಕೃತದ ಕಡೆ ಗಮನ ತಿರುಗಿದಾಗ, ಸುಲಭವಾಗಿ ಸಂಸ್ಕೃತ ವ್ಯಾಕರಣ ಕಲಿಯಲು, ಶರ್ವವರ್ಮನ ಕಾತಂತ್ರ ಅಥವಾ ಕಲಾಪವೆಂಬ ಸರಳ ವ್ಯಾಕರಣವು ಯಾವಾಗಲೋ ಹುಟ್ಟಿರಬೇಕು. ಮೋದಕದ ಕಥೆ ಆ ರೂಪದಲ್ಲಿ ನಂಬಲರ್ಹವಲ್ಲದಿದ್ದರೂ ಸ್ವಾರಸ್ಯವಾಗಿದೆ. ಆದ್ದರಿಂದ ನಿಂತಿದೆ. ಕಾಳಿದಾಸಾದಿಗಳ ವಿಚಾರವಾಗಿಯೂ ಇಂಥ ದಂತಕಥೆಗಳುಂಟು. ವರರುಚಿ ಏಕ ಶ್ರುತಧರ; ಪಾಣಿನಿಯನ್ನೂ ಮೀರಿಸಿದ ಮೇಧಾವಿ. ಕೌಶಾಂಬಿಯವನು. ವತ್ಸರಾಜನ ಕಥೆ ಕೌಶಾಂಬಿಯದು. ಅವನು ಅದನ್ನು ಹೇಳುವುದು ಸಹಜವಾಗಿ ಕಾಣುತ್ತದೆ. ಅವನು ಕಾಣಭೂತಿಗೆ ಯಾವ ಭಾಷೆಯಲ್ಲಿ ಹೇಳಿದನೋ! ಪೈಶಾಚಿಯಲ್ಲಿ ಹೇಳುವುದೂ ಅವನಿಗೆ ಸಾಧ್ಯವಾಗಿತ್ತು ಎಂಬುದು ಕಥೆಯ ಹಿಂದಿರುವ ಭಾವ. ಅವನು ‘ಪ್ರಾಕೃತ ಪ್ರಕಾಶ’ ದ ಕರ್ತೃವಲ್ಲವೇ? ಕಾಣಭೂತಿಯಂತೂ ಪಿಶಾಚ; ಅವನು ಗುಣಾಢ್ಯನಿಗೆ ಪೈಶಾಚೀ ಭಾಷೆಯಲ್ಲಿ ಹೇಳಿದನು. ಗುಣಾಢ್ಯನೂ ಪೈಶಾಚೀ ಭಾಷೆಯಲ್ಲಿಯೇ ಬರೆದನು. ಅವನು ಸಂಸ್ಕೃತವನ್ನೂ ಪ್ರಾಕೃತವನ್ನೂ ಬಿಟ್ಟು ಪೈಶಾಚಿಯನ್ನು ಬಳಸಿಕೊಂಡಿದ್ದರ ಕುಂಟುಸಮರ್ಥನೆಗಾಗಿ ಶರ್ವವರ್ಮನೊಡನೆ ಪೈಪೋಟಿ ದೇಶತ್ಯಾಗ ಪಿಶಾಚಗಳೊಡನೆ ವಾಸ, ಮುಂತಾದ ವಿಚಿತ್ರ ಕಥೆಗಳು ಆಮೇಲೆ ಹುಟ್ಟಿದಂತೆ ತೋರುತ್ತದೆ. ಗಣಾವತಾರರ ಕಥೆಯು ಪುರಾಣದ ಬಣ್ಣವನ್ನು ಕೊಡುವುದಕ್ಕೆ ಮತ್ತು ಶಿವಪಾರ್ವತಿಯರ ಮಹಾತ್ಮ್ಯವನ್ನು ಪ್ರಚಾರಪಡಿಸುವುದಕ್ಕೆ. ಕಾಶ್ಮೀರವು ವಸುಗುಪ್ತ ಕಲ್ಲಟಭಟ್ಟರ (೮ನೆಯ ಶತ.) ಕಾಲದಿಂದ—ಶೈವಮತದ ಅಭಿಮಾನ ಸ್ಥಳ.

ಗುಣಾಢ್ಯನು ಕಾಣಭೂತಿಯಿಂದ ಪೈಶಾಚಿಯಲ್ಲಿ ಕಥೆ ಕೇಳಿ ಪೈಶಾಚಿಯಲ್ಲಿ ಬರೆದನೆಂದ ಮಾತ್ರಕ್ಕೆ ಆ ಭಾಷೆಗೆ ಪ್ರಾಕೃತವ್ಯಾಕರಣ ಪ್ರೋಕ್ತವಾದ ಪೈಶಾಚೀ ಲಕ್ಷಣಗಳಿದ್ದವೆಂದೂ ಅದೇ ಭೂತಭಾಷೆಯೆಂದೂ ಹೇಳುವುದಕ್ಕಾಗುವುದಿಲ್ಲ. ಪ್ರಾಯಶಃ ಗುಡ್ಡಗಾಡಿನ ಜನರ ಅಥವಾ ತುಂಬ ಗ್ರಾಮ್ಯವಾದ ಭಾಷೆಯನ್ನು (ಉದಾಹರಣೆಗೆ—ನಾವು ಇಂದು ತೊದವರ ಅಥವಾ ಸೋಲಿಗರ ಮಾತನ್ನು ನಿರ್ದೇಶಿಸಬಹುದಾದಂತೆ) ಅಂದಿನ ಜನರು ತಿರಸ್ಕಾರವಾಗಿ ‘ಪಿಶಾಚಗಳ ಭಾಷೆ’ ಎಂದು ನಿರ್ದೇಶಿಸಿರಬಹುದು; ಅದು ಮಧ್ಯ ದೇಶದ್ದಾದರೂ ಆಗಬಹುದು, ಉತ್ತರ ದೇಶದ್ದಾದರೂ ಆಗಬಹುದು; ಕಾಣಭೂತಿಯು ವಿಂಧ್ಯ ಪ್ರಾಂತದಲ್ಲಿದ್ದು ವರರುಚಿ ಅಲ್ಲಿಗೆ ಹೋಗಿ ಅವನಿಗೆ ಕಥೆ ಹೇಳಿದನೆನ್ನುವುದಕ್ಕೆ ಮತ್ತೊಂದು ಕಾರಣವೂ ಇದೆ. ಉದಯನನ ಕಥೆ ಒಂದು ತುದಿಯಲ್ಲಿ ಕೌಶಂಬಿಯದಾದರೆ ಮತ್ತೊಂದು ತುದಿಯಲ್ಲಿ ಉಜ್ಜಯಿನಿಯದು; ಉಪಕಥೆಗಳಲ್ಲಿಯೂ ಬಹುಕಥೆಗಳು ಉಜ್ಜಯನಿಯವು ಮತ್ತು ಅದರ ಸುತ್ತಿನವು. ಗುಣಾಢ್ಯನು ಕಾಣಭೂತಿಯಂಥ, ವರರುಚಿಯಂಥ ಎಷ್ಟು ಜನರಿಂದ ವಿಂಧ್ಯಪ್ರಾಂತ ಉಜ್ಜಯಿನಿ ಕೌಶಾಂಬಿಗಳಲ್ಲಿ ಯಾವ ಯಾವ ಭಾಷೆಗಳಲ್ಲಿ ಕಥೆಗಳನ್ನು ಕೇಳಿ ಸಂಗ್ರಹಿಸಿದನೋ! ವ್ಯಾಸವಾಲ್ಮೀಕಿಗಳಂತೆಯೇ ಅವನನ್ನೂ ಜನರು ಬೃಹತ್​ ಗ್ರಂಥವನ್ನು ಬರೆದ ದೊಡ್ಡ ಕವಿ ಎಂದು ಗಣಿಸಿದರೆ ಆಶ್ಚರ್ಯವಿಲ್ಲ. ಇಷ್ಟು ದೊಡ್ಡದೂ ಅದ್ಭುತವೂ ಆದ ಕಥೆ ಸಾಮಾನ್ಯ ಮನುಷ್ಯನಿಗೆ ಮೀರಿದ್ದು, ಪರಮೇಶ್ವರನ ವರಪ್ರಸಾದದಿಂದಲೇ ಲಭ್ಯ. ಅವತಾರಪುರುಷನಿಗೇ ಸಾಧ್ಯ, ಎಂದು ಹಿಂದಿನ ಆಸ್ತಿಕ ಜನರು ಭಾವಿಸಿದರೆ ಆ ಭಾವನೆಯೂ ಗೌರವಿಸತಕ್ಕದ್ದೇಯೇ; ಎಂದು, ಯಾವ ದೊಡ್ಡ ಕೆಲಸ, ದೈವಾನುಗ್ರಹವಿಲ್ಲದೆ ನಡೆದಿದೆ?


### ಗುಣಾಢ್ಯನ ಕಾಲ


ಹೀಗೆ ಗುಣಾಢ್ಯನ ವಿಚಾರವಾಗಿ ನಮಗೆ ತಿಳಿದುಬಂದಿರುವುದೆಲ್ಲಾ ಕಥೆಯಾದ್ದರಿಂದ ಅವನ ಕಾಲವನ್ನು ನಿರ್ಧಾರಮಾಡುವುದು ಕಷ್ಟವಾಗಿದೆ. ಪಾಶ್ಚಾತ್ಯ ಪಂಡಿತರು ಅದನ್ನು ಕ್ರಿ.ಶ.೧ ನೆಯ ಶತಮಾನದಿಂದ ಆರನೆಯ ಶತಮಾನದವರೆಗೆ ತೆಗೆದುಕೊಂಡು ಹೋಗುತ್ತಾರೆ. ೪೫ ಜೆ. ಎಸ್​. ಸ್ಪೇಯರ್​ ಎಂಬ ಡಚ್​ ಪಂಡಿತನು Studies about the Kathasaritsagara ಎಂಬ ತನ್ನ ಗ್ರಂಥದಲ್ಲಿ (೧೯೦೮) ಗುಣಾಢ್ಯನ ಕಾಲವನ್ನು ವಿಸ್ತಾರವಾಗಿ ಚರ್ಚಿಸಿ ಅದು ಕ್ರಿ.ಶ.೪೦೦ರ ಮೇಲೆ ೬೦೦ರ ಒಳಗೆ ಎಂಬ ತೀರ್ಮಾನಕ್ಕೆ ಬಂದಿದ್ದಾನೆ. ಇದನ್ನು ಕೀತ್​, ಡೇ ಮುಂತಾದ ಪಂಡಿತರು ಸಂಭವವೆಂದಿದ್ದಾರೆ. ಟಾನಿಯವರು ಒಪ್ಪಿಕೊಂಡಿದ್ದಾರೆ. ಹೀಗೆಂದರೆ ಬೃಹತ್ಕಥೆಯು ಈ ಕಾಲದಲ್ಲಿ ಯಾವುದೋ ಒಂದು ವರ್ಷ ಹುಟ್ಟಿತೆಂದು ತಿಳಿಯಬಾರದು. ಸೋಮದೇವನಿಗೆ ಮೂಲವಾದ ಕಾಶ್ಮೀರೀ ಬೃಹತ್ಕಥೆಯು ರೂಪವನ್ನು ತಾಳುವುದಕ್ಕೆ ಹಲವು ಶತಮಾನಗಳು ಹಿಡಿದಿರುವುದು ಸಂಭವ. ಭಾರತರಾಮಾಯಣಗಳೂ ಹೀಗೇ ಬೆಳೆದು ಬೆಳೆದು, ಇಂದಿನ ರೂಪಕ್ಕೆ ಬಂದವು. ವಸ್ತುತಃ ಕೆಲವು ಕಾಲ, ಈ ಮೂರು ಗ್ರಂಥಗಳೂ ಬೌದ್ಧಕಥಾಸಾಹಿತ್ಯವೂ, ನೆರೆಹೊರೆಯಲ್ಲಿ ಒಂದರ ಸಾರವನ್ನು ಒಂದು ತೆಗೆದುಕೊಂಡು ಬೆಳೆದಂತೆ ತೋರುತ್ತದೆ. (ಈ ಪೀಠಿಕೆಯ ಮೊದಲಲ್ಲಿ ಕೊಟ್ಟಿರುವ ಗೋವರ್ಧನನ ಶ್ಲೋಕವನ್ನು ಹೋಲಿಸಿ).


### ಕಥೆ ಆಖ್ಯಾಯಿಕೆ


ಭಾಮಹನು (೬ನೆಯ ಶತ.?) ತನ್ನ ಕಾವ್ಯಾಲಂಕಾರದಲ್ಲಿ ಆಖ್ಯಾಯಿಕಾ, ಕಥಾ ಇವುಗಳ ಲಕ್ಷಣವನ್ನು ಹೀಗೆ ಹೇಳಿದ್ದಾನೆ (೧.೨೫-೨೯):—

ಪ್ರಕೃತಾನಾಕುಲಶ್ರವ್ಯಶಬ್ದಾರ್ಥಪದವೃತ್ತಿನಾ ।

ಗದ್ಯೇನ ಯುಕ್ತೋದಾತ್ತಾರ್ಥಾ ಸೋಚ್ಛ್ವಾಸಾಽಽಖ್ಯಾಯಿಕಾ ಮತಾ ॥

ವೃತ್ತಮಾಖ್ಯಾಯತೇ ತಸ್ಯಾಂ ನಾಯಕೇನ ಸ್ವಚೇಷ್ಟಿತಂ ।

ವಕ್ತ್ರಂ ಚಾಪರವಕ್ತ್ರಂಚ ಕಾಲೇ ಭಾವ್ಯರ್ಥಶಂಸಿ ಚ ॥

ಕವೇರಭಿಪ್ರಾಯಕೃತೈಃ ಕಥನೈಃ ಕೈಶ್ಚಿದಂಕಿತಾ ।

ಕನ್ಯಾಹರಣ ಸಂಗ್ರಾಮವಿಪ್ರಲಂಭೋದಯಾನ್ವಿತಾ ॥

ನ ವಕ್ತ್ರಾ ಪರವಕ್ತ್ರಾಭ್ಯಾಂ ಯುಕ್ತಾನೋಚ್ಛ್ವಾಸವತ್ಯಪಿ ।

ಸಂಸ್ಕೃತೇ ಸಂಸ್ಕೃತಾ ಚೇಷ್ಟಾ ಕಥಾಽಪಭ್ರಂಶಭಾಕ್​ ತಥಾ (ಇಲ್ಲಿ ಪಾಠ ಭೇದವಿದೆ. ಅರ್ಥ ಸಂದಿಗ್ಧವಾಗಿದೆ)

ಅನ್ಯೈಃ ಸ್ವಚರಿತಂ ತಸ್ಯಾಂ ನಾಯಕೇನ ತು ನೋಚ್ಯತೇ ।

ಸ್ವಗುಣಾವಿಷ್ಕೃತಿಂ ಕಾರ್ಯಾದಭಿಜಾತಃ ಕಥಂ ಜನಃ ॥

ಅರ್ಥ:— ಆಖ್ಯಾಯಿಕೆಯು ಪ್ರಕೃತೋಚಿತವಾದ ಶಬ್ದ ಅರ್ಥ ಮತ್ತು ಶೈಲಿ ಇವುಗಳಿಂದ ಕೂಡಿದ ಗದ್ಯದಲ್ಲಿ ಇರುತ್ತದೆ. ಉದಾತ್ತವಾದ ವಿಷಯವಿರುತ್ತದೆ. ಉಚ್ಛ್ವಾಸಗಳಿರುತ್ತವೆ. ನಾಯಕನು ಹಿಂದೆ ನಡೆದ ತನ್ನ ಕಾರ್ಯಗಳನ್ನು ಹೇಳುತ್ತಾನೆ. ವಕ್ತ್ರ ಅಪರವಕ್ತ್ (ಜಾತಿಯ ಪದ್ಯಗಳು) ಇರುತ್ತವೆ. ಸಂದರ್ಭಾನುಸಾರವಾಗಿ ಭವಿಷ್ಯಾರ್ಥಸೂಚನೆ ಇರುತ್ತದೆ. ಕವಿಕಲ್ಪಿತವಾದ ಕೆಲವು ಅಂಶಗಳಿರುತ್ತವೆ. ಕನ್ಯಾಹರಣ ಯುದ್ಧ ವಿರಹ ಅಭ್ಯುದಯಗಳು ಇರುತ್ತವೆ. ವಕ್ತ್ರಾಪರವಕ್ತ್ರಗಳೂ ಉಚ್ಛ್ವಾಸಗಳೂ ಇಲ್ಲದಿರುವುದೂ ಉಂಟು. ಭಾಷೆ ಸಂಸ್ಕೃತ. ಕಥೆಯ ಭಾಷೆ ಅಪಭ್ರಂಶ. ಸಂಸ್ಕೃತವೂ ಆಗಿರಬಹುದು. (ಇದರಲ್ಲಿ ವಕ್ತ್ರಾಪರವಕ್ತ್ರಗಳೂ ಉಚ್ಛ್ವಾಸಗಳೂ ಇರುವುದಿಲ್ಲ?) ನಾಯಕನ ಚರಿತ್ರೆಯನ್ನು ಇತರರು ಹೇಳುತ್ತಾರೆ. ಅವನೇ ಹೇಳುವುದಿಲ್ಲ. ಸದ್ವಂಶಜಾತನಾದವನು ತನ್ನ ಗುಣಗಳನ್ನು ಹೇಗೆ ಹೇಳಿಕೊಂಡಾನು?

ದಂಡಿಯು(೬ನೆಯ ಶತ)ತನ್ನ ಕಾವ್ಯಾದರ್ಶದಲ್ಲಿ ಅವುಗಳ ಲಕ್ಷಣವನ್ನು ಹೀಗೆ ಹೇಳಿದ್ದಾನೆ (೧, ೨೩-೩೦):—

ಅಪಾದಃ ಪದಸಂತಾನೋ ಗದ್ಯಮಾಖ್ಯಾಯಿಕಾ ಕಥೇ ।

ಇತಿ ತಸ್ಯ ಪ್ರಭೇದೌ ದ್ವೌ ತಯೋರಾಖ್ಯಾಯಿಕಾ ಕಿಲ ॥

ನಾಯಕೇನೈವ ವಾಚ್ಯಾನ್ಯಾ ನಾಯಕೇನೇತರೇಣ ವಾ ।

ಸ್ವಗುಣಾವಿಷ್ಕ್ರಿಯಾದೋಷೋ ನಾತ್ರಭೂತಾರ್ಥಶಂಸಿನಃ

ಅಪಿ ತ್ವನಿಯಮೋ ದೃಷ್ಟಃ ತತ್ರಾಪ್ಯನ್ಯೈರುದೀರಣಾತ್ ​ ।

ಅನ್ಯೋ ವಕ್ತಾ ಸ್ವಯಂವೇತಿ ಕೀದೃಗ್ವಾ ಭೇದಕಾರಣಂ ॥

ವಕ್ತ್ರಂ ಚಾಪರವಕ್ತ್ರಂ ಚ ಸೋಚ್ಛ್ವಾಸತ್ವಂ ಚ ಭೇದಕಂ ।

ಚಿಹ್ನಮಾಖ್ಯಾಯಿಕಾಯಾಶ್ಚೇತ್​ ಪ್ರಸಂಗೇನ ಕಥಾಸ್ವಪಿ

ಆರ್ಯಾದಿವತ್​ ಪ್ರವೇಶಃ ಕಿಂನ ವಕ್ತ್ರಾಪರವಕ್ತ್ರಯೋಃ ।

ಭೇದಶ್ಚ ದೃಷ್ಟೋ ಲಂಭಾದಿರುಚ್ಛ್ವಾಸೋ ವಾಸ್ತು ಕಿಂ ತತಃ

ತತ್​ ಕಥಾಖ್ಯಾಯಿಕೇತ್ಯೇಕಾ ಜಾತಿಃ ಸಂಜ್ಞಾದ್ವಯಾಂಕಿತಾ ।

ಅತ್ರೈವಾಂತರ್ಭವಿಷ್ಯಂತಿ ಶೇಷಾಶ್ಚಾಖ್ಯಾನಜಾತಯಃ ॥

ಕನ್ಯಾಹರಣಸಂಗ್ರಾಮವಿಪ್ರಲಂಭೋದಯಾದಯಃ ।

ಸರ್ಗಬಂಧಸಮಾ ಏವ ನೈತೇ ವೈಶೇಷಿಕಾ ಗುಣಾಃ ॥

ಕವಿಭಾವಕೃತಂ ಚಿಹ್ನಂ ಅನ್ಯತ್ರಾಪಿ ನ ದುಷ್ಯತಿ ।

ಮುಖಮಿಷ್ಟಾರ್ಥ ಸಂಸಿದ್ಧೌ ಕಿಂ ಹಿ ನ ಸ್ಯಾತ್​ ಕೃತಾತ್ಮನಾಂ

ಅರ್ಥ:— ಪಾದಗಳಿಲ್ಲದ ಪದಗಳೇ ಗದ್ಯ. ಅದರಲ್ಲಿ ಆಖ್ಯಾಯಿಕಾ ಕಥಾ ಎಂದು ಎರಡು ಪ್ರಭೇದಗಳು: ಅವುಗಳಲ್ಲಿ ಆಖ್ಯಾಯಿಕೆಯು ನಾಯಕನೇ ಹೇಳುವುದಂತೆ; ಇನ್ನೊಂದು (ಕಥೆಯು) ನಾಯಕನಾಗಲೀ ಬೇರೆಯವರಾಗಲೀ ಹೇಳತಕ್ಕದ್ದಂತೆ; ನಡೆದುಹೋದದ್ದನ್ನು ಹೇಳುವುದರಿಂದ ಅಲ್ಲಿ (ಆಖ್ಯಾಯಿಕೆಯಲ್ಲಿ) ತನ್ನ ಗುಣಗಳನ್ನು ಬಹಿರಂಬಪಡಿಸುವ ದೋಷವಿಲ್ಲವಂತೆ. ಆದರೆ ಇದು ನಿಯತವಲ್ಲ; ಏಕೆಂದರೆ ಅದನ್ನೂ (ಆಖ್ಯಾಯಿಕೆ) ಇತರರು ಹೇಳಿರುವುದುಂಟು. ಮತ್ತೊಬ್ಬನು ಹೇಳಿದರೇನು, ತಾನೇ ಹೇಳಿದರೇನು? ಭೇದಕ್ಕೆ ಇದು ಯಾವ ಕಾರಣ? ವಕ್ತ್ರ ಅಪರವಕ್ತ್ರ ಉಚ್ಛ್ವಾಸ ಇವು ಆಖ್ಯಾಯಿಕೆಯ ಗುರುತುಗಳೆಂದರೆ, ಅವು ಸಂದರ್ಭಾನುಸಾರವಾಗಿ ಕಥೆಗಳಲ್ಲಿಯೂ ಇರುತ್ತವೆ. ಆರ್ಯೆ ಮೊದಲಾದವುಗಳಂತೆ ವಕ್ತ್ರಾಪರವಕ್ತ್ರಗಳೂ ಏಕೆ ಬರಬಾರದು? (ಕಥೆಗಳಲ್ಲಿ) ಲಂಭ ಮೊದಲಾದ ವಿಭಾಗಗಳು ಕಂಡುಬರುತ್ತವೆ. ಉಚ್ಛ್ವಾಸವೂ ಬರಲಿ; ಅದರಿಂದ ಆಗುವುದೇನು? ಆದ್ದರಿಂದ, ಕಥೆ ಆಖ್ಯಾಯಿಕೆ ಇವು ಒಂದೇ ಜಾತಿ; ಹೆಸರು ಎರಡು; ಇದರಲ್ಲಿಯೇ ಮಿಕ್ಕ ಆಖ್ಯಾನಜಾತಿಗಳೂ ಅಂತರ್ಭಾವ ಹೊಂದುತ್ತವೆ. ಕನ್ಯಾಪಹರಣ, ಯುದ್ಧ ವಿರಹ ಅಭ್ಯುದಯಗಳು ಸರ್ಗಬಂಧಗಳಲ್ಲಿಯೂ ಇರುತ್ತವೆ. ಇವು ವಿಶೇಷ ಲಕ್ಷಣಗಳೇನಲ್ಲ. ಕವಿಕಲ್ಪಿತವಾದ ಅಂಶಗಳು ಕಥೆಯಲ್ಲಿಯೂ ದೋಷವೇನಾಗುವುದಿಲ್ಲ. ಸಮರ್ಥರಾದವರಿಗೆ ತಮ್ಮ ಇಷ್ಟಾರ್ಥ ಸಿದ್ಧಿಸಲು ಯಾವುದು ತಾನೇ ಸಾಧನವಲ್ಲ?

ಇದನ್ನು ನೋಡಿದರೆ ದಂಡಿಯು ಭಾಮಹನನ್ನು ಖಂಡಿಸಿರುವಂತೆ ತೋರುವುದು; ಆದರೆ ಅದು ನಿರ್ಧರವಿಲ್ಲ; ಏಕೆಂದರೆ ಅವನು ಭಾಮಹನ ಹೆಸರು ಹೇಳಿಲ್ಲ. ಆ ಸಂಪ್ರದಾಯವನ್ನು ಇವನು ಒಪ್ಪುವುದಿಲ್ಲ; ಕಥೆಯೆಂಬುದು ಒಂದೇ ಜಾತಿ ಎಂಬುದು ಇವನ ಅಭಿಪ್ರಾಯ- ಎಂದಿಷ್ಟು ಮಾತ್ರ ಹೇಳಬಹುದು. (ಕಥ್​, ಆ-ಖ್ಯಾ, ಎರಡು ಧಾತುಗಳಿಗೂ ‘ಹೇಳು’ ಎಂದೇ ಅರ್ಥ) ಇವರಿಬ್ಬರ ಮತದಲ್ಲಿಯೂ ‘ಕಥೆ’ ಇರುವುದು. ಗದ್ಯದಲ್ಲಿ. ಇವರು ತಮ್ಮ ಮುಂದೆ ಯಾವ ಲಕ್ಷ್ಯಗಳನ್ನಿಟ್ಟುಕೊಂಡಿದ್ದರೋ ಗೊತ್ತಾಗುವುದಿಲ್ಲ.

ಧ್ವನ್ಯಾಲೋಕಕಾರನು ಪರಿಕಥಾ. ಖಂಡಕಥಾ, ಸಕಲಕಥಾ, ಆಖ್ಯಾಯಿಕಾ, ಕಥಾ, ಮುಂತಾದ ಭೇದಗಳನ್ನು ಹೇಳಿ ಪ್ರಾಕೃತ ಭಾಷೆಯಲ್ಲಿ ಖಂಡಕಥೆ ಸಕಲ ಕಥೆಗಳು ಪ್ರಸಿದ್ಧವಾಗಿವೆಯೆಂದೂ, ಆಖ್ಯಾಯಿಕೆ ಕಥೆಗಳು ಗದ್ಯದಲ್ಲಿಯೇ ವಿಶೇಷವಾಗಿ ರಚಿತವಾಗಿವೆಯೆಂದೂ ಹೇಳುತ್ತಾನೆ(೩, ೭) ಇವನೂ ಯಾವ ಲಕ್ಷ್ಯಗಳನ್ನು ದೃಷ್ಟಿಯಲ್ಲಿಟ್ಟುಕೊಂಡಿದ್ದನೋ ಗೊತ್ತಾಗುವುದಿಲ್ಲ.

ರುದ್ರಟನು ತನ್ನ ಕಾವ್ಯಾಲಂಕಾರದಲ್ಲಿ (ಅಧ್ಯಾಯ ೧೬, ೨೦-೩೦) ಇವಕ್ಕೆ ಇನ್ನು ಕೆಲವು ಅಂಶಗಳನ್ನು ಸೇರಿಸುತ್ತಾನೆ. ಅವನು ಮುಖ್ಯವಾಗಿ ಬಾಣನ ಹರ್ಷಚರಿತ ಕಾದಂಬರಿಗಳನ್ನು ದೃಷ್ಟಿಯಲ್ಲಿಟ್ಟುಕೊಂಡಿರುವುದರಿಂದಲೂ ಈಚಿನವನಾದ್ದರಿಂದಲೂ (೯ನೆಯ ಶತಮಾನ) ಅವನು ಹೇಳಿರುವ ಲಕ್ಷಣಗಳನ್ನು ಇಲ್ಲಿ ವಿಮರ್ಶೆಮಾಡಬೇಕಾಗಿಲ್ಲ. ೪೬

ದಂಡಿಯ ಕಾಲಕ್ಕೇ ಮೂಲಬೃಹತ್ಕಥೆಯು ನಷ್ಟವಾಗಿಬಿಟ್ಟಿತ್ತೆಂದು ಕಥಾ ಹಿ ಸರ್ವಭಾಷಾಭಿಃ ಸಂಸ್ಕೃತೇನ ಚ ಬಧ್ಯತೇ ।

ಭೂತಭಾಷಾಮಯೀಂ ಪ್ರಾಹುರದ್ಪುತಾರ್ಥಾಂ ಬೃಹತ್ಕಥಾಂ ॥ ಕಾವ್ಯಾದರ್ಶ, (೧. ೩೮)



ಎಂಬ ಶ್ಲೋಕದಿಂದ ಊಹಿಸಬಹುದು. ಕಥೆಗಳನ್ನು ಎಲ್ಲ ‘ಭಾಷೆ’ (ಆಡುವ ಮಾತು)ಗಳಲ್ಲಿಯೂ, ಸಂಸ್ಕೃತದಲ್ಲಿ ಕೂಡ, ಬರೆಯಲಾಗುವುದು- ಎಂಬುದರಿಂದ ಪ್ರಾಕೃತದ ಮತ್ತು ದೇಶಭಾಷೆಗಳ ಕಥೆಗಳು ಆಗ ಹೆಚ್ಚು ಪ್ರಚಾರದಲ್ಲಿದ್ದವೆಂದೂ, ಅವೇ ಮುಖ್ಯವಾಗಿದ್ದು, ಅವುಗಳ ಉದಾಹರಣೆಯನ್ನನುಸರಿಸಿ, ಸಂಸ್ಕೃತದಲ್ಲಿಯೂ ಒಂದೊಂದು ಇದ್ದುವೆಂದೂ ಊಹಿಸಬಹುದು. ಅವನ ಕಾಲಕ್ಕೆ ಹರ್ಷಚರಿತ ಕಾದಂಬರಿ ವಾಸವದತ್ತ ಇವು ಇನ್ನೂ ಹುಟ್ಟಿರಲಿಲ್ಲವೆಂದೂ ದಶಕುಮಾರಚರಿತೆಯೇ ಪ್ರಾಯಶಃ ಮಾರ್ಗದರ್ಶಕವೆಂದೂ ಜ್ಞಾಪಕದಲ್ಲಿಟ್ಟುಕೊಳ್ಳಬೇಕು.

ಬೃಹತ್ಕಥೆಯೂ ಒಂದು ಕಥೆ; ಪರಿಕಥೆಯಲ್ಲ, ಖಂಡಕಥೆಯಲ್ಲ, ಸಕಲಕಥೆಯಲ್ಲ- ‘ಬೃಹತ್ಕಥೆ’ ಎಲ್ಲ ಜಾತಿಯ ಕಥೆಗಳನ್ನೂ ಒಳಕೊಂಡಿರುವ ದೊಡ್ಡಕಥೆ. ಗುಣಾಢ್ಯನ ಮೂಲಗ್ರಂಥವಾಗಲೀ ದಂಡಿಯು ಕಂಡಿದ್ದ ಕಥಾಗ್ರಂಥಗಳಾಗಲೀ, ಕ್ಷೆಮೇಂದ್ರ ಸೋಮದೇವರಿಗೆ ಆಧಾರವಾಗಿದ್ದ ಗ್ರಂಥಗಳಾಗಲೀ, ಈಗ ಯಾವುವೂ ದೊರೆಯುವುದಿಲ್ಲವಾದ್ದರಿಂದ ಅವುಗಳ ಸ್ವರೂಪ ತಿಳಿಯುವಂತಿಲ್ಲ. ಪ್ರಾಯಶಃ ಗುಣಾಢ್ಯನ ಮೂಲಗ್ರಂಥವು ಗದ್ಯದಲ್ಲಿದ್ದಿರಬಹುದು. ಅಲ್ಲಲ್ಲೇ ಒಂದೊಂದು ಆರ್ಯೆಯೋ ಶ್ಲೋಕವೋ ಬಂದಿರಬಹುದು; ಲಂಬಕಗಳಾಗಿ ವಿಭಾಗವಾಗಿದ್ದಿರಬಹುದು. ಇದೂ ಸಂದೇಹವೇ; ಪೆರುಂಗತೈಯಲ್ಲಿರುವುದು ‘ಕಾಂಡ’ ಗಳು; ಒಳವಿಭಾಗಗಳಿದ್ದರೂ ಅವಕ್ಕೆ ಹೆಸರಿಲ್ಲ. ಆದ್ದರಿಂದ ಎರಡನೆಯ ಹಂತದಲ್ಲಿ ಈ ಹೆಸರಿನ ವಿಭಾಗಗಳು ಬಂದಿರುವುದು ಸಂಭವ. ವತ್ಸರಾಜನು ಚರಿತ್ರವ್ಯಕ್ತಿಯೆಂದು ಭಾವಿಸಿದ್ದದ್ದರಿಂದ (ಪುಟ ೭೮, ೯೫, ೧೧೬) ನಡೆದದ್ದು, ಕೇಳಿದ್ದು, ಕಲ್ಪಿಸಿದ್ದು(ಕಥಾಕಲ್ಪಿತ ವೃತ್ತಾಂತ-ಅಲಂಕಾರ ಸಂಗ್ರಹ) ಎಲ್ಲವೂ ಅದರಲ್ಲಿತ್ತೆಂದು ಊಹಿಸಬಹುದು; ಚಿತ್ರವಿಚಿತ್ರವಾದ ಕಥೆಗಳಿದ್ದು ಅದ್ಭುತರಸವು ಪ್ರಧಾನವಾಗಿ ಇದ್ದಿರಬಹುದು.

ಸ್ವಾರಸ್ಯವೇ ಕಥೆಯ ಜೀವ: ‘ಕಥಾಯಾಂ ಸರಸಂ ವಸ್ತು’ ಅದೇ ಪ್ರಧಾನ; ಮಿಕ್ಕದ್ದು ಗೌಣ. ಅದು ಪಾತ್ರಪೋಷಣಕ್ಕೂ ಗುಣಚಿತ್ರಣಕ್ಕೂ ಹೋಗುವುದಿಲ್ಲ. ವರ್ಣನೆ ಅಲಂಕಾರಗಳೂ ಅಷ್ಟೇ. ಘಟನೆಗಳನ್ನು ಮರೆಸುವುದಾದರೆ, ಅವು ಕಥೆಗೆ ಕಲ್ಲುಕಟ್ಟಿದಂತೆ ಬರಿಯ ಭಾರವಾಗುತ್ತವೆ.

ವತ್ಸರಾಜನು ವಾಸವದತ್ತೆಯನ್ನು ಮದುವೆಯಾಗಿ ಕರೆತಂದದ್ದೇ ಒಂದು ಅದ್ಭುತವಾದ ಘಟನೆ. ಅದೇ ಕಥೆಗೆ ಬೀಜವಾಗಿಯೂ ಜನರಂಜಕವಾಗುವುದಕ್ಕೆ ಮುಖ್ಯಕಾರಣವಾಗಿಯೂ ಇತ್ತೆಂದು ತೋರುತ್ತದೆ. ಅಂತರಿಕ್ಷದಲ್ಲಿ ಹಾರಾಡುವ ವಿದ್ಯಾಧರರು ಆಮೇಲೆ ಬಂದು ತುಂಬಿಕೊಂಡಿರಬೇಕು. ಆದ್ದರಿಂದಲೇ, ಉದಯನನು ಸಂಸ್ಕೃತ ಪ್ರಾಕೃತಗಳಲ್ಲಿ ಅನೇಕ ಕಾವ್ಯಗಳ ನಾಯಕನಾದರೂ ‘ವಿದ್ಯಾಧರ ಚಕ್ರವರ್ತಿ’ ಎನಿಸಿಕೊಂಡು ಹಲವು ಹೆಂಡಿರನ್ನು ಮದುವೆಯಾದ ಅವನ ಮಗ ನರವಾಹನದತ್ತನು ಒಂದು ಕಾವ್ಯಕ್ಕೂ ನಾಯಕನಾಗಿಲ್ಲ!


### ಬೃಹತ್ಕಥೆಯ ಬೆಳವಣಿಗೆ


ಒಟ್ಟಿನ ಮೇಲೆ ಕಥೆ ಎಂದರೆ ಕಲ್ಪನೆ; ಚಿತ್ರಕ್ಕೆ ಹಿನ್ನೆಲೆಯಾಗಿ ಗೋಡೆ ಏನೋ ಇರುತ್ತದೆ. ಆದರೆ ಆ ಸತ್ಯದ ಮೇಲೆ ಕಲ್ಪಿತವಾದ ಮಿಥ್ಯಕ್ಕೆ ಹೆಚ್ಚು ಬೆಲೆ. ಕಥೆಯ ಊರು ದೇಶ ರಾಜ ಪ್ರಜೆ ಇವರ ಹೆಸರುಗಳಲ್ಲಿ ಕೆಲವು ಸತ್ಯವಾದರೂ ಅದು ಚರಿತ್ರೆಗೂ ಭೂಗೋಳಕ್ಕೂ ದೂರ. ಅದಕ್ಕೆ ವೇದದ ಪೂಜ್ಯತೆ ಇಲ್ಲ. ಆದ್ದರಿಂದ ಬಾಯಿಂದ ಬಾಯಿಗೆ, ಕೈಯಿಂದ ಕೈಯಿಗೆ, ಕಾಲದಿಂದ ಕಾಲಕ್ಕೆ, ಅದರ ಆಕಾರ ಪ್ರಮಾಣ ಬಣ್ಣಗಳು ಬೆಳೆಯುತ್ತ ಬದಲಾಯಿಸುತ್ತ ಹೋಗುತ್ತವೆ. ಬರವಣಿಗೆಗೆ ಬಂದಾಗ ಒಂದು ಕಟ್ಟು ಬೀಳುತ್ತದೆ; ಅಚ್ಚಿಗೆ ಬಂದಾಗ ಅದು ಬಲವಾಗುತ್ತದೆ. ಕಥಾಸರಿತ್ಸಾಗರವು ಅಚ್ಚು ಕಂಡಿದ್ದು ಈಗ್ಗೆ ಸುಮಾರು ೯೦ ವರ್ಷಗಳ ಕೆಳಗೆ (೧೮೬೨). ಅದಕ್ಕೆ ಹಿಂದೆ ಅದು ಗುಣಾಢ್ಯನಿಂದ ಸೋಮದೇವನವರೆಗೆ ಯಾವ ಯಾವ ಹಂತಗಳಲ್ಲಿ ಯಾರಯಾರ ಕೈಬಾಯಿಗಳಲ್ಲಿ ಎಷ್ಟೆಷ್ಟು ಬೆಳೆದು ಬದಲಾಯಿಸಿರಬಹುದೆಂಬುದು ಊಹೆಗೆ ಮಾತ್ರ ಸಾಧ್ಯ.

ಬೃಹತ್ಕಥೆಯ ತಾಯಿಬೇರು ಉದಯನನ ಕಥೆ; ಅವನು ವತ್ಸದೇಶದ ರಾಜ; ಅವನ ರಾಜ್ಯಕ್ಕೆ ದಕ್ಷಿಣದಲ್ಲಿ ಅವಂತಿರಾಜ್ಯ. ಪೂರ್ವದಲ್ಲಿ ಮಗಧರಾಜ್ಯ. ಆ ರಾಜ್ಯಗಳ ಹೆಣ್ಣುಮಕ್ಕಳನ್ನು ಮದುವೆಯಾಗಿ ಅವನು ತನ್ನ ರಾಜ್ಯವನ್ನು ಬಲಪಡಿಸಿಕೊಂಡನು: ಪ್ರಾಯಶಃ ಆರುಣಿಯನ್ನು ಓಡಿಸುವುದು ಅದರಿಂದಲೇ ಸಾಧ್ಯವಾಯಿತು. ಅವನ ಆ ಮದುವೆಗಳು ನಡೆದದ್ದು ಬಹುಸ್ವಾರಸ್ಯವಾದ ಪ್ರಸಂಗಗಳು: ಆ ಘಟನೆಗಳಷ್ಟೇ ಸಾಕು ನವರಸಭರಿತವಾದ ಒಂದು ದೊಡ್ಡ ಕಾವ್ಯವಾಗುವುದಕ್ಕೆ; ಪ್ರತಿಜ್ಞಾಯೌಗಂಧರಾಯಣ- ಸ್ವಪ್ನವಾಸವದತ್ತದಂಥ ಅಮರನಾಟಕ ಆ ಘಟನೆಗಳ ಮೇಲೇ ಹುಟ್ಟಿದ್ದು: ಅವು ಬೃಹತ್ಕಥಾ ಶ್ಲೋಕ ಸಂಗ್ರಹದಲ್ಲಿ ಮೊಟಕಾಗಿದ್ದರೂ ಮೊಟ್ಟಮೊದಲು ಅವೇ ಪ್ರಧಾನವಾಗಿದ್ದಿರಬೇಕು. ಆದ್ದರಿಂದಲೇ ಕಥಾಸರಿತ್ಸಾಗರದಲ್ಲಿಯೂ ಪೆರುಂಗತೈಯಲ್ಲಿಯೂ ಅವು ವಿಸ್ತಾರವಾಗಿವೆ. ಸ್ವಪ್ನವಾಸವದತ್ತಾದಿ ನಾಟಕಗಳಿಗೆ ಆಕರವಾದ ಗ್ರಂಥದಲ್ಲಿಯೂ ಅವು ವಿಸ್ತಾರವಾಗಿಯೇ ಇದ್ದಿರಬೇಕು. ಬುಧಸ್ವಾಮಿಯ ಕೈಗೆ ಸಿಕ್ಕಿದ ಪಾಠದಲ್ಲಿ ಆಗಲೇ ನರವಾಹನದತ್ತನ ಭಾಗ ಬೆಳೆದುಹೋಗಿ, ಅವನ ವಿದ್ಯಾಧರರಾಜ್ಯಸಂಪಾದನೆ ಪತ್ನೀ ಪರಿವಾರ ಇವುಗಳ ಮೇಲೇ ಗಮನವೆಲ್ಲಾ ಇದ್ದು ಉದಯನನ ಕಥೆ ಹಿನ್ನೆಲೆಗೆ ಸೇರಿಹೋಗಿರಬೇಕು. ಮೊದಲನೆಯ ಹಂತದಲ್ಲಿ ಅದು ಜೈನ ಬೌದ್ಧ ಯಾವ ಪ್ರಭಾವಕ್ಕೂ ಒಳಗಾಗಿದ್ದಿರಲಾರದು; ಶೈವ ವೈಷ್ಣವಗಳೂ ಅಷ್ಟೇಯೇ. ವಿಂಧ್ಯವಾಸಿನಿ ಚಂಡಿ ದುರ್ಗಾ ಈ ದೇವತೆಗಳಿಗೆ ಪ್ರಾಧಾನ್ಯವಿತ್ತೆಂದೂ ಉದಯನನ ಮಾವನಾದ ಮಹಾಸೇನನ ಕಥೆಯಿಂದ ಊಹಿಸಬಹುದು. (ಪುಟ ೮೨, ೩೬೭) ನಿಜವಾಗಿ ಅವನ ಕಥೆಗೆ ಯಾವ ದೇವತೆಯೂ ಬೇಕಿಲ್ಲ; ಅವನು ವೀಣೆ ನುಡಿಸಿ ಆನೆ ಹಿಡಿದದ್ದು. ಆನೆಯಿಂದ ಯೋಧರು ಬಂದು ಅವನನ್ನು ಸೆರೆಹಿಡಿದದ್ದು, ವೀಣೆಯ ಪಾಠ ಹೇಳುತ್ತ ಪ್ರಣಯ ಕಲಿಸಿ ಅವನು ವಾಸವದತ್ತೆಯನ್ನು ಕದ್ದುತಂದದ್ದು ಇಂಥ ರಸವತ್ತಾದ ವೃತ್ತಾಂತಗಳು ಉತ್ತಮ ಕಥೆಯಾಗುವುದು ಎಷ್ಟು ಹೊತ್ತು? ಎಂಥ ಪ್ರಾಕೃತರು ಹೇಳಿದರೂ ಅವು ಒಳ್ಳೆಯ ಕಥೆಯಾಗುತ್ತವೆ. ಉಜ್ಜಯಿನಿಯಲ್ಲಿ ಸಂಭೋಗ ಶೃಂಗಾರವಾದರೆ ಮಗಧದಲ್ಲಿ ವಿಪ್ರಲಂಭ ಶೃಂಗಾರ: ಯೌಗಂಧರಾಯಣನ ತಳತಂತ್ರ; ವೀರಕ್ಕೂ ಏನೂ ಕೊರತೆಯಿಲ್ಲ; ಉದಯನನಂತೆ ಯೋಧರೊಡನೆ ಹೋರಾಡಿದವರು ಯಾರು? ವಸಂತಕನು ವಿನೋದಕ್ಕೆಂದು ವಾಸವದತ್ತೆಗೆ ಕಥೆ ಹೇಳುತ್ತಿದ್ದಿರಬೇಕು. ಇದೇ ಉಪಕಥೆಗಳಿಗೆ ಮೂಲ; ಪ್ರಾಯಶಃ ಕವಿಕಲ್ಪನೆ; ಇವನು ಮುಂದೆ ನಾಟಕಗಳಲ್ಲಿ ಬಂದ ವಿದೂಷಕನಿಗೆ ಎಷ್ಟು ಮಟ್ಟಿಗೆ ಕಾರಣನೋ ಅಥವಾ ಆಗಲೇ ನಾಟಕದಲ್ಲಿದ್ದಿರಬಹುದಾದ ನರ್ಮಸಚಿವನ ಅವತಾರವೋ ಗೊತ್ತಿಲ್ಲ. ಇದಿಷ್ಟು ಮೂಲಕಥೆಯನ್ನು ಗುಣಾಢ್ಯನು ಮೊದಲು, ಪ್ರಾಯಶಃ ಗದ್ಯದಲ್ಲಿ ತನ್ನ ಮಾತೃಭಾಷೆಯಲ್ಲಿ ಬರೆದನು.೪೭ ಮಧ್ಯೆ ಒಂದೊಂದು ಪದ್ಯ- ಪ್ರಾಕೃತದ್ದೋ ಸಂಸ್ಕೃತದ್ದೋ- ಇದ್ದಿರಬಹುದು. ಆದ್ದರಿಂದಲೇ ಆ ಸಂಪ್ರದಾಯ ಆಮೇಲೆ ಬಹುಕಾಲ ಅನುಸರಿಸಿ ಬಂತು.

ಅವನು ಆ ಕಥೆಯನ್ನು ಉಜ್ಜಯಿನಿಯಲ್ಲಿಯೋ ಕೌಶಾಂಬಿಯಲ್ಲಿಯೋ ಕೇಳಿರಬೇಕು; ಉದಯನನು ಕೌಶಾಂಬಿಯವನಾದರೂ ಆ ಕಥೆ ಉಜ್ಜಯಿನಿಯಲ್ಲಿಯೇ ಹೆಚ್ಚು ಪ್ರಚಾರದಲ್ಲಿದ್ದದ್ದು ಸಂಭವ; ಅಲ್ಲಿಯ ಜನರೇ ‘ಉದಯನಕಥಾಕೋವಿದ’ (‘ನರವಾಹನದತ್ತಕಥಾ’ ಕೋವಿದರಲ್ಲವೆಂಬುದನ್ನು ಗಮನಿಸಬೇಕು) ರಾಗಿದ್ದದ್ದು; ಅಲ್ಲಿ ನಡೆದ ಘಟನೆಗಳು ಖಚಿತವಾಗಿರುವ ಹಾಗೆ ಕೌಶಾಂಬಿಯಲ್ಲಿ ನಡೆದವು ಖಚಿತವಾಗಿಲ್ಲ. ಅವನ ಬಾಲ್ಯ ಚರಿತ್ರೆಯೆಲ್ಲಾ ಅವನ ತಾಯಿಯನ್ನು ಹಕ್ಕಿಯು ಎತ್ತಿಕೊಂಡು ಹೋಗಿ ಉದಯಪರ್ವತದಲ್ಲಿ ಬಿಟ್ಟದ್ದು ಮುಂತಾದ ಅವಿಶ್ವಸನೀಯ ಘಟನೆಗಳೇ ಆಗಿವೆ.

ಈ ಕಥೆ ಜನರಂಜಕವಾದಮೇಲೆ ಅದು ಜೈನಬೌದ್ಧರ ಕೈಗೆ ಸಿಕ್ಕಿ ಅವರ ಮನೋವೃತ್ತಿ ಸಂಪ್ರದಾಯಾನುಗುಣವಾಗಿ ಬೆಳೆದಂತೆ ತೋರುತ್ತದೆ. ಕೌಶಾಂಬಿಗೆ ಬುದ್ಧನು ಹೋಗಿದ್ದದ್ದು ನಿಜವಿರಬಹುದಾದರೂ ಅವನ ಕಾಲದಲ್ಲಿ ಉದಯನನು ಅಲ್ಲಿದ್ದು ಬೌದ್ಧಧರ್ಮವನ್ನವಲಂಬಿಸಿದನು ಎಂದು ನಂಬುವುದು ಕಷ್ಟ; ಏನೇ ಆಗಲಿ ಕೌಶಾಂಬಿಯ ಪ್ರಾಂತದಲ್ಲಿ ಅದು ಬೌದ್ಧರ ಕೈವಾಡದಿಂದ ಬೆಳೆದಿರಬೇಕು. ಇದು ಕಾಶ್ಮೀರ ನೇಪಾಳ ಪಾಠಗಳೆರಡರಿಂದಲೂ ತಿಳಿಯುತ್ತದೆ. ಕಥಾಮೃತದಲ್ಲಿ ಅವದಾನಕಥೆಗಳ ಜೊತೆಗೆ ಎಷ್ಟು ಬೋದಿಸತ್ವದ ಕಥೆಗಳು!

ಉದಯನ ಕಥೆಗಳು ಜೈನ ಬೌದ್ಧ ಸಾಹಿತ್ಯಗಳೆರಡರಲಿಯೂ ಕಂಡುಬರುತ್ತವೆ. ವಿದ್ಯೆಗಳು ರತ್ನಗಳು ಯಕ್ಷರು ಗಂಧರ್ವರು ಪೂರ್ವಜನ್ಮಕಥೆಗಳು, ಇವು ಅವುಗಳ ಲಕ್ಷಣಗಳು:— ಬೌದ್ಧಕ್ಕಿಂತಲೂ ಜೈನದ ಲಕ್ಷಣಗಳು. ಇಂಥ ಒಂದು ಜೈನಪಾಠ, ಬಹುಮುಂಚೆಯೇ ದಕ್ಷಿಣದೇಶಕ್ಕೆ ಬಂದಿರಬೇಕು. ಪೆರುಂಗತೈಯಿಂ (೫ನೆಯ ಶತಮಾನ) ಇದು ತಿಳಿಯುತ್ತದೆ. ವಸುದೇವಹಿಂಡೀ ಜೈನಹರಿವಂಶ ಮುಂತಾದ ಗ್ರಂಥಗಳಲ್ಲಿ ವಸುದೇವನು ದೇಶಭ್ರಷ್ಟನಾಗಿ ಅಲೆಯುತ್ತ ನರವಾಹನದತ್ತನಂತೆ ಅನೇಕ ಹೆಂಡಿರನ್ನು ಮದುವೆಯಾಗುತ್ತಾನೆ. (ಕರ್ಣಪಾರ್ಯನ ಕನ್ನಡ ನೇಮಿನಾಥಪುರಾಣದಲ್ಲಿ ಮೂರನೆಯ ಆಶ್ವಾಸವನ್ನು ನೋಡಿ). ಪೆರುಂಗತೈಯಲ್ಲಿ ಮೊದಲೇ ಶೇಷ ಮುನಿ ಮುಂತಾದ ಜೈನ ಕಲ್ಪನೆಗಳನ್ನು ನೋಡಬಹುದು. ಆದರೆ ಅದು ನರವಾಹನದತ್ತನ ಕಥೆಯನ್ನು ಬಹುದೂರ ಬೆಳೆಸುವುದಿಲ್ಲ. ಭಾರತ ರಾಮಾಯಣಗಳಂತೆ ಅದರಲ್ಲಿ ಹಿರಿಯ ರಾಜನು ತಪಸ್ಸಿಗೆ ಹೋಗುತ್ತಾನೆ. ಯುವರಾಜನಿಗೆ ಪಟ್ಟಾಭಿಷೇಕವಾಗುತ್ತದೆ. ಇದರಲ್ಲಿ ಗಮನಿಸಬೇಕಾದ ಸಂಗತಿಯೆಂದರೆ ಪೆರುಂಗತೈಯಲ್ಲಿರುವ ಆರು ಕಾಂಡಗಳು. ಕಥೆಯು ಬೆಳೆದಾಗ ಅದರ ಮೊದಲ ಹಂತದಲ್ಲಿ ರಾಮಾಯಣವನ್ನು ಅನುಕರಿಸಿ ಆರು ಕಾಂಡಗಳಿದ್ದದ್ದು ಸಂಭವ. ನರವಾಹನದತ್ತನೂ ರಾಮನಂತೆ ಹೆಂಡತಿಯನ್ನು ಕಳೆದುಕೊಂಡು ಅಲೆದಾಡಿ ಕೊನೆಗೆ ಅವಳನ್ನು ಪಡೆದಿರಬಹುದು. ಅಷ್ಟರಮಟ್ಟಿಗೆ ಕಥೆ ಗುಣಾಢ್ಯನ ಕೈಯಲ್ಲಿಯೇ ಬೆಳೆದಿತ್ತೋ ಏನೋ? ಏನೇ ಆಗಲೀ ಸುಮಾರು ಐದು ಅಥವಾ ಆರನೆಯ ಶತಮಾನದ ಹೊತ್ತಿಗೆ ಭಾರತ ರಾಮಾಯಣಗಳೂ ಬೌದ್ಧರ ಜಾತಕ ಕಥೆಗಳೂ ಧರ್ಮಗ್ರಂಥಗಳೂ ನಿಷ್ಕೃಷ್ಟವಾದ ರೂಪ ತಾಳಿದಮೇಲೆ, ಉದಯನ ಕಥೆಯೂ ಕ್ರಮಕ್ರಮವಾಗಿ ಇವುಗಳಿಂದ ಸಾರವನ್ನು ಹೀರಿ ಬೃಹತ್ತಾಗಿ ಎಲ್ಲ ಕಡೆಗೂ ಹರಡುತ್ತಾ ಬಂದಿತೆಂದು ತೋರುತ್ತದೆ. ತಮಿಳಿನಲ್ಲಿ ಇದನ್ನು ‘ಕತೈ’ ಎಂದಿಷ್ಟರಿಂದಲೇ ಅನೇಕ ವೇಳೆ ನಿರ್ದೇಶಿಸಿರುವುದರಿಂದ ಮೊದಲು ಕಥೆ ಎಂದರೆ ಶೃಂಗಾರ ವೀರಗಳಿಂದ ತುಂಬಿ ರಸವತ್ತಾದ ಉದಯನನ ಕಥೆ ಎಂದೇ ಅರ್ಥವಾಗುತ್ತಿದ್ದಿರಬೇಕು. ಗುಣಾಢ್ಯನು ಇದನ್ನು ಬೃಹತ್ತಾಗಿ ಮಾಡಿದನೋ ಅವನ ಅನಂತರ ಬೃಹತ್ತಾಯಿತೋ- ಭಾರತವು ಮಹಾಭಾರತವಾದ ಹಾಗೆ- ತಿಳಿಯದು. ಹಿಂದಿನಿಂದ ಬಂದಿರುವ ಪ್ರತೀತಿಯೇನೋ ಗುಣಾಢ್ಯನು ಬೃಹತ್ಕಥೆಯನ್ನು ಬರೆದಿದ್ದನೆಂದೇ. ಆದ್ದರಿಂದ ಅವನು ಉದಯನನ ಕಥೆಯ ಜೊತೆಗೆ ತಾನು ಅಲ್ಲಿ ಇಲ್ಲಿ ಕೇಳಿದ ಕೆಲವು ಕಥೆಗಳನ್ನು ವಸಂತಕನ ಬಾಯಲ್ಲಿ ಹಾಕಿ ಬೃಹತ್​ ಮಾಡಿದ್ದನೆಂದು ತೋರುತ್ತದೆ. ಈ ಕಥೆಗಳು ಯಾವುವೋ ಈಗ ಹೇಳುವುದಕ್ಕಾಗುವುದಿಲ್ಲ. ಪಂಚತಂತ್ರ, ಮೃಗಾಂಕದತ್ತಚರಿತೆ, ಬೇತಾಳಪಂಚವಿಂಶತಿ, ದಡ್ಡರ ಕಥೆಗಳು, ವಿಷಮಶೀಲನ ವೃತ್ತಾಂತ ಮುಂತಾದ ಕಥೆಗಳು ಕಾಲಕ್ರಮದಲ್ಲಿ, ಒಂದೊಂದಾಗಿ, ಎರಡೆರಡಾಗಿ, ಗುಪ್ಪೆಗುಪ್ಪೆಯಾಗಿ ಸೇರಿ ದೊಡ್ಡದಾಗಿ, ನರವಾಹನದತ್ತನ ಮದುವೆಗಳು, ವಿದ್ಯಾಧರರ ಮಹಿಮೆಗಳು ಇವುಗಳಿಂದ ಅಗಾಧವಾ, ಬುಧಸ್ವಾಮಿಯ ಕಾಲಕ್ಕಾಗಲೇ ಶ್ಲೋಕಗಳಲ್ಲಿ ಸಂಗ್ರಹಮಾಡಬೇಕಾದ ಅವಶ್ಯಕತೆ ಬಂದಿರಬೇಕು. ಕಾಶ್ಮೀರದಲ್ಲಿ ಈ ರೂಪದ ಕಥೆ ಕಾಲಿಟ್ಟಮೇಲೆ ಅದು ಮತ್ತೂ ಬೆಳೆದುಹೋಗಿ ೪೮ ಸೋಮದೇವನ ಕಾಲಕ್ಕಾಗಲೇ ‘ಬೃಹತ್ಕಥಾಸಾರ’ ವಿದ್ದಿರಬೇಕು. ಅವನು ಬೃಹತ್ಕಥಾಸಾರದ ಸಂಗ್ರಹವನ್ನು ರಚಿಸುತ್ತೇನೆ- ಎಂದು ಹೇಳಿಕೊಂಡಿದ್ದಾನೆ. ಆದರೆ ಪ್ರತಿಯೊಂದು ಹಂತದಲ್ಲಿಯೂ ಇದನ್ನು ‘ಬೃಹತ್ಕಥೆ’ ಯೆಂದೇ ರೂಢವಾಗಿ ಕರೆಯುತ್ತಿದ್ದಂತೆ ತೋರುತ್ತದೆ. ಕ್ಷೇಮೇಂದ್ರನ ಗ್ರಂಥವನ್ನು ಒಳಗೆ ‘ಬೃಹತ್ಕಥೆ’ ಎಂದೇ ನಿರ್ದೇಶಿಸಿದೆ. ಅದಕ್ಕೆ ತಕ್ಕಂತೆ ಮೂಲದೊಡನೆ ಹೊಂದಲು ಕಾಲಕಾಲಕ್ಕೆ ಬಂದು ಸೇರಿದ ಭಾಗಗಳೆಲ್ಲವೂ ಪೈಶಾಚಿಯಲ್ಲಿಯೇ ಬರೆದು ಸೇರಿಸಿದವುಗಳಾಗಿರಬೇಕು. ಅದು ನಾವು ಹಿಂದೆ ನೋಡಿದಂತೆ, ಕಾಶ್ಮೀರದ ಸುತ್ತಿನಲ್ಲಿ ಹಳ್ಳಿಯ ಜನರು ಆಡುತ್ತಿದ್ದ ಭಾಷೆಯಾಗಿದ್ದದ್ದರಿಂದ ಇದು ಕಷ್ಟವಾಗಿರಲಿಲ್ಲ. ಧನಿಕನು ‘ಬೃಹತ್ಕಥೆ’ ಯಿಂದ ಒಂದು, ‘ಬೃಹತ್ಕಥಾಮಂಜರಿ’ ಯ ಎರಡು ಶ್ಲೋಕಗಳನ್ನು ಕೊಟ್ಟಿದ್ದಾನೆ(ಟಿಪ್ಪಣಿ ೧೫) ಸೋಮದೇವನ ಕಾಲಕ್ಕೇ ಅವನು ತನ್ನ ಗ್ರಂಥವನ್ನು ‘ಕಥಾಸರಿತ್ಸಾಗರ’ ವೆಂದು ಕರೆದನೆಂದು ತೋರುತ್ತದೆ. ಅದೂ ಸಂದೇಹವೇ! ಹೀಗೆ ಬೃಹತ್ಕಥೆಯು ಬೆಳೆದು ಬೆಳೆದು ಕೊನೆಗೆ ಕಾಶ್ಮೀರದಲ್ಲಿ ಹದಿನೆಂಟು ಲಂಬಕಗಳಾಗಿರುವುದು ಸಂಭವ. ಇದು ಮಹಾಭಾರತದ ಹದಿನೆಂಟು ಪರ್ವಗಳ ಅನುಕರಣವಿರಬೇಕು. ಮಹಾಭಾರತದಲ್ಲಿಯೇ ಮೊದಲು ೧೮ ಪರ್ವಗಳಿರಲಿಲ್ಲ. ೧೮ ಎಂಬ ಸಂಖ್ಯೆಯಲ್ಲಿ ಕ್ರಮೇಣ ಒಂದು ಮಹತ್ವ ಕಲ್ಪಿತವಾಗಿ೪೯ ಅಲ್ಲಿಯೂ ಪರ್ವಗಳು ಆ ಸಂಖ್ಯೆಯನ್ನು ಮುಟ್ಟಿದವು ಎಂದು ಹೇಳುತ್ತಾರೆ. ಕಥಾಸರಿತ್ಸಾಗರದಲ್ಲಿ ವೇಲಾ ಮದಿರಾವತೀ ಮುಂತಾದ ಒಂದೊಂದೇ ತರಂಗದ ಚುಟುಕ ಲಂಬಕಗಳನ್ನು ನೋಡಿದರೆ ಸಂಖ್ಯಾಪೂರಣಕ್ಕೇ ಇವನ್ನು ತಂದು ತುಂಬಿರಬಹುದೆಂಬ ಸಂದೇಹ ಬಲವಾಗುತ್ತದೆ.

ಹೀಗೆ ಬೃಹತ್ಕಥೆಯು ವಿಂಧ್ಯಾರಣ್ಯದಲ್ಲಿ ಹುಟ್ಟಿ ಹೆಮ್ಮರವಾಗಿ ಬೆಳೆದು ನಾಲ್ಕೂ ಕಡೆಗೆ- ಉತ್ತರ ದಕ್ಷಿಣಗಳ ಕಡೆಗೆ ಹೆಚ್ಚಾಗಿ- ತನ್ನ ಶಾಖೋಪಶಾಖೆಗಳನ್ನು ನೀಡಿತು. ಅವುಗಳಿಂದ ಬಿಳಲುಬಿದ್ದು, ಬೇರುಬಿಟ್ಟು, ನೆಲದಲ್ಲಿ ಊರೆಗಳಾಗಿ ಹೊಸಹೊಸ ಮರಗಳಾದುವು. ಮೊದಲಿನ ತಾಳು ಈಗ ಇಲ್ಲದಿದ್ದರೂ ಈ ಬಿಳಲುಮರಗಳೇ ಕೂಡಿಕೊಂಡು ಮಹಾವೃಕ್ಷವಾಗಿವೆ. ಅದರಲ್ಲಿ ರಾಷ್ಟ್ರಗಳಿವೆ ರಾಜರಿದ್ದಾರೆ; ವರ್ತಕರಿದ್ದಾರೆ, ವಿಟರಿದ್ದಾರೆ, ವಂಚಕರಿದ್ದಾರೆ, ಸತಿಯರಿದ್ದಾರೆ, ಅಸತಿಯರಿದ್ದಾರೆ, ರಸಿಕರಿದ್ದಾರೆ, ಋಷಿಗಳಿದ್ದಾರೆ, ದೇವತೆಗಳಿದ್ದಾರೆ, ನಾಗ ಯಕ್ಷ ರಾಕ್ಷಸ ಗಂಧರ್ವಾದಿಗಳಿದ್ದಾರೆ; ಮೃಗಪಕ್ಷಿಗಳೂ ಭೂತಬೇತಾಳಗಳೂ ಸೇರಿಕೊಂಡಿವೆ; ಕ್ರಿಸ್​ಮಸ್​ ಹಬ್ಬದ ಮರದಂತೆ ಅದರಲ್ಲಿ ನಾನಾದೇಶದ ಆಟದ ಸಾಮಾನುಗಳೂ ಅಲಂಕಾರಗಳೂ ತೂಗುಕಟ್ಟಿವೆ. ಮೂರುಲೋಕದಲ್ಲಿ ಯಾವುದು ಏನು ಬೇಕು ಎಂದರೆ ಅದು ಇಲ್ಲಿದೆ. ಆ ಲೋಕಗಳನ್ನು ಮೀರಿ ಕವಿಯ ಕಲ್ಪಿತ ಲೋಕಕ್ಕೆ ಸೇರಿದ ನಾನಾ ಅದ್ಭುತಗಳು ವಿಚಿತ್ರ ವಸ್ತುಸಂಗ್ರಹ ಶಾಲೆಯಲ್ಲಿರುವಂತೆ ತುಂಬಿವೆ. ಇವುಗಳೆಲ್ಲವನ್ನೂ ವಿದ್ಯಾಧರರ ಕಥೆಯಲ್ಲಿ ಹೂರಣವಾಗಿಟ್ಟು ಅದನ್ನು ಪರಮೇಶ್ವರನು ತನ್ನ ಪ್ರಿಯಪತ್ನಿಗೆ ಹೇಳಿ ವಿನೋದಪಡಿಸುತ್ತಾನೆ. ಅವನ ಪ್ರಭಾವವು ಕಥೆಯ ಉದ್ದಕ್ಕೂ ಅಲ್ಲಲ್ಲೇ ಕಾಣುತ್ತದೆ. ಪ್ರತಿಯೊಂದು ಲಂಬಕದಲ್ಲಿಯೂ ಅವನೋ ಅವನ ಮಗನೋ ಬಂದು ಮಂಗಳಮಾಡಿ ಹೋಗುತ್ತಾರೆ. ಕೊನೆಗೆ ಶೈವಪುರಾಣದ ಫಲಶ್ರುತಿ ಇದೆ.


### ಕಥಾಸರಿತ್ಸಾಗರದಿಂದ ಕಲಿಯಬಹುದಾದದ್ದೇನು?


ಕಥಾಸರಿತ್ಸಾಗರವು ಹೆಂಗಸನ್ನು ವಿನೋದಪಡಿಸುವುದಕ್ಕಾಗಿ ಹೇಳಿದ್ದು; ಶಿವನು ತನ್ನ ಹೆಂಡತಿಗೆ ಹೇಳಿದ್ದು. ಅವಳು ಅಪೂರ್ವವಾದ ಒಂದು ಕಥೆಯನ್ನು ಕೇಳಬೇಕೆಂದು ಆಸೆಪಟ್ಟದ್ದೇನೋ ಸಹಜ; ಆದರೆ ಅದನ್ನು ಮತ್ತಾರೂ ಕೇಳಕೂಡದೆಂಬ ಸ್ವಾರ್ಥವೂ ಕೇಳಿದರೆಂಬ ಸಿಟ್ಟೂ ಏಕೆ ಬಂದುವೋ! ಏನಾದರೂ ಆಗಲಿ, ಒಬ್ಬನು ಕದ್ದು ಕೇಳಿ ತನ್ನ ಹೆಂಡತಿಗೆ ಹೇಳಿದ ಕಥೆಯನ್ನು ಲೋಕಕ್ಕೆಲ್ಲಾ ಪ್ರಕಟಿಸಿದರೆ ಶಾಪವಿಮೋಚನೆಯಾಗುವುದೆಂದು ದೇವಿಯು ಕರುಣಿಸಿದ್ದರಿಂದ ಜನಕ್ಕೆ ಉಪಕಾರವಾಯಿತು. ಅಂತೂ ಕಥೆಯ ಮೂಲ ಉದ್ದೇಶವೇನೋ 'ಜನ ಬದುಕಬೇಕೆಂಬ' ನೀತಿಬೋಧೆಯಲ್ಲ. ಭಾರವಾದ ಬಾಳು ಹಗುರವಾಗಬೇಕೆಂಬುದು. ಸೋಮದೇವನೂ ಹೀಗೇ ಸೂರ್ಯವತಿಯ ಚಿತ್ತವಿನೋದಕ್ಕಾಗಿ ಅದನ್ನು ಬರೆದನು. ಆದರೂ ಅವನು ಒಂದೊಂದು ಕಥೆಯ ಕೊನೆಯಲ್ಲಿ ನೀತಿವಾಕ್ಯವನ್ನು ಸೇರಿಸಿದ್ದಾನೆ. ಅದು ಅವನ ‘ಕಾವ್ಯಾಂಶ’ ಗಳಲ್ಲಿ ಒಂದಾಗಿರಬೇಕು. ಅದನ್ನು ‘ಕಥಾಮೃತ’ ದಲ್ಲಿ ನೋಡಬಹುದು. ಅಂಥವುಗಳಲ್ಲಿ ಪೂರ್ತಿಯಾಗಿ ಎತ್ತಿ ಶ್ಲೋಕರೂಪವಾಗಿ ಕೊಡಬಹುದಾದದ್ದನ್ನು ಆರಿಸಿ ಕೊನೆಗೆ ಅನುಬಂಧದಲ್ಲಿ ಕೊಟ್ಟಿದ್ದೇನೆ. ಅವನ್ನು ಹೆಚ್ಚು ಮಾಡದಿರುವುದು ಕವಿಯ ಔಚಿತ್ಯ ಬುದ್ದಿಯನ್ನು ತೋರಿಸುತ್ತದೆ; ನೀತಿ ಹೆಚ್ಚಾದರೆ ಕಥೆ ಒಣಕಲಾಗುತ್ತದೆ.

ಕಥಾಸರಿತ್ಸಾಗರವು ಧರ್ಮಗ್ರಂಥವಲ್ಲ, ಇತಿಹಾಸವಲ್ಲ; ಅದು ಧರ್ಮದರ್ಶನಗಳನ್ನು ಬೋಧಿಸುತ್ತೇನೆಂದಾಗಲೀ, ರಾಮ ಕೃಷ್ಣರಂಥ ಉದಾತ್ತನಾಯಕರನ್ನು ಬಣ್ಣಿಸುತ್ತೇನೆಂದಾಗಲೀ ಹೊರಟಿದ್ದಲ್ಲ. ಅದರ ಧರ್ಮ ನಿಷ್ಕೃಷ್ಟವೂ ನಿಸ್ಸಂದಿಗ್ಧವೂ ಆಗಿದೆ; ಅದನ್ನು ಎರಡು ಮಾತಿನಲ್ಲಿ ಹೇಳಿ ಮುಗಿಸಬಹುದು:—

೧. ಪರವನ್ನೂ ಹೀಗೆಯೇ ಏಕಾವಧಾನದಿಂದ ಧ್ಯಾನಿಸು. ಏಕಾಗ್ರತೆಯಿಂದ ಹೊರವೃತ್ತಿಗಳು ಹೋಗಿ ತತ್ತ್ವ ಕಾಣುತ್ತದೆ. ತತ್ತ್ವ ಕಂಡರೆ ಕರ್ಮದ ಬಲೆಯಲ್ಲಿ ಸಿಕ್ಕುವುದಿಲ್ಲ. ಇದೇ ಮೋಕ್ಷೋಪದೇಶದ ಸಂಗ್ರಹ-ಪುಟ. ೧೪೨.

೨. ಪ್ರಾಣಿಗಳು ಸ್ವಕರ್ಮಗಳಿಂದ ಸಂಸಾರದಲ್ಲಿ ತೊಳಲಿ, ಈಶ್ವರಾರಾಧನದಿಂದ ಬಿಡುಗಡೆ ಹೊಂದುತ್ತವೆ-ಪುಟ ೨೭೯.

೩. ಎಲ್ಲ ಪ್ರಾಣಿಗಳಿಗೂ ಯಾವಾಗಲೂ ಎಲ್ಲ ಶುಭಾಶುಭಗಳೂ ಉಂಟಾಗುವುದು ಅವವುಗಳ ಹಿಂದಿನ ಕರ್ಮದಿಂದಲೇಯೆ-ಪುಟ ೧೮೬

೪. ಲೋಕ ಕುರುಡು; ಅದನ್ನು ಅದರ ಕರ್ಮ ಕೈಹಿಡಿದುಕೊಂಡು ಫಲಪ್ರಾಪ್ತಿಸ್ಥಾನಕ್ಕೆ ಕರೆದುಕೊಂಡು ಹೋಗುತ್ತದೆ. ಪುರುಷಪ್ರಯತ್ನವೆಂಬುದು ನಿಮಿತ್ತಮಾತ್ರ. -ಪುಟ ೧೧೮.

ಅದರ ನಾಯಕನಾದ ಉದಯನನು ಪಾಂಡವವಂಶೋತ್ಪನ್ನನಾದರೂ ಅವನೇನೂ ಧರ್ಮರಾಯನಲ್ಲ. ಯುಧಿಷ್ಟಿರನಿಗೆ ಧರ್ಮಬೋಧಿಸಿದ ಭೀಷ್ಮನಂಥವರು ಇಲ್ಲಿ ಯಾರೂ ಇಲ್ಲ. ಅವನು ವತ್ಸರಾಜನಾದರು ರಾಜ ಕಿರೀಟದ ಭಾರದಿಂದ ತಲೆನೋಯಿಸಿಕೊಂಡವನಲ್ಲ. ಪುಣ್ಯವಂತ; ಖರ್ಚುವೆಚ್ಚವಿಲ್ಲದೆ ದಿವ್ಯವಾದ ವೀಣೆ ದೊರೆತು, ಶ್ರಮವಿಲ್ಲದೆ ಸಂಗೀತ ಬಂದು, ಮದ್ದಾನೆಗಳೂ ಆ ಗಾನಕ್ಕೆ ಮರುಳಾಗಿ ಮಹಾಸೇನನಂಥ ಪ್ರಚಂಡರಾಜನೂ ಅವನಿಗೆ ಮನಸೋತು ಸೆರೆಯಲ್ಲಿ ವಾಸವದತ್ತೆಯಂಥ ದಿವ್ಯಸುಂದರಿಯೂ ಪ್ರೇಮಮಯಿಯೂ ಆದ ಹೆಂಡತಿ ದೊರೆತು, ರಾಜ್ಯವನ್ನೆಲ್ಲ ಕಳೆದುಕೊಂಡು ಕುಳಿತಾಗ ಯೌಗಂಧರಾಯಣ, ರುಮಣ್ವಂತರಂಥ ಮಂತ್ರಿ ಸೇನಾಪತಿಗಳು ಅವನಿಗೆ ನಾನಾತಂತ್ರಗಳಿಂದ ರಾಜ್ಯವನ್ನು ಗಳಿಸಿಕೊಡುವುದಾದರೆ ಅವನ ಪುಣ್ಯವೆಷ್ಟೆಂದು ಹೇಳಬೇಕು? ಅವನ ಚರಿತ್ರೆಯೋದಿ ಆ ಪುಣ್ಯಕ್ಕೆ ಬಾಯಿ ಬಾಯಿ ಬಿಡುವುದೊಂದೇ ನೀತಿ. ಅವನ ಮಗನಿಗಂತೂ ಆ ಕಷ್ಟವೂ ಇಲ್ಲ. ಯಾರು ಮಾಡಿದ ಏನು ಪುಣ್ಯ ಕರ್ಮಫಲದಿಂದಲೋ ವಿದ್ಯಾಧರ ಚಕ್ರವರ್ತಿ ಪದವಿಯು ಅವನಿಗೆ ಕಟ್ಟಿಟ್ಟಬುತ್ತಿ; ಸುಂದರಿಯರಾದ ರಮಣಿಯರು, ಒಬ್ಬರ ಮೇಲೊಬ್ಬರಂತೆ ಹಿಡಿಹಿಡಿಯಾಗಿ ಹಿಂಡು ಹಿಂಡಾಗಿ, ದೈವ ಸಂಕಲ್ಪಿತವಾಗಿ ಬೇಡವೆನ್ನಲೇ ಆಗದಂತೆ ಒಲಿದು ಬರುತ್ತಾರೆ. ಅವನು ಹುಟ್ಟಬೇಕೆಂದು ಉದಯನನೂ ವಾಸವದತ್ತೆಯೂ ಶಿವನ ಉಪಾಸನೆಯಾದರೂ ಮಾಡುತ್ತಾರೆ. ಅವನು ಏನೂ ಮಾಡಿದಂತಿಲ್ಲ; ಆದರೂ ಶಿವನು ಅವನಿಗೆ ವಿಶೇಷ ರಕ್ಷಣೆ ಏರ್ಪಡಿಸಿ ಅವನ ಯೋಗಕ್ಷೇಮ ನೋಡಿಕೊಳ್ಳುತ್ತಾನೆ. ಅವರಂಥ ರಾಜರೂ ರಾಜಪುತ್ರರೂ ರಾಜಭಕ್ತರೂ ಕವಿಯ ಸ್ವಪ್ನದಲ್ಲಿ ಮಾತ್ರ, ಕಿರುಕುಳವನ್ನನುಭವಿಸಿದ ಪ್ರಜೆಗಳ ಪ್ರಾರ್ಥನೆಯಲ್ಲಿ ಮಾತ್ರ, ಲಭ್ಯ. ಇನ್ನು ವಿದ್ಯಾಧರರ ಚರಿತ್ರೆಯಿಂದ ನಾವು ಕಲಿತುಕೊಳ್ಳುವುದು ಏನೂ ಇಲ್ಲ; ಅವರು ತಮ್ಮ ವಿದ್ಯೆಗಳನ್ನು ನಮಗೆ ಹೇಳಿಕೊಡುವ ಹಾಗಿಲ್ಲ.

ಇದರಲ್ಲಿ ಬ್ರಹ್ಮ ವಿಷ್ಣು ಮಹೇಶ್ವರರೂ, ನಾರದ ಕಣ್ವ ಕಶ್ಯಪರೂ ಬರುತ್ತಾರೆ. ಆದರೂ ಕಥೆ ಮುಖ್ಯಾಂಶದಲ್ಲಿ ದೇವತೆಗಳದಲ್ಲ, ಋಷಿಗಳದಲ್ಲ. ಧರ್ಮಮೋಕ್ಷಗಳಿಗಿಂತಲೂ ಇದರಲ್ಲಿ ಪ್ರಾಶಸ್ತ್ಯ ವಿರುವುದು ಅರ್ಥಕಾಮಗಳಿಗೆ; ಪ್ರಾಯಶಃ ಬಾಣಪ್ರಹಸನಗಳನ್ನು ಬಿಟ್ಟರೆ, ಮತ್ತೆಲ್ಲಿಯೂ ಇಷ್ಟೊಂದು ಕಾಮಸ್ತುತಿ ಬರುವುದಿಲ್ಲ.(೩, ೬, ೧೨ ಈ ಲಂಬಕಗಳ ಮೊದಲಲ್ಲಿ ಬರುವ ಮಂಗಳಶ್ಲೋಕಗಳನ್ನು ನೋಡಿ)

ಅದರ ಉಪಕಥೆಗಳಲ್ಲಿ ಹೆಚ್ಚಾಗಿ ಮಧ್ಯಮವರ್ಗದ ಜನರು, ನಾನಾ ಉದ್ಯೋಗಗಳವರು, ವರ್ತಕರು ಸಣ್ಣಸಣ್ಣ ರಾಜರು ಪಾತ್ರವಹಿಸುತ್ತಾರೆ. ಅವರಲ್ಲಿ ಸತ್ಯವಂತರೂ ಬುದ್ಧಿವಂತರೂ ಮಾನಿಷ್ಠರೂ ಸಜ್ಜನರೂ ವಿವೇಕಿಗಳೂ ಇದ್ದಾರೆ. ಸುಳ್ಳರು ವಂಚಕರು ಕಳ್ಳರು ವಿಟರು ಜೂಜುಕೋರರು, ಮೂರ್ಖರು ದಡ್ಡರು, ಪೋಲಿಗಳು ಫಟಿಂಗರೂ ಇವರೂ ಇದ್ದಾರೆ. ಕತ್ತೆ ಕುದುರೆ ಆನೆ ಒಂಟೆ ಸಿಂಹ ಹುಲಿ ಮುಂತಾದ ಮೃಗಗಳಿವೆ. ಇವುಗಳ ನಡೆನುಡಿಗಳಿಂದ ತೋರಿಸಬಹುದಾದಷ್ಟು ಲೌಕಿಕ ನೀತಿಯನ್ನು ಕವಿಯು ಓದುಗರ ಮುಂದಿಡುತ್ತಾನೆ ಮನುಷ್ಯನು ಇವುಗಳ ನಡುವೆ ಮುವ್ವತ್ತೆರಡು ಹರಿತವಾದ ಹಲ್ಲುಗಳ ಮಧ್ಯೆ ಬಾಳುವ ಬಳಕುನಾಲಿಗೆಯಂತೆ ಬಾಳಬೇಕು. ಅದಕ್ಕೆ ದೊರೆಯ ಕಿವಿಯನ್ನು ಪಡೆದ ಧೂರ್ತನಂತೆ (ಪುಟ ೨೬೭) ಇದ್ದಬದ್ದ ಬುದ್ಧಿ ಉಪಾಯ ವಿವೇಕ ತಂತ್ರ ಎಲ್ಲವನ್ನೂ ಉಪಯೋಗಿಸಬೇಕು. ‘ಬುದ್ಧಿ ದಾರಿದ್ರ್ಯವಿದ್ದವನು ಬದುಕುವುದಕ್ಕಾಗುವುದಿಲ್ (ಪುಟ ೨೫೯). ಆಟ ಹೇಳುವವನು ಒಬ್ಬನಾದರೆ ಅವನ ಆಟವನ್ನು ಹಾಳುಮಾಡಬೇಕೆಂದು ಹಟ ತೊಡುವವರು ಹಲವರು; ಒಳ್ಳೆಯ ಆಟ ಬರುವುದು ಅವನ ಅದೃಷ್ಠ; ಅವನ ಕುಶಲತೆಯೂ ಸ್ವಲ್ಪ ಮಟ್ಟಿಗೆ ಇರುತ್ತದೆ; ಎಲೆ ಚೆನ್ನಾಗಿ ಬಂದರೆ, ಗರ ಚೆನ್ನಾಗಿ ಬಿದ್ದರೆ, ಎಂಥ ದಡ್ಡನೂ ಗೆಲ್ಲುತ್ತಾನೆ; ಇದೇ ಪ್ರಾಪ್ತಿ, ಇದೇ ಕರ್ಮ; ಇಂದು ಚೆನ್ನಾಗಿ ಬಾಳಿದರೆ, ಮುಂದಾದರೂ ಸುಖ ಬರಬಹುದು ಎಂದು ಆಸೆ ತೋರಿಸುವ ವಾದ.

ಅದಿರಲಿ, ಈ ಕಥೆಗಳನ್ನು ಇಂದು ಓದುವವರ ಮನಸ್ಸಿನಲ್ಲಿ ಹುಟ್ಟುವ ಸಮಸ್ಯೆಗಳೇನು, ತೋರುವ ಪರಿಹಾರಗಳೇನು, ಆಗುವ ಪರಿಣಾಮವೇನು ಎಂದು ನೋಡೋಣ.

ಮಹಾಭಾರತ ಮುಂತಾದ ಪ್ರಾಚೀನ ಗ್ರಂಥಗಳನ್ನು ಓದಿದವರಿಗೆ ಈ ಪುಸ್ತಕದಲ್ಲಿ ಸ್ಪಷ್ಟವಾಗಿ ಗೋಚರಿಸುವುದು ಅದರ ಲೌಕಿಕತೆ; ಸಮಾಜದಲ್ಲಿ ಕಂಡುಬರುವ ಸ್ವಾತಂತ್ರ್ಯ, ಸ್ವಾಚ್ಛಂದ್ಯ, ಧೂರ್ತತನ, ದುಷ್ಟತನ, ಜೂಜು, ವ್ಯಭಿಚಾರ ಸಾಹಸ ಇತ್ಯಾದಿ. ಸಂಸಾರದಲ್ಲಿ ಆದ್ದರಿಂದ ಸಾಹಿತ್ಯದಲ್ಲಿ ಇರುವ ಒಂದು ಕಠಿಣ ಸಮಸ್ಯೆ ಎಂದರೆ ಕೋಣಸಮಸ್ಯೆ. ‘ಕೋಣ’ ವೆಂದರೆ ಮಲಿನವೂ ಮಹಿಷಿಪತಿಯೂ ಮಂದಗಾಮಿಯೂ ಆದ ಚತುಷ್ಪಾದಿ ಪಶುವಿಶೇಷವೇ ಅಲ್ಲ; ಮಂದಬುದ್ಧಿಯೂ ಒರಟುಸ್ವಭಾವವೂ ಉಳ್ಳ ದ್ವಿಪಾದಿಯೂ ಆಗಬಹುದು. ಅದಕ್ಕೇ ಮಡ್ಡಿ ಮಡೆಯ ಮಂಕ ಮುಠ್ಠಾಳ ಮೂರ್ಖ ದಡ್ಡ ಮುಂತಾದ ಹೆಸರುಗಳೂ ಉಂಟು. ಅವರ ಕಥೆಗಳೂ ಕಥಾಮೃತದಲ್ಲಿವೆ(ಪುಟ ೨೪೪-೨೬೫). ಅವರು “ಲೋಕದಲ್ಲಿ ಯಾವುದನ್ನೂ ಸಾಧಿಸಲಾರದೆ ಹಾಸ್ಯಕ್ಕೆ ಗುರಿಯಾಗುತ್ತಾರೆ.” ಅವರಿಂದ “ಒಡೆಯನಿಗೆ ಹಿಂಸೆ” “ತಮಗೆ ಕಷ್ಟ. ಇತರರಿಗೆ ಕೆಲಸ ಹಾಳು.” ಅವರು ಏನಾದರೂ ಅವಿವೇಕ ಮಾಡಿಕೊಳ್ಳುತ್ತಾರೆ; ಆದರೆ ಅದರಿಂದ ಚೇತರಿಸಿಕೊಳ್ಳುವುದಕ್ಕಾಗುವುದಿಲ್ಲ." ಈ ಸಂದರ್ಭದಲ್ಲಿ ಬುದ್ಧಿವಂತರೆಂದು ಮೀನು, ಕಾಗೆ, ಇಲಿ, ಪಾರಿವಾಳ, ಜಿಂಕೆ, ಕಾಗೆ, ಗೂಬೆ, ಕಪಿ ಮುಂತಾದ ಕ್ಷುದ್ರಜಂತುಗಳ ಕಥೆಗಳನ್ನು ಹೇಳಿ ಅವು ಮೂರ್ಖರಿಗಿಂತ ಎಷ್ಟೋ ವಾಸಿಯೆಂದು ವಿಡಂಬಿಸಿರುವುದು ಗಮನಾರ್ಹವಾದದ್ದು.

ಕೋಣವೆಂದರೆ ಎರಡನೆಯ ಅರ್ಥ ‘ಕೋನ’ -ಮೂಲೆ. ಎರಡು ಸರಳರೇಖೆಗಳ ತುದಿಗಳು ಮೂಲೆಯಾಗುವಂತೆ ಕೂಡಿದರೆ ಒಂದು ಕೋಣವಾಗುತ್ತದೆ. ಮೂರು ರೇಖೆಗಳ ತುದಿಗಳು ಹೀಗೆ ಕೂಡಿದರೆ ತ್ರಿಕೋಣವಾಗುತ್ತದೆ. ಗಣಿತ ಓದಿದವರೆಲ್ಲಾ ಇದನ್ನು ಬಲ್ಲರು. ಸಾಹಿತ್ಯದಲ್ಲಿ ಬರುವ ಸಾಂಸಾರಿಕ ಸಾಮಾಜಿಕ ಸಮಸ್ಯೆಗಳನ್ನೂ ಹೀಗೆ ತ್ರಿಕೋಣಸಮಸ್ಯೆ ಎಂದು ನಿರ್ದೇಶಿಸುವುದುಂಟು. ಈಚಿನ ಯೂರೋಪಿಯನ್​ ಸಾಹಿತ್ಯದಲ್ಲಿ ಈ ಸಮಸ್ಯೆಯುಳ್ಳ ಹಲವು ನಾಟಕಗಳೂ ಕಾದಂಬರಿಗಳೂ ಕಥೆಗಳೂ ಬಂದವು; ನಮ್ಮಲ್ಲೂ ಬಂದಿವೆ, ಬರುತ್ತವೆ. ಒಂದು ವಿಧದಲ್ಲಿ ನೋಡಿದರೆ ಅದು ನಿತ್ಯ ಸಮಸ್ಯೆ. ಅದನ್ನು ಕೆಳಗಿನ ರೇಖಾಚಿತ್ರದ ಸಹಾಯದಿಂದ ವಿವರಿಸಬಹುದು. ಗ೧ ಹೆ೧ ಎಂದರೆ ಒಂದು ಗಂಡು ಒಂದು ಹೆಣ್ಣು; ಅವರು ಗಂಡ ಹೆಂಡಿರಾಗಬಹುದು; ಪ್ರಣಯಿಗಳಾಗಬಹುದು: ಅವರಿಬ್ಬರೂ ಇದ್ದರೆ ಕೋಣವಿಲ್ಲ, ಸಮಸ್ಯೆಯಿಲ್ಲ: ಅವರ ಮಧ್ಯೆ ಗ೨ ಎಂಬ ಎರಡನೆಯ ಗಂಡಸೋ ಹೆ೨ ಎಂಬ ಎರಡನೆಯ ಹೆಂಗಸೋ ಕಾಲಿಟ್ಟಕೂಡಲೆ ಮೂರು ಕೋಣಗಳಾಗಿಬಿಡುತ್ತವೆ. ಸಮಸ್ಯೆ ಸ್ಪಷ್ಟವಾಗುತ್ತದೆ. ಹೆ೧ ಗ೨-ಗಳಿಗೆ ಕಲ್ಪಿತವೋ ನಿಜವೋ ಆದ ಸಹವಾಸ ಸಂಬಂಧಗಳುಂಟಾದರೆ ಗ೧ ಗ೨ ಗಳಿಗೆ ಕೋಪತಾಪಗಳುಂಟಾಗಿ ವಿರಸಹುಟ್ಟಿ ಕಾದಾಟ ಬಡಿದಾಟ ನೋವು ಸಾವು ಮುಂತಾದುವುಗಳಾಗಬಹುದು. ಹಾಗೇ ಗ೧ ಹೆ೨ನ್ನು ಕಣ್ಣೆತ್ತಿನೋಡಿದರೆ ಹೆ೧ ಹೆ೨ ಗಳ ಮಧ್ಯೆ ಮಾತ್ಸರ್ಯದ ದಳ್ಳುರಿಯೆದ್ದು ಗ೧ ಅದರಲ್ಲಿ ಬಲಿಯಾಗಬಹುದು. ಈ ಹೆ೨ ಪ್ರೇಯಸಿಯೇ ಆಗಬೇಕಾಗಿಲ್ಲ; ಅತ್ತೆ ಅತ್ತಿಗೆ ನಾದಿನಿ ಓರಗಿತ್ತಿ ಸವತಿ ಕೊನೆಗೆ ತಾಯಿ, ಮಗಳು ಅಕ್ಕ ತಂಗಿ ಯಾರು ಬೇಕಾದರೂ ಆಗಬಹುದು. ಇನ್ನೂರು ಗಂಡು ತಲೆಗಳು ಒಟ್ಟಿಗೆ ಸ್ನೇಹದಿಂದ ಇದ್ದಾವು, ಆದರೆ ಎರಡು ಹೆಣ್ಣು ತಲೆಗಳು ಡಿಕ್ಕಿಹೊಡೆಯದೆ ಒಟ್ಟಿಗೆ ಇರುವುದು ಅಪರೂಪ- ‘ಮುಚ್ಚಟಕ ಉಂಡೇದಿ ಮೂಡುನಾಳ್ಳು’ ಎಂಬುದು ಅತ್ತೆಮನೆಯ ಅಳಿಯನೊಬ್ಬನಿಗೇ ಅಲ್ಲ ಅನ್ವಯಿಸುವುದು; ಸಾಧಾರಣವಾಗಿ ಹೆ೨ ಗಳಿಗೆಲ್ಲಾ ಅನ್ವಯಿಸುತ್ತದೆ. ಗ೧ ಗ೨-ಗಳಿಲ್ಲದಿದ್ದರೂ ಅವರು ಸಮಸ್ಯೆಗಳನ್ನು ಎಬ್ಬಿಸಿಕೊಳ್ಳಲು ಸಮರ್ಥರು. ಹೀಗೇ ಇನ್ನೂ ಒಂದು ಹೆಜ್ಜೆಹೋದರೆ, ಗ೧ ಹೆ೧ ಇವೆರಡೇ ಗಂಡಹೆಂಡಿರಾಗಿ ಪ್ರೇಮವಿಲ್ಲದೇ ಕಚ್ಚಾಡುತ್ತಿರಬಹುದು; ಒಬ್ಬೊಬ್ಬರೇ ಇದ್ದರೂ, ಅವರ ಹುಳಿಸ್ವಭಾವದಿಂದ ಕೋಣವಿಲ್ಲದೆಯೇ ಸಮಸ್ಯೆ ಹುಟ್ಟಬಹುದು. -ಬುದ್ಧಿಕೆಟ್ಟು, ಮೂರ್ಖತೆ ಬೆಳೆದು, ಮನಸ್ಸು ಕಲ್ಲಾಗಿ, ಮನೆಯಲ್ಲಿರಲಾರದೆ, ಮನಸ್ಸಿನ ಆಸ್ಪತ್ರೆಗೆ ಅರ್ಹರಾಗದೆ ದೇವರು ಮನುಷ್ಯ ಇಬ್ಬರಿಗೂ ಅನಿಷ್ಟರಾಗಿ ಬಾಳಬಹುದು. ಆಗ ಪ್ರಪಂಚವೇ ಅವರ ಪ್ರತಿಕಕ್ಷಿಯಾಗುತ್ತದೆ. ಈ ಗಂಡುಹೆಣ್ಣಿನ ಸಮಸ್ಯೆ ಅನಾದಿಯಾದದ್ದು; ಅನಂತವಾದದ್ದು ಎಂದೂ ತೋರುತ್ತದೆ-ಇದು ಪುರುಷ ಪ್ರಕೃತಿ ಬ್ರಹ್ಮ-ಮಾಯೆ ಶಿವ ಪಾರ್ವತಿ ಎಂದು ಮುಂತಾಗಿ ಸಾಂಖ್ಯವೇದಾಂತ ಪುರಾಣಾದಿಗಳಲ್ಲುಂಟು; ಧನವಿದ್ಯುತ್ತು ಋಣವಿದ್ಯತ್ತು ಎಂದು ಮುಂತಾಗಿ ವಿಜ್ಞಾನದಲ್ಲೂ ಉಂಟು. ಇವುಗಳನ್ನು ಬಿಟ್ಟು ನಮಗೆ ಸಾಕ್ಷಾತ್ತಾಗಿ ನೇರವಾಗಿ, ಸಂಬಂಧಪಟ್ಟದ್ದು ಜೀವಶಾಸ್ತ್ರ ಸಮಾಜಶಾಸ್ತ್ರಗಳದು. ಮದುವೆಯೆಂಬುದು ಈ ಸಮಸ್ಯಾಪರಿಹಾರಕ್ಕೆ ಮನುಷ್ಯನು ಮಾಡಿಕೊಂಡ ಒಂದು ಉಪಾಯ. ಅದು ಹೊಳೆಯು ಹಾಕಿಕೊಂಡ ಮರಳುದಿಬ್ಬದಂತೆ: ಅಥವಾ ಮಾಡಿಕೊಂಡ ಕೊರಕಲಿನಂತೆ: ತಾನಾಗಿ ಆ ದಿಬ್ಬದ ಅಥವಾ ಕೊರಕಲ ಅಡಿಯಲ್ಲಿ ಹರಿದರಂತೂ ಸರಿ, ಅದನ್ನು ಮೀರಿ ಹರಿಯುವುದಕ್ಕೆ ಮೊದಲಾದರೆ ಆ ಹುಚ್ಚುಪ್ರವಾಹವನ್ನು ಯಾರು ತಡೆಯಬಲ್ಲರು? ಉಕ್ಕಿಹರಿಯುವ ನದಿಯನ್ನೂ ನಾರಿಯನ್ನೂ ಯಾರು ತಡೆಯುವುದಕ್ಕಾಗುತ್ತದೆ? ಚಪಲೆಯರನ್ನು ಬ್ರಹ್ಮನೂ ರಕ್ಷಿಸಲಾರ!(ಪುಟ ೧೬೯).

ಮನುಷ್ಯನು ಇಂದ್ರಿಯಗಳ ಮಟ್ಟೆ; ಕಾಮಾರಿ ಎನ್ನಿಸಿಕೊಂಡವನಿಗೂ ಕಾಮನ ಕಾಟ ತಪ್ಪಲಿಲ್ಲ. ‘ಕಾಮಪರವಶಂ ನ ವಿಪ್ರಕುರ್ಯುಃ ವಿಭುಮಪಿ ತಂ ಯದಮೀ ಸ್ಪೃಶಂತಿ ಭಾವಾಃ’ -ಪರಮೇಶ್ವರನಿಗೂ ಈ ಭಾವಗಳು ಬಂದು ತಗಲುತ್ತವೆಯೆಂದಮೇಲೆ ಮಿಕ್ಕವರ ಮಾತೇನು?-ಎಂದು ಕಾಳಿದಾಸನು ಕುಮಾರಸಂಭವದಲ್ಲಿ ಪ್ರಶ್ನೆಹಾಕಿದ್ದಾನೆ. ಪರಮೇಶ್ವರನು ಹೆಂಡತಿಯನ್ನು ತನ್ನಲ್ಲಿ ಒಳಹಾಕಿಕೊಂಡು ಸಮಸ್ಯೆಯನ್ನು ಬಗೆಹರಿಸಿಕೊಂಡ. ಅವಳು ಒಲಿದಳು ಸರಿಹೋಯಿತು; ಹೆಂಗಸು ‘ಒಲಿದರೆ ನಾರಿ, ಒಲಿಯದಿದ್ದರೆ ಮಾರಿ’ ಹಾಗೆಂದು ಗಂಡು ಹೆಣ್ಣು ದೂರವಿರುವುದಕ್ಕಾಗುತ್ತದೆಯೇ? ದೇವರು ಮೊದಲು ‘ಗಣ್ಣು’ ಅಂತಲೋ ‘ಹೆಂಡು’ ಅಂತಲೋ ಒಂದೇ ಲಿಂಗದ ಪ್ರಾಣಿಯನ್ನು ಸೃಷ್ಟಿಮಾಡಿದನಂತೆ. ಆಮೇಲೆ ಅದನ್ನು ಒಡೆದು ಗಂಡು ಹೆಣ್ಣು ಎಂದು ಎರಡು ಪಾಲು ಮಾಡಿದನಂತೆ; ಆದ್ದರಿಂದ ಆ ಪಾಲುಗಳು ಒಂದಾಗಬೇಕೆಂದು ಒಂದನ್ನೊಂದು ಅರಸುತ್ತವೆಯಂತೆ-ಹೀಗೆಂದು ಪ್ಲೇಟೋವಿನ ಸಂಭಾಷಣೆಯಲ್ಲಿ ಒಂದು ವಿನೋದವಾದ ಕಥೆಯಿದೆ. (ವಿಲೋಕ್ವೈಕಾಂತಭೂತಾನಿ ಭೃತಾನ್ಯಾದೌ ಪ್ರಜಾಪತಿಃ । ಸ್ತ್ರಿಯಂ ಚಕ್ರೇ ಸ್ವದೇಹಾರ್ಧಾಂ ಯಯಾ ಪುಂಸಾಂ ಮತಿರ್ಹೃತಾ ॥ ಎಂಬ ಶ್ರೀಮದ್ಭಾಗವತದ (೬, ೧೮-೩೦) ಶ್ಲೋಕವನ್ನು ಹೋಲಿಸಿ. ‘ಇಹಪರಗಳೆರಡರಲ್ಲಿಯೂ ಒಳ್ಳೆಯದಾಗಬೇಕೆನ್ನುವ ಕೆಲವು ವಿವೇಕಿಗಳು, ಸಾಮಾನ್ಯರಾದರೂ ಕಾಮಕ್ರೋಧಾದಿಗಳ ಆವೇಗವನ್ನು ಸಹಿಸಕೊಳ್ಳುತ್ತಾರೆ.(ಪುಟ ೨೩೯) ಆದರೆ ಮನುವು ಹೇಳುವಹಾಗೆ ‘ಪ್ರವೃತ್ತಿರೇಷಾ ಭೂತಾನಾಂ’. ಆ ಪ್ರವೃತ್ತಿಯ ಸೆಳೆತಕ್ಕೆ ಸಿಕ್ಕಿ ದುರ್ಬಲನಾದ ಪ್ರಾಣಿ ಅಧಃಪತನಕ್ಕೆ ಪಕ್ಕಾಗಲು ತಕ್ಕ ಅವಕಾಶವೂ ಇದ್ದರೆ ಅವನ ಸ್ಥೈರ್ಯ ಸಂಯಮಗಳು ಏತಕ್ಕಾಗುತ್ತವೆ? ‘ಅವಕಾಶವೇ! ನಿನ್ನನ್ನು ನಿಂದಿಸಬೇಕು!’ ಎಂದು ಮಿಲ್ಟನ್​ ಮಹಾಕವಿಯು ನೊಂದು ನುಡಿದಿದ್ದಾನೆ. ‘ಹೆಣ್ಣು ಗಂಡು ಪಾನ ಏಕಾಕಿತೆ ನಿರಾತಂಕ ಈ ಪಂಚಾಗ್ನಿಮಧ್ಯದಲ್ಲಿ ಶೀಲವೆಂಬುದು ಒಂದು ಹುಲ್ಲುಕಡ್ಡಿಯ ಹಾಗೆ’ (ಪುಟ ೧೭೧) ಮೊದಲೇ ಅಶಕ್ತರಾಗಿರುವವರನ್ನು ಅಸಹಾಯರನ್ನಾಗಿಯೂ ಮಾಡಿ ಆಸೆ ತೋರಿಸಿ ಬಾವಿಗೆ ತಳ್ಳಿ ಆಳ ನೋಡುವ ವಿಧಿಯ ವಿಲಾಸವನ್ನು-ಕ್ರೌರ್ಯವನ್ನೋ?-ಏನೆಂದು ಹೇಳೋಣ! ಹೀಗೆ ಅನೇಕ ಸಂದರ್ಭಗಳಲ್ಲಿ ಗಂಡು ಹೆಣ್ಣಿನ ಪಾಪವೆನ್ನುವುದು ನೈಸರ್ಗಿಕ ಪ್ರವೃತ್ತಿ, ದೌರ್ಬಲ್ಯ, ಚಾಪಲ್ಯ. ಅದನ್ನು ಸಹಾನುಭೂತಿಯಿಂದ ನೋಡಬೇಕು. ‘ಪಾಪಮಾಡಿಲ್ಲದ ಶುದ್ಧಾಚಾರಿಯು ಪಾಪಿಯ ಮೇಲೆ ಮೊದಲ ಕಲ್ಲನ್ನು ಬೀರಲಿ!’ ಎಂದು ಕ್ರಿಸ್ತನು ಕೂಗಿ ಹೇಳಿದನು. ಪಾಪಿಗಳನ್ನು ಬರಗೊಟ್ಟನು ಅವರಿಗೆ ಧೈರ್ಯ ಹೇಳಿದನು. ಅವರನ್ನು ಉದ್ಧಾರ ಮಾಡಿದನು.

ಹೀಗೆ ಚಾಪಲ್ಯಕ್ಕೊಳಗಾದವರನ್ನಾದರೂ ಸಹಿಸಬಹುದು, ದುಷ್ಟರು ನೀಚರು ಮೂರ್ಖರು ಮೊಂಡರು ಕರುಬರು ಕಠಿಣರು ಜಗಳಗಂಟಿಗಳು ಇವರನ್ನು ಸಹಿಸುವುದು ಕಷ್ಟ; ಬಳ್ಳಿಗಳೊಡನೆ ಬಾಳಬಹುದು, ಮುಳ್ಳುಗಳೊಡನೆ ಬಾಳುವುದು ಕಷ್ಟ; ಹೀಗೆಂದರೆ ನಾನು ವಿಷಯಲಂಪಟತೆಯನ್ನು ಹೊಗಳುತ್ತೇನೆಯೆಂದಾಗಲೀ, ಅನುಮೋದಿಸುತ್ತೇನೆಯೆಂದಾಗಲೀ ಭಾವಿಸಬಾರದು. ಕೆಟ್ಟದ್ದು ಎಂದಿದ್ದರೂ ಕೆಟ್ಟದ್ದೇ. ಒಳ್ಳೆಯದೂ ಅತಿಯಾದರೆ ಕೆಟ್ಟದ್ದೇ; ಮನೆಯಲ್ಲಿ ಬೆಣ್ಣೆಕಾಯಿಸಿ ಮಾಡಿದ ಸುವಾಸನೆಯ ತುಪ್ಪವೂ ಹೆಚ್ಚಾದರೆ ಅದರಿಂದ ಕೆಡುಕೇ; ಅಂಥದರಲ್ಲಿ ನಾರುವ ಕಳ್ಳು ಒಳ್ಳೆಯದಾದೀತೇ?

ಕಥಾಮೃತದಲ್ಲಿ ಒಳ್ಳೆಯವರೂ ಇದ್ದಾರೆ; ವಿದ್ಯಾಧರೆಯರು ಒಳ್ಳೆಯವರು, ಸುಂದರಿಯರು, ಸಂಪತ್ತು ಶಕ್ತಿ ಸೌಖ್ಯ ಎಲ್ಲಾ ಕೊಡಬಲ್ಲವರು; ಆದರೆ ಅವರು ನರವಾಹನದತ್ತನಿಗೆ ಮಾತ್ರ ಲಭ್ಯ; ಆದ್ದರಿಂದ ಅವರ ಮಾತೇಕೆ? ಸಾಮಾನ್ಯ ಜನರನ್ನು ನೋಡೋಣ. ಅವರಲ್ಲಿ ವಿರಹವನ್ನು ತಡೆಯಲಾರದೆ ಪ್ರಾಣಬಿಟ್ಟ ಆದರ್ಶ ಪ್ರೇಮಿಗಳಿದ್ದಾರೆ(ಪುಟ ೯೭); ಅಂಥವರನ್ನು ಬೇರೆಡೆಯೂ ನೋಡಬಹುದು. (ರತಿ, ಇಂದುಮತಿ, ಇತ್ಯಾದಿ) ಆದರೆ ಇಲ್ಲಿ ಬರುವಂಥ ಬಗೆಬಗೆಯ ದುಷ್ಟ ಹೆಂಗಸರನ್ನು ಮತ್ತೆಲ್ಲಿಯೂ ನೋಡಲಾಗುವುದಿಲ್ಲ. ಅವರನ್ನು ಹೀಗೆ ವಿಭಾಗಿಸಬಹುದು:

೧. ಯೋಗಿನಿ, ಡಾಕಿನಿ, ಶಾಕಿನಿ, ಮಾಟಗಾತಿ, ಮಾಯಮಂತ್ರ ಬಲ್ಲವಳು. ಇವರು ಗಂಡಸರಲ್ಲಿ ಬೇತಾಳಸಾಧಕ, ಕಾಪಾಲಿಕ, ಮಂತ್ರವಾದಿಗಳ ಹಾಗೆ(ಪುಟ ೧೧೪ ೧೭೫, ೨೭೪, ೨೮೩, ೨೮೪, ೩೬೦, ೩೯೩)

೨. ಸಕಲ ಸೌಖ್ಯಗಳಿದ್ದರೂ ಸೇವಕನನ್ನು ಮೋಹಿಸಿ ನಿಷ್ಕಾರಣವಾಗಿ ಯಜಮಾನನಿಗೆ ದ್ರೋಹವೆಸಗುವ ಯಜಮಾನಿ(ಪುಟ ೨೮೦)

೩. ದ್ರೋಹಮಾಡುವ ನೆಚ್ಚಿನ ಸಖಿಯರು(ಪುಟ ೨೮೨)

೪. ರೌದ್ರಳೂ ಕೋಪಿಷ್ಠೆಯೂ ದುರಾರಾಧ್ಯೆಯೂ ಆದ ಹೆಂಡತಿ, ಅತ್ತೆ(ಪುಟ ೧೪೪, ೩೦೧)

೫. ಗಂಡನಿಗೆ ದ್ರೋಹಮಾಡುವ ಸಾಹಸಿ, ದುಶ್ಚರಿತೆ, ಪಾಪಿ(ಪುಟ ೧೧೧, ೧೧೭,, ೧೨೧, ೧೫೬, ೧೭೦, ೧೮೨, ೨೦೯, ೨೩೫, ೨೩೯, ೨೫೬, ೨೬೨, ೩೧೦, ೩೧೧, ೩೩೭, ೩೯೪) ಆದರೆ 'ಪತಿಭಕ್ತಿಯುಳ್ಳ ಕುಲಸ್ತ್ರೀಯರು ಇದ್ದೇ ಇರುತ್ತಾರೆ; ಎಲ್ಲರೂ ಕೆಟ್ಟ ಚಾಳಿಯವರಲ್ಲ'

೬. ಹೊಟ್ಟೆಕಿಚ್ಚಿನ ಸವತಿಯರು(ಪುಟ ೧೫೭, ೧೭೯, ೩೫೫)

೭. ಕುಂಟಿಣಿಯರು, ಸೂಳೆಯರು, ಕಪಟಸಂನ್ಯಾಸಿನಿಯರು(ಪುಟ ೮೯, ೯೫, ೧೫೭, ೨೩೩, ೩೭೨) ಆದರೆ ಸೂಳೆಯರಲ್ಲಿ ಒಳ್ಳೆಯವರೇ ಹೆಚ್ಚು.

೮. ಮಲತಾಯಿ(ಪುಟ ೯೨)

೯. ಮೂರ್ಖಳೂ ಕಲಹಕಾರಿಣಿಯೂ ಆದ ಹೆಂಡತಿ(ಪುಟ ೧೨೨).

ಇವರಲ್ಲಿ ೧, ೨, ೩, ೬, ೭, ಗುಂಪಿನವರು ಈಗ ಇಲ್ಲ. ಅಥವಾ ಅಪರೂಪ ಎಂದು ಇಟ್ಟುಕೊಂಡರೆ ಉಳಿಯುವುದು ಗಂಡ ಹೆಂಡತಿಯರ, ಮತ್ತು ಅತ್ತೆಸೊಸೆಯರ ಸಮಸ್ಯೆ; ಸೊಸೆಯು ಮಗನ ಹೆಂಡತಿಯಾದ್ದರಿಂದ ಇದು ನಿಜವಾಗಿ ಎರಡು ಸಮಸ್ಯೆಯಲ್ಲ, ಒಂದೂವರೆಯೇ. ಅವರ ದುಷ್ಟತನ ಮುಖ್ಯವಾಗಿ, ಮೌಢ್ಯ, ಮೂರ್ಖತನ; ಗಂಡಸು ವಿವೇಕಿಯಾಗಿದ್ದೆಡೆಯಲ್ಲಿಯೂ, ಇಂಥ ಹೆಂಡತಿ ತಾಯಿ ಅತ್ತೆ ಇವರಲ್ಲಿ ಅವನ ಬುದ್ಧಿ ಬುದ್ದಿವಂತಿಕೆ ವಿಜ್ಞಾನ ವಿವೇಕ ಎಲ್ಲಾ ಏನು ಕೆಲಸಕ್ಕೆ ಬರುತ್ತದೆ? ಕಲ್ಲಿಗೆ ತಲೆ ಚಚ್ಚಿಕೊಂಡು ಹಣೆಗೆ ಬೋರೆ ಬರಿಸಿಕೊಂಡಂತೆಯೇ. ಹೀಗೆಂದು ಹೆಂಗಸನ್ನು ಬಿಡಬಲ್ಲ ಗಂಡಸರು ಎಷ್ಟು ಜನರಿದ್ದಾರೆ? ಆ ಮಾಯೆಗೆ ಮರುಳಾಗದವರ್ಯಾರು? ಇಲ್ಲದಿದ್ದರೆ ಸೂಳೆಯರ ಚರಿತ್ರೆ ಎಲ್ಲಿರುತ್ತಿತ್ತು? ‘ಕುಟ್ಟಿನೀಮತ’ ಹೇಗೆ ಹುಟ್ಟುತ್ತಿತ್ತು? ಸೂಳೆಗಾರಿಕೆಯಿಂದ ಕೆಟ್ಟುಹೋಗುತ್ತೇವೆಂದು ತಿಳಿದೂ ತಿಳಿದೂ ಯಾರು ಆ ಕಲ್ಲುಗಾಣಕ್ಕೆ ಸಿಕ್ಕುತ್ತಿದ್ದರು? ಆದರೆ ಕ್ರೂರಳಾದ ಹೆಂಡತಿಯೊಡನೆ ಬಾಳುವೆಮಾಡುವುದು, ಕಠಿಣ ವೇಶ್ಯೆಯೊಡನಿರುವುದಕ್ಕಿಂತ ಕಷ್ಟ; ಗಂಡನು ಸಾಕ್ರೆಟೇಸ್​ ಟಾಲ್​ಸ್ಟಾಯ್​, ಲಿಂಕನ್​ ಇಂಥವರಂತೆ ಮಹಾವ್ಯಕ್ತಿಯಾದರೂ ಸಾಧುವಾದರೆ -ಸಾಧಾರಣವಾಗಿ ಇರುವುದು ಹಾಗೆಯೇ-ಅವನ ಪಾಡು ನಾಯಿಪಾಡು.

"ಅಮೆರಿಕಾದ ಚುನಾಯಿತ ಅಧ್ಯಕ್ಷನಾದ (೧೮೭೦)ಲಿಂಕನ್​ ದಿನದಿನವೂ, ನಿಮಿಷನಿಮಿಷವೂ. ತನ್ನ ಮನೆಯಲ್ಲಿ ತನ್ನ ಹೆಂಡತಿಯ ಕರುಳುಕೊಯ್ಯುವ ಮಾತುಗಳಿಂದ ಹಲವಾರು ಸಲ ಸತ್ತುಹೋದರೂ ಬದುಕಿದ್ದ. ಲಿಂಕನನ ಹೆಂಡತಿ ಅವನಿಗೆ ಶತ್ರುಗಳಿಗೆ ಕೊಡಬಹುದಾದ ಹಿಂಸೆಯನ್ನು ಕೊಟ್ಟಳು. ಅವೆಲ್ಲವನ್ನೂ ಆತ ಮೌನವಾಗಿ ಸಹಿಸಿದ. ಈಕೆ ಟಾಲ್​ಸ್ಟಾಯಿಯ ಹೆಂಡತಿಗಿಂತಲೂ ಒಂದು ಮಟ್ಟ ಕೀಳು ಎನ್ನಬಹುದು. ಆಕೆ ತನ್ನ ಗಂಡನನ್ನು ನಿರ್ದಾಕ್ಷಿಣ್ಯವಾಗಿ ಎಲ್ಲರೆದುರಿಗೂ ಅವಹೇಳನಮಾಡುತ್ತಿದ್ದಳು. ಲಿಂಕನ್​ ಆಕೆಯನ್ನು ಬಹಳ ಪ್ರೀತಿಸುತ್ತಿದ್ದ. ಆದರೆ ಆಕೆ ಆತನ ಮುಖ ಕಂಡರೆ ಬೇಸರಪಡುತ್ತಿದ್ದಳು, ಅಣಕಿಸುತ್ತಿದ್ದಳು. ತಾನೇ ಅತ್ಯಂತ ಸೌಂದರ್ಯವತಿಯೆಂದೂ ತನ್ನನ್ನು ಪಡೆಯಲು ಲಿಂಕನ್​ ಪೂರ್ವಜನ್ಮದಲ್ಲಿ ಹಲವಾರು ಪುಣ್ಯಕಾರ್ಯಗಳನ್ನು ಮಾಡಿರಲೇಬೇಕೆಂದೂ ಹೇಳುತ್ತಿದ್ದಳು.

ತನ್ನ ಗಂಡ ಕುರೂಪಿಯೆಂದು ಆಕೆ ಲೀಲಾಜಾಲವಾಗಿ ಹೇಳುತ್ತಿದ್ದಳು; ಭುಜಗಳಲ್ಲಿ ಒಂದು ಎತ್ತರ, ಒಂದು ತಗ್ಗು. ನಡೆಯುವ ರೀತಿ ಚೆನ್ನಾಗಿಲ್ಲ. ನಡೆಯಲು ಬರುವುದಿಲ್ಲವೆಂದು ಹಾಸ್ಯಮಾಡುತ್ತಿದ್ದಳು. ಲಿಂಕನನ ಕೈಗಳು ಬಹಳ ಉದ್ದವೆಂದೂ ತಲೆ ತೀರ ಚಿಕ್ಕದು, ಕಿವಿಗಳು ಉದ್ದ, ಮೂಗು ನೇರವಾಗಿರದೆ ಡೊಂಕಾಗಿದೆ ಎಂದೂ ಎಲ್ಲರೆದುರಿಗೂ ಟೀಕಿಸುತ್ತಿದ್ದಳು.

ನೀಗ್ರೋಗಳನ್ನು ಹೊಲಸಿನ ಕೂಪದಿಂದ ಮೇಲಕ್ಕೆತ್ತಿ ದಾಸ್ಯದಿಂದ ಬಿಡುಗಡೆ ಮಾಡಿದ ಮಹಾಪುರುಷ ಲಿಂಕನ್​ ಮನೆಯಲ್ಲಿ ದಾಸ್ಯದಿಂದ ಒದ್ದಾಡಬೇಕಾಯಿತು. ಅವನ ಪತ್ನಿಯ ಎತ್ತರವಾದ ಮತ್ತು ಒಡಕಲು ಧ್ವನಿ ಬೀದಿಯಲ್ಲಿ ಓಡಾಡುತ್ತಿರುವವರಿಗೆ ನಿರಾಯಾಸವಾಗಿ ಧಾರಾಳವಾಗಿ ಕೇಳಿಸುತ್ತಿತ್ತು. ಅವರ ನಿತ್ಯಜೀವನದ ಅನೇಕಾನೇಕ ದೃಶ್ಯಗಳು ಅಕ್ಕಪಕ್ಕದವರಿಗೆ ತೆರೆದಿಟ್ಟ ನಾಟಕದಂತೆ ಕಾಣಿಸುತ್ತಿದ್ದವು. ಲಿಂಕನ್​ ಆ ವೇಳೆಗೆ ಒಂದು ಮಾತನ್ನೂ ಹೇಳಲಿಲ್ಲ. ಮೂಕ ಎತ್ತಿನಂತೆ ಎಲ್ಲವನ್ನು ಸಹಿಸಿದ. ಮೌನವನ್ನಾಚರಿಸುತ್ತಿದ್ದ. ಆತನ ಮೌನ ಆಕೆಯ ಕೋಪವನ್ನು ಮತ್ತಷ್ಟು ಹೆಚ್ಚಿಸುತ್ತಿತ್ತು.

ಒಂದು ದಿನ ಲಿಂಕನ್​ ದಂಪತಿಗಳಿಗೆ ಸ್ನೇಹಿತರ ಮನೆಯಿಂದ ಉಪಾಹಾರಕ್ಕೆ ಆಹ್ವಾನ ಬಂತು. ಇಬ್ಬರೂ ಹೊರಟರು. ಇವರಂತೆಯೇ ಇನ್ನೂ ಹಲವಾರು ದಂಪತಿಗಳು ಆಹ್ವಾನಿತರಾಗಿದ್ದರು. ಉಪಾಹಾರ ಮುಗಿಯಿತು. ಎಲ್ಲರೂ ಸಂತೋಷವಾಗಿ ಮಾತನಾಡುತ್ತ ‘ಟೀ’ ಸೇವಿಸುತ್ತಿದ್ದರು. ಆಗ ಒಮ್ಮೆ ಲಿಂಕನ್​ ತನ್ನ ಹೆಂಡತಿ ಹೇಳಿದ ಯಾವುದೋ ಮಾತನ್ನು ಖಂಡಿಸಲು ಆಕೆ ಮುಂದಾಲೋಚನೆಯಿಲ್ಲದೆ ತನ್ನ ಕೈಲಿದ್ದ ಟೀ ಗ್ಲಾಸನ್ನು ಆತನ ಮುಖಕ್ಕೆ ಎತ್ತಿ ಹೊಡೆದಳು. ಲಿಂಕನ್​ ಆಗಲೂ ಆಕೆಯ ಮೇಲೆ ಕೋಪಿಸಿಕೊಳ್ಳಲಿಲ್ಲ. ಅವಳ ಮೇಲೆ ಕರುಣಾಜನಕವಾದ ದೃಷ್ಟಿ ಬೀರಿ ಒಂದು ಮುಗುಳುನಗೆಯನ್ನು ನಕ್ಕನು. ಪಕ್ಕದಲ್ಲಿದ್ದ ತರುಣಿಯೊಬ್ಬಳು ಕನಿಕರಿಸಿ ಆತನ ಮುಖವನ್ನು ತನ್ನ ಕರವಸ್ತ್ರದಿಂದ ಒರೆಸಿದಳು.

ಅಂದಿನಿಂದ ತನ್ನ ಹೆಂಡತಿಯ ಬಗ್ಗೆ ಜಿಗುಪ್ಸೆ ಹುಟ್ಟಿತು. ಅವನ ನಡತೆಯೇ ಬದಲಾಯಿತು. ತನ್ನ ಉಳಿದ ಜೀವಿತಕಾಲವನ್ನು ಆಕೆಯಿಂದ ದೂರದೂರವಿದ್ದು ಕಳೆದನು.

ಹೀಗೆ ತನ್ನ ಗಂಡನನ್ನು ೨೫ ವರ್ಷಗಳ ಕಾಲ, ಅವನನ್ನು ಅರ್ಥಮಾಡಿಕೊಳ್ಳದೆ ಕಾಡಿದ ಮೇಲೂ ಆಕೆ ಸಹೃದಯಿಯಾಗಲಿಲ್ಲ."(ವಿಶ್ವ ಕರ್ನಾಟಕ, ೧೧.೩.೧೯೫೧).

ಅಮೆರಿಕಾದ ಅಧ್ಯಕ್ಷನ ಪ್ರಾಪ್ತಿಯೇ ಹೀಗಾದರೆ, ಮಿಕ್ಕವರ ಸಂಸಾರಸ್ಥಿತಿಯನ್ನೇನು ವಿವರಿಸುವುದು? ಲಕ್ಷ್ಮೀಶನು ಹೇಳುವಂತೆ ಚಂಡಿಯರು ಹೆಂಡಿರಾದರೆ, “ಮುಳ್ಳಿಡಿದ ಮರನೇರಿದಂತೆ!” ಕಟ್ಟಿಕೊಂಡಮೇಲೆ ಹೆಂಡತಿಯನ್ನು ಬಿಡುವುದಕ್ಕಾಗುತ್ತದೆಯೇ? ಎರಡನೆಯವಳು ಬಂದರೆ ಅವಳನ್ನು ಮೊದಲನೆಯವಳು ನೆಮ್ಮದಿಯಾಗಿ ಇರಗೊಡಿಸುತ್ತಾಳೆಯೇ? ಅಲ್ಲದೆ, “ಅವಳಲ್ಲ ಅಂತ ಇವಳನ್ನು ತಂದರೆ, ಇವಳು ಮಡಕೆಯಲ್ಲಿಯೇ ತಿಂದಳು!” ಎಂಬ ಗಾದೆಯಂತಾದರೆ ಏನು ಮಾಡುವುದು? ಒಂದು ಪಕ್ಷ ಮೊದಲನೆಯವಳನ್ನು ಬಿಟ್ಟರೆ ಅವಳು ಹಗರಣ ಮಾಡದೆ ಸುಮ್ಮನೆ ತಾನೇ ಇರುತ್ತಾಳೆಯೇ? ಮನಸ್ಸಿಗೆ ಸುಖಶಾಂತಿಗಳು ದೊರಕುತ್ತವೆಯೇ? ಹುಣ್ಣು ಮಾದು ಕಸರಿನ ಚಕ್ಕಳಿಕೆ ಒಣಗಿ ತಾನೇ ಬೀಳಬೇಕು; ಕಿತ್ತಷ್ಟು ನೋವೇ ವಾಸಿಯಾಗದ ಕೆಟ್ಟ ಹುಣ್ಣುಗಳಿಗೆ ಮಾಡುವುದೇನು? ಅವುಗಳೊಡನೆಯೇ ಪ್ರಾಣಬಿಟ್ಟು ಕೊನೆಗಾಣುವುದು! ಹುಣ್ಣಿಲ್ಲದೆ ಆರೋಗ್ಯವಾಗಿರುವುದು ಪೂರ್ವಜನ್ಮದ ಸುಕೃತ! ಯಾರೋ ಕೆಲವರು ಮಾತ್ರ ಪಡೆದು ಬಂದದ್ದು!

ಯಾವಳೋ ಒಬ್ಬ ಹೆಂಗಸು ಗಂಡನನ್ನು ಹೊಟ್ಟೆಗೆ ಹಾಕದೆ ಸಾಯಿಸಿ, ಅವನ ಗೋರಿಯ ಮೇಲೆ ಮೂರು ಕೋಳಿಗಳನ್ನು ಬಲಿಕೊಟ್ಟಳಂತೆ: ಅದು ಎರಡು ಕೋಳಿಯ ರಕ್ತವನ್ನು ಕುಡಿದು ಮೂರನೆಯ ಕೋಳಿಯ ರಕ್ತವನ್ನು ಕುಡಿಯಲಾರದೆ ಹೋಗಲು ರಕ್ತ ಕೋಡಿಹರಿಯುತ್ತಿತ್ತಂತೆ; ಅದನ್ನು ನೋಡಿ ಅವಳು ‘ಅಯ್ಯೋ! ನನ್ನ ಗಂಡಯ್ಯ ಕೋಳಿಯ ಬಲಿ ಒಲ್ಲ!’ ಎಂದು ಅಳುತ್ತಿದ್ದಳಂತೆ!- ಹೀಗೆಂದು ಎಲ್ಲಿಯೋ ಒಂದು ಕಥೆ ಓದಿದ ಜ್ಞಾಪಕವಿದೆ. ಬೇರೆ ಮಾತಿನಲ್ಲಿ ಹೇಳಬಹುದಾದರೆ ಇದು ಬದುಕಿರುವತನಕ ಗೋಳು ಹುಯ್ದುಕೊಂಡು ತಿಂದು ಸತ್ತಮೇಲೆ ನಿತ್ಯವೂ ನಿಟ್ಟುಸಿರುಬಿಡುತ್ತ ಕಳ್ಳಕಣ್ಣೀರು ಒರೆಸಿಕೊಳ್ಳುತ್ತ ಪಠಕ್ಕೆ ಹೂವಿನ ಮಾಲೆ ಕಟ್ಟಿ ಹಾಕಿ ‘ನಮ್ಮ ಯಜಮಾನರ ತಿಥಿಗೆ ನಾನು ಎಂದೂ ನಾಲ್ಕು ಭಕ್ಷ್ಯಕ್ಕೆ ಕಡಿಮೆ ಮಾಡಿದ್ದೇ ಇಲ್ಲ!’ ಎಂದು ಹೇಳಿಕೊಳ್ಳುವಂತೆ! ಸತ್ತಮೇಲೆ ಯಾರಿಗೆ ಯಾರು? ಸತ್ತಮೇಲೆ ಏನಿದೆಯೋ ಏನಾಗುತ್ತದೆಯೋ ಏನಾಗುತ್ತೇವೆಯೋ ಏನುಮಾಡುತ್ತೇವೆಯೋ ಬಲ್ಲವರಾರು? ಪುರಾಣಗಳನ್ನು ಬರೆದವರು ಮರಣಾನಂತರದ ಸ್ಥಿತಿಯನ್ನೂ, ಪರಲೋಕವಿದ್ದರೆ ಅದನ್ನೂ ನೋಡಿಬಂದು ಬರೆದವರೇನಲ್ಲ. ಆದ್ದರಿಂದ ಬದುಕಿದ್ದಾಗ ತೋರುವ ವಿಶ್ವಾಸ ಅಂತಃಕರಣ ಮಾಡುವ ಸತ್ಕರ್ಮ ಇವೇ ಇಹಪರ ಪ್ರಯೋಜಕ. ಖೂನಿ ಮಾಡಿ ಗಲ್ಲಿಗೆ ಹಾಕಿಸಿಕೊಳ್ಳುವ ಹಿಂದಿನದಿನ ಗೀತಾಪಾರಾಯಣ ಮಾಡುತ್ತ ಜಾಗರಣೆಮಾಡಿದರೆ ಏನು ಪ್ರಯೋಜನ? ಸ್ತೋತ್ರಗಳನ್ನು ಹೇಳಿ ಏನು ಫಲ? ಆ ಸ್ತೋತ್ರಗಳನ್ನು ಕೇಳಿ ಚತುರ್ಭುಜವಾಗುವ ತಬ್ಬಲಿ ದೇವತೆ ಏನು ಕೊಟ್ಟೀತು? ಎಷ್ಟು ದೊಡ್ಡ ದೇವರಾದರೂ ಕರ್ಮಕ್ಕೆ ತಕ್ಕ ಫಲವನ್ನು ಮಾತ್ರ ಕೊಡಬಲ್ಲನಂತೆ. ಅಂಥ ದೇವರು ಕರುಣಾಸಾಗರ ಹೇಗಾಗಬಲ್ಲ? ಹೋತನ ಮೊಲೆಯಂತೆ ಅಂಥ ದೇವರಿಂದ ತಾನೇ ಏನು ಪ್ರಯೋಜನ? ಕರ್ಮವೇ ಸಾಲದೇ? ಅದೇನೋ ಪ್ರತ್ಯಕ್ಷವಾಗಿದೆ; ಒಳ್ಳೆಯ ಕೆಲಸಕ್ಕೆ ಸಾಧಾರಣವಾಗಿ ಒಳ್ಳೆಯ ಫಲ. ಹಾಲು ಕುಡಿದ ಮಕ್ಕಳು ಬದುಕುತ್ತವೆ, ವಿಷ ಕುಡಿದ ಮಕ್ಕಳು ಸಾಯುತ್ತವೆ. ಇದೇ ನ್ಯಾಯವನ್ನು ಹಿಂದಕ್ಕೂ ಮುಂದಕ್ಕೂ ಅನ್ವಯಿಸಿ ಹಿಂದೆ ಮಾಡಿದ ಸತ್ಕರ್ಮದಿಂದ ಈಗ ಸೌಖ್ಯವನ್ನು ಅನುಭವಿಸುತ್ತೇವೆ. ಈಗ ಮಾಡುವ ಸತ್ಕರ್ಮದಿಂದ ಮುಂದೆ ಸುಖವಾಗಿರುತ್ತೇವೆ, ಎಂದು ಹೇಳುವುದು. ದುಷ್ಕರ್ಮ ದುಷ್ಫಲಗಳೂ ಅಷ್ಟೇಯೆ. ಆದರೆ ಇಂದಿನ ತೊಡರಿನಲ್ಲಿ, ಜೇಡನ ಬಲೆಯಲ್ಲಿ, ಸಿಕ್ಕಿಕೊಂಡು ಬಿಡಿಸಿಕೊಳ್ಳಲಾರದೆ, ಒದ್ದಾಡಿದಷ್ಟೂ ಕೈಕಾಲು ಮುದುರಿ ಮಟ್ಟೆಯಾಗಿ ಅಲ್ಲಾಡುವುದಕ್ಕೂ ಆಗದೆ ಜೇಡನ ಬಾಯಿಗೆ ತುತ್ತಾಗುವುದೇ ಹುಳುಹುಪ್ಪಟೆಗಳ ಹಣೆಯ ಬರೆಹ. ದೇವರು ದಯಾಮಯ ಹೌದೋ ಅಲ್ಲವೋ, ವಿಧಿಯೇನೋ ನಿರ್ದಯಿಯೆಂಬುದು ಅನುಭವಕ್ಕೆ ಬಂದಿರುವ ಸಂಗತಿ. ನಾವು ಹುಟ್ಟುವಾಗ ಬೆಳೆಯುವಾಗ ಅಸಹಾಯರಾಗಿ ಏನನ್ನೂ ಮಾಡಲು ಅಸಮರ್ಥರಾಗಿರುವಾಗ, ಅನಿವಾರಣೀಯವಾಗಿ ಒಂದು ಸಂದುಕಟ್ಟಿನಲ್ಲಿ ಸಿಕ್ಕಿಕೊಳ್ಳುತ್ತೇವೆ. ತಾಯಿತಂದೆ ಬಂಧುಬಳಗ ಹೆಂಡತಿಮಕ್ಕಳು ಮನೆಮಠ ಎಲ್ಲಾ ಋಣಾನುಬಂಧರೂಪದಿಂದ ಗಂಟುಬೀಳುತ್ತವೆ. ಆಮೇಲೆ ಬರಿಯ ಒದ್ದಾಟ. ನಮ್ಮ ಆವರಣವನ್ನು ನಾವು ಬದಲಾಯಿಸಿಕೊಳ್ಳಬಲ್ಲೆವೇ? ಕಲ್ಲುಮುಳ್ಳುಗಳು ಮೆತ್ತಗಾಗುವುವೇ? ನಮ್ಮ ಸ್ವಭಾವವನ್ನೇ ಆಗಲಿ ಇತರರ ಸ್ವಭಾವವನ್ನೇ ಆಗಲಿ ಬದಲಾಯಿಸಬಲ್ಲವೇ? ಚಿರತೆಯ ಮೈಮೇಲಿನ ಚುಕ್ಕೆಗಳು ತೊಳೆದರೆ ಹೋಗುತ್ತವೆಯೇ? ಹೀನಸುಳಿ ಬೋಳಿಸಿದರೆ ಹೋದೀತೇ? ಹುಲಿಕರಡಿಗಳು ಹಸುಎಮ್ಮೆಗಳಾದಾವೇ? ಎಲ್ಲೋ ಮಾವು ದಾಳಿಂಬೆಗಳಂಥ ಕೆಲವು ಜಾತಿಗಳು, ಮಾಗಿದರೆ ತಮ್ಮ ಹುಳಿ ಒಗರುಗಳನ್ನು ಬಿಟ್ಟು ಸಿಹಿಯಾಗುತ್ತವೆ. ಮಿಕ್ಕವು ನಿಂಬೆ ಹೆರಳೆಯಂಥವು. ಹಣ್ಣಾದರೆ ಬಣ್ಣ ಬದಲಾಯಿಸಬಹುದೇ ಹೊರತು ಹುಳಿ ಬೇರೆ ಸಿಹಿಯಾಗುವುದಿಲ್ಲ. ಹಾವುಚೇಳುಗಳು ಮರಿಯಾದಾಗಲೂ ಅವುಗಳ ಹಲ್ಲುಕೊಂಡಿಗಳಲ್ಲಿ ವಿಷವೇ, ಬೆಳೆದಾಗಲೂ ವಿಷವೇ! ಆಧುನಿಕ ವಿಜ್ಞಾನವೇನೋ ಯಾವುದೊಂದು ವಸ್ತುವೂ ಯಾವ ಮತ್ತೊಂದು ವಸ್ತು ಬೇಕಾದರೂ ಆಗಬಹುದೆಂದು ಹೇಳುತ್ತದೆ. ಮೂಲತಃ ಎಲ್ಲವೂ ಒಂದೇ ವಸ್ತು ಎಂದೂ ಹೇಳುತ್ತದೆ. ಅದ್ವೈತವೇದಾಂತದ ಸಿದ್ದಾಂತವೂ ಇದೇಯೇ; ಆದರೆ ಅದು ಪಾರಮಾರ್ಥಿಕ ತತ್ತ್ವ; ವ್ಯಾವಹಾರಿಕ ಪ್ರಪಂಚದಲ್ಲಿ ಈ ವಿಜ್ಞಾನ ವೇದಾಂತಗಳಿಂದ ಸಮಾಧಾನವೇನೂ ದೊರೆಯುವುದಿಲ್ಲ; ಅಲ್ಲಿ ಕಲ್ಲುಮುಳ್ಳುಗಳು ಕಠಿಣವೇಯೆ; ಹುಲಿಕರಡಿಗಳು ಕ್ರೂರವೇಯೇ; ಕೋಪತಾಪಗಳು ಸಂಯಮನದಿಂದ, ಕಷ್ಟಸಹಿಷ್ಣುತೆಯಿಂದ ಹೆಣಗಾಟದಿಂದ, ಮನುಷ್ಯನು ಶಕ್ತಿವಂತನಾಗುತ್ತಾನೆಂದೂ, ಸೃಷ್ಟಿ ಸೋಪಾನದಲ್ಲಿ ಮೇಲಕ್ಕೆ ಹತ್ತುತ್ತಾನೆಂದೂ ವಿಕಾಸವಾದ ಸಾರುತ್ತದೆ. ಇದೇ ಒಂದು ವಿಧದಲ್ಲಿ, ‘ಭ್ರಮರಕೀಟ’ ನ್ಯಾಯ. ಕೀಟವು ಭ್ರಮರವಾಗಬೇಕಾದರೆ ಎಷ್ಟು ಚಿತ್ರಹಿಂಸೆ ಅನುಭವಿಸಬೇಕು! ಜಗನ್ನಿಯಾಮಕನು ಈ ಕ್ರೂರನಿಯಮವನ್ನೇಕೆ ಮಾಡಿದನೋ! ಕಷ್ಟಜೀವಿಗೆ ಇಹಜನ್ಮದಲ್ಲಿ ಈ ವಿಧವಾದ ಸಂತೈಕೆಯೊಂದೇ ಗತಿ! ಸತ್ಕರ್ಮದಿಂದ ಅಹಿಂಸೆಯಿಂದ ದಯೆಯಿಂದ ಮುಂದಿನ ಜನ್ಮದಲ್ಲಿಯಾದರೂ ಸುಖ ದೊರೆತೀತೆಂಬ ಆಶಾತಂತುವೊಂದೇ ಅವಲಂಬನ! ‘ಹುಲಿಗೆ ತನ್ನ ಕಾಡೇನು ಪರರ ಕಾಡೇನು?’ ಎಂಬುದೊಂದು ಗಾದೆ ಇದೆ. ಅಂಥ ಹುಲಿಗೂ ತನ್ನ ಸಂಸಾರ, ಪರರ ಸಂಸಾರ, ತನ್ನ ಗಂಡ ಮಕ್ಕಳು, ಇತರರ ಗಂಡ ಮಕ್ಕಳು ಎಂಬ ಪರಿಜ್ಞಾನವಿರುತ್ತದೆ. ಅಭಿಮಾನ ಅಂತಃಕರಣಗಳಿರುತ್ತವೆ; ಆದರೆ ಕೆಲವು ಹೆಂಗಸರಿಗೆ ಅದೂ ಇರುವುದಿಲ್ಲ.: ಆದ್ದರಿಂದಲೇ ಋಗ್ವೇದವು ‘ನ ವೈ ಸ್ತ್ರೈಣಾನಿ ಸಖ್ಯಾನಿ ಸಂತಿ, ಸಾಲಾವೃಕಾಣಾಂ ಹೃದಯಾನ್ಯೇತಾ’ (೧೦, ೯೫-೧೫)-ಹೆಂಗಸರಿಗೆ ಸ್ನೇಹವೆಂಬುದಿಲ್ಲ; ಅವರದು ಕತ್ತೆಕಿರುಬದ ಹೃದಯ-ಎಂದೂ, ದಂಡಿಯು ‘ಕ್ರಿಂ ಕ್ರೂರಂ? ಸ್ತ್ರೀ ಹೃದಯಂ!’ ಎಂದೂ ಹೇಳಿರುವುದು. ಅಂಥವರು ಮಕ್ಕಳೊಡನೆಯೇ ಕಚ್ಚಾಡುತ್ತಾರೆ; ಸದಾ ಗುರುಗುಟ್ಟುತ್ತಾ ಗೊಣಗುಟ್ಟುತ್ತಾ ದುಮುಗುಟ್ಟುತ್ತ ಲೊಟಗುಟ್ಟುತ್ತಾ, ಹೊಳೆಗೆ ಬೀಳುತ್ತೇನೆ, ಕೆರೆಗೆ ಬೀಳುತ್ತೇನೆ ವಿಷ ತಗೊತೇನೆ ಎಂದು ಬೆದರಿಸುತ್ತ ಕೊನೆಗೂ ಆತ್ಮಹತ್ಯೆ ಮಾಡಿಕೊಂಡು ದುರ್ಮರಣಕ್ಕೂ ಅಪಖ್ಯಾತಿಗೂ ಈಡಾಗುತ್ತಾರೆ. ‘ಆತ್ಮಘಾತ ಮಾಡಿಕೊಂಡರೆ ಪರಲೋಕದಲ್ಲಿ ಇನ್ನೂ ಹೆಚ್ಚಿನ ದುಃಖವೇಯೆ!’ (ಪುಟ ೨೦೦) ಅವರಿಗೆ ವಯಸ್ಸಾದರೆ ವಿವೇಕ ಬರುತ್ತದೆ ಎಂಬ ಆಸೆ ಏನೂ ಇರುವುದಿಲ್ಲ. ಹುಣಿಸೆಮರ ಮುಪ್ಪಾದರೆ ಹುಳಿ ಮುಪ್ಪೆ? ಇಂದಿನ ವಿದ್ಯೆ ಅಂಥವರ ಸ್ವಭಾವವನ್ನು ಬದಲಾಯಿಸುತ್ತದೆ ಎಂಬುದೂ ಬರಿಯ ಭ್ರಮೆ; ಕಲ್ಲನ್ನು ತೇಯುವುದರಿಂದ ಮೇಲ್ಭಾಗಕ್ಕೆ ಹೊಳಪು ಬರುತ್ತದೆ. ಅದು ಮೃದುವಾಗುವುದಿಲ್ಲ; ವಿದ್ಯೆಯ ನಿಜವಾದ ಫಲ ಸಂಸ್ಕೃತಿ; ಅದರಿಂದ ವಿನಯ ಉಂಟಾಗಿ ಮನಸ್ಸು ಮೃದುವಾಗಿ ಪರರ ಕಷ್ಟದಲ್ಲಿ ಮರುಗಿ ಕರಗಿ ಸಹಾನುಭೂತಿ ತೋರುವಂತಾಗಬೇಕು, ಸುಖದಲ್ಲಿ ಸಹನೆ ಸಂತೋಷ ಬರುವಂತಾಗಬೇಕು; ಆದರೆ ಇಂದು ವಿದ್ಯಾವತಿಯಾದ ಹೆಂಗಸು ಎಂದರೆ, ಥಳಕು ಬೆಳಕು ಸ್ವಾಚ್ಛಂದ್ಯಗಳನ್ನು ಕಲಿತ ಹುಡುಗಿ, ಸಂಸಾರಕ್ಕೆ ಸುಲಭಳಲ್ಲ ಎಂಬ ಭಾವ ಬಂದಿದೆ. ಚಲನಚಿತ್ರದಲ್ಲಿ ಅವರು ಅಂಥ ಉದಾಹರಣೆ ಒದಗಿಸಿದ್ದಾರೆ. ಆದರೆ, ಇಂದೂ ನಮ್ಮ ದೇಶದಲ್ಲಿ ಸಾತ್ವಿಕಳಾದ ಗೃಹಿಣಿಗೆ ಬಹುಮತದಿಂದ ಮೆಚ್ಚಿಗೆ ಇದೆ. ೫೦

ಕೆಲವರು ಕತ್ತೆ ಒದೆದಹಾಗೆ ಮಾತನಾಡಿ, ಮುಖ ಕೆತ್ತಿ ‘ನನ್ನ ಹೊಟ್ಟೆಯಲ್ಲಿ ಸ್ವಲ್ಪವೂ ಕಲ್ಮಷವಿರುವುದಿಲ್ಲ. ಒಳಗೊಂದು ಹೊರಗೊಂದು ಎಂಬುದನ್ನೇ ನಾನು ಕಾಣೆ; ಓಳಗಿರುವುದೆಲ್ಲಾ ಬಂದುಬಿಡುತ್ತದೆ’ ಎಂದು ತಮ್ಮ ಪ್ರಸಾದಗುಣವನ್ನೂ ನಿರ್ಮಲತೆಯನ್ನೂ ಋಜುತ್ವವನ್ನೂ ಹೊಗಳಿಕೊಳ್ಳುವುದುಂಟು. ಇದು ಗುಣವೇನಲ್ಲ; ಅಲ್ಲದೆ ಹೊಟ್ಟೆಯಲ್ಲಿರುವುದು ತಾನೇ ಹೊರಗೆ ಬರುವುದು.? ಮಾತಾಡುವುದರಿಂದ ಪರಹಿಂಸೆಯಾಗುವುದಾದರೆ ಮುಚ್ಚುಮರೆಯೇ ಗುಣ, ಮೌನವೇ ಭೂಷಣ. ಆದ್ದರಿಂದ ದುರ್ಭಾಷೆಯನ್ನಾಡಿ ಮನಸ್ಸನ್ನು ನೋಯಿಸಬಾರದು; ಬೈದವನು ಹಿಂತಿರುಗಿ ಬೈಯ್ಯಿಸಿಕೊಳ್ಳಬೇಕು; ಅದು ಗರಗಸದ ಹಾಗೆ; ಹೋಗುವಾಗಲೂ ಕುಯ್ಯುತ್ತದೆ; ಬರುವಾಗಲೂ ಕುಯ್ಯುತ್ತದೆ. ದೇಹದ ಗಾಯ ತಾತ್ಕಾಲಿಕ, ಅದು ಔಷಧಿಯಿಂದ ವಾಸಿಯಾಗಲೂಬಹುದು; ಮನಸ್ಸಿಗೆ ಆದ ಗಾಯ ಬೇಗ ಮಾಯುವುದಿಲ್ಲ. ಅದಕ್ಕೆ ಔಷಧ ಹಾಕುವುದು ಹೇಗೆ? ಇತರರನ್ನು ನೋಯಿಸದ ಸತ್ಯವೂ ಪ್ರಿಯವೂ ಹಿತವೂ ಆದ ಮಾತು ವಾಙ್ಮಯತಪಸ್ಸು(ಗೀತಾ ೧೭-೧೫) ‘ದಯಾಗುಣವು ನಿರ್ಬಂಧದಿಂದ ಪಡೆಯಲಾಗುವುದಿಲ್ಲ’ ಎಂದು ಷೇಕ್ಸ್​ಪಿಯರ್​ ಮಹಾಕವಿ ಹೇಳಿದ್ದಾನೆ. ಸಾಧುತ್ವವೂ ಅಷ್ಟೇ; ನಿರ್ಬಂಧಕ್ಕೆ ತೋರಿಸಿದ ಪ್ರೀತಿ ಔಪಚಾರಿಕವಾಗುತ್ತದೆ. ಒಬ್ಬ ಹೆಂಗಸು ತನ್ನನ್ನು ಗಂಡನು ಪ್ರೀತಿಸುವುದಿಲ್ಲವೆಂದು ದೂರಿ ದಾಂಪತ್ಯ ವಿಚ್ಛೇದಕ್ಕೆ ಅರ್ಜಿ ಹಾಕಿದಳಂತೆ. ಗಂಡನು ಅವಳನ್ನು ತಾನು ಪ್ರೀತಿಸುತ್ತಿದ್ದನೆಂದೇ ನ್ಯಾಯಸ್ಥಾನದಲ್ಲಿ ವಾದಿಸಿದನಂತೆ; ಇಬ್ಬರ ಹೇಳಿಕೆಗೂ ಸಾಕ್ಷ್ಯವಿರಲಿಲ್ಲ. ಸಾಕ್ಷ್ಯದ ಆಧಾರದ ಮೇಲೇ ತಾನೇ ನ್ಯಾಯಸ್ಥಾನವು ತೀರ್ಪುಕೊಡಬೇಕಾದರೆ! ಆದ್ದರಿಂದ ನ್ಯಾಯಾಧಿಕಾರಿಯು ವಿಚ್ಛೇದಕ್ಕೆ ಅನುಜ್ಞೆಕೊಡದೆ ಗಂಡನನ್ನು ಕುರಿತು “ನೀನು ಹೇಳುವುದಕ್ಕೆ ಆಧಾರವಿಲ್ಲ. ಇನ್ನು ಮೇಲೆ ಬೆಳಿಗ್ಗೆ ಸಾಯಂಕಾಲ ನಿನ್ನ ಹೆಂಡತಿಗೆ ಮುತ್ತಿಟ್ಟು ‘ಆಹಾ! ನಿನ್ನ ಮೇಲೆ ನನಗೆ ಎಷ್ಟು ಪ್ರೀತಿ ಎಂದು ಹೇಳಬೇಕು” ಎಂದು ಆಜ್ಞೆಮಾಡಿದನಂತೆ! ಶಿಕ್ಷೆ ತಪ್ಪಿಸಿಕೊಳ್ಳಲು ಗಂಡನು ನ್ಯಾಯಸ್ಥಾನಸ ಆಜ್ಞೆಯನ್ನು ಪಾಲಿಸಿದನೆಂದಿಟ್ಟುಕೊಳ್ಳೋಣ; ಅದರಿಂದ ಹೆಂಡತಿಗೇನು ಸಂತೋಷ, ತನಗೆ ತಾನೇ ಏನು ಸೌಖ್ಯ? ಸಂಸಾರದಲ್ಲಿ ಗಂಡಹೆಂಡಿರಿಂದ ಆರಂಭವಾಗಿ ಮಕ್ಕಳಿಗೆ ಹಬ್ಬಿ ಮುಂದುವರಿಯುವ ಪ್ರೀತಿಯೇ ಎಲ್ಲ ಸೌಹಾರ್ದ ಸೌಜನ್ಯಗಳಿಗೂ ಮೂಲ; ಹೆಂಡತಿಯ ಪ್ರತಿಷ್ಠೆ ಅಭಿಮಾನ ಅಹಂಕಾರಗಳು ಬಿರಿಯದೆ, ಪ್ರೀತಿ ಮೊಳೆಯದೆ, ಗಂಡನೂ ಅದನ್ನು ಕಾಣದವನಾದರೆ ಅದು ಮುಂದಕ್ಕೆ ಏನು ಬೆಳೆದೀತು?

ಮನಸ್ಸು ಮೃದುವಾಗದೆ, ಮಧುರವಾಗದೆ ದಯಾರ್ದ್ರವಾಗಲಾರದೆ ಹೋದರೆ ಯಾವ ಧರ್ಮ ಕರ್ಮದಿಂದ ತಾನೇ ಏನು ಪ್ರಯೋಜನ? ಯಾವ ಯಾತ್ರೆ ತೀರ್ಥ ಸುತ್ತಿ ಏನು ಪ್ರಯೋಜನ? ಯಾವ ನೋಮಿ ವ್ರತ ಮಾಡಿ ಎಷ್ಟು ಲಕ್ಷ ಹೂವುಗಳಲ್ಲಿ ಪೂಜೆ ಮಾಡಿ ಏನು ಫಲ? ‘ಭಾಗವತ’ ವನ್ನು ಈ ಕಡೆಯಿಂದ ಆ ಕಡೆಗೆ ತಿರುವಿ ತಿರುವಿಹಾಕಿ ಏನು ಫಲ? ಯಾವ ಯಾವ ದೇವರ ನಾಮವನ್ನು ಎಷ್ಟೆಷ್ಟು ಸಲ ಗೊಣಗಿ ಏನು ಫಲ? ಆತ್ಮಗುಣವೇ ಧರ್ಮದ ಸಾರ; ಎಲ್ಲಾ ಧರ್ಮಾಚರಣೆಗಳನ್ನೂ-ಹೂವುಗಳನ್ನು ಕಟ್ಟುವ ನಾರಿನಂತೆ-ಕಟ್ಟುವ ಸೂತ್ರ. ದಯೆ ಅದರಲ್ಲಿ ಮೊದಲು ಬರತಕ್ಕದ್ದು. ಆದ್ದರಿಂದಲೇ ಬುದ್ಧನಿಂದ ಹಿಡಿದು ಬಸವಣ್ಣನವರೆಗೆ ಎಲ್ಲಾ ಧರ್ಮಾಚಾರ್ಯರೂ, ಧರ್ಮಗ್ರಂಥಕಾರರೂ ‘ದಯೆಯೇ ಧರ್ಮದ ಮೂಲವಯ್ಯ!’ ಎಂದು ಹೇಳಿದರು. ದೀನರಲ್ಲಿ ತೋರಿದರೆ ದಯೆ, ಕಿರಿಯರಲ್ಲಿ ತೋರಿದರೆ ಪ್ರೀತಿ, ಸರಿಯರಲ್ಲಿ ತೋರಿದರೆ ಸ್ನೇಹ, ಹಿರಿಯರಲ್ಲಿ ತೋರಿದರೆ ಗೌರವ, ಗುರುಗಳಲ್ಲಿ ತೋರಿದರೆ ಭಕ್ತಿ, ಗಂಡನಲ್ಲಿ ಹೆಂಡತಿಯಲ್ಲಿ ತೋರಿದರೆ ಪ್ರಣಯ-ಎಲ್ಲಾ ಒಂದೇ. ವಸ್ತು ಒಂದು, ರೂಪ ಹಲವು. ಅದೊಂದೇ ಪ್ರಪಂಚದ ಕಷ್ಟವನ್ನು ಮಗ್ಗಿಸಲಾರದಿದ್ದರೂ ತಗ್ಗಿಸಬಲ್ಲ ಸಾಧನ. ಮನುಷ್ಯನು ಮೃದು ಸ್ವಭಾವದವನಾಗಿ ವಿಶ್ವಾಸಪರನಾದರೆ ಅದರಿಂದ ತನಗೂ ಇತರರಿಗೂ ಆಗುವ ಸಂತೋಷ ಇನ್ನು ಯಾವುದರಿಂದಲೂ ಆಗುವುದಿಲ್ಲ. ಅಂತಃಕರಣ ಭಕ್ತಿ ಗೌರವಗಳಿಲ್ಲದವರು ಶಾಲ್ಯನ್ನ ಪಂಚಾಮೃತ ಚಿನ್ನರನ್ನಗಳಿಂದ ಅಭಿಷೇಕಮಾಡಿದರೂ ಅದು ಬೂದಿಯಲ್ಲಿ ಹೋಮಮಾಡಿದಂತೆ ವ್ಯರ್ಥ. ಆದರೆ ಪ್ರೀತಿ ಎಂಬುದು ಲೋಕದಲ್ಲಿ ಬಹಳ ಅಪರೂಪವಾದ ಪದಾರ್ಥ. ಹಲಸಿನ ಹೂವಿನ ಹಾಗೆ. ಅದಿರುವ ಕಡೆ ಪ್ರಕಟನೆಗೆ ಬಂದು ಬಹಿರಂಗವಾಗಲೀ ಇಲ್ಲದಿರಲಿ, ಫಲವೇನೋ ಮಧುರವಾದ ಹಲಸಿನಹಣ್ಣು(ಅದೂ ಮೇಲೆ ಮುಳ್ಳು, ಒಳಗೆ ಅಂಟು!); ಆದರೆ ಹಣ್ಣಿನ ಮರಗಳೆಷ್ಟು? ನಗರಗಳಲ್ಲಿ ಬರಿಯ ಅಲಂಕಾರದ ಸಾಲುಮರ, ಕ್ರೋಟನ್ ಗಿಡ; ‘ತೋಟ ಶೃಂಗಾರ ಒಳಗೆ ಗೋಣಿಸೊಪ್ಪು!’ ಪ್ರೀತಿಯು ನಿಜವಾದದ್ದಲ್ಲದೆ, ತೋರಿಕೆಯದಾಗಿ ಸ್ವಾರ್ಥಮೂಲವಾದರೆ ಗೋಮುಖವ್ಯಾಘ್ರದಂತಾಗುತ್ತದೆ. ಅದರಿಂದ ಅಹಂಕಾರ ವೃದ್ಧಿಯಾಗುತ್ತದೆ. ಅಜ್ಞಾನ ಕವಿಯುತ್ತದೆ. ಸುಖಕ್ಕೆ ಬದಲಾಗಿ ದುಃಖವೇ ಉಂಟಾಗುತ್ತದೆ; ಕ್ರೌರ್ಯ ಕೃತ್ರಿಮಗಳು ಹೆಚ್ಚುತ್ತವೆ. ಇದಕ್ಕೆ ಕಥಾಸರಿತ್ಸಾಗರದಿಂದಲೇ ಏಕೆ ನಮ್ಮ ನಿತ್ಯ ಜೀವನದಲ್ಲಿಯೇ ಉದಾಹರಣೆಗಳನ್ನು ನೋಡಬಹುದು.

ಇದನ್ನು ಓದುವ ಮಹಿಳೆಯರು ಈ ಲೇಖನದೊಡನೆ ಅಸಮಾಧಾನಪಟ್ಟುಕೊಳ್ಳುವುದರ ಬದಲು ತಮ್ಮ ಸ್ನೇಹಮಯವಾದ ನಡತೆಯಿಂದ, ವಿವೇಕವಾದ ನಡೆನುಡಿಗಳಿಂದ, ವೇದವಾಕ್ಯವನ್ನೂ ಮಹಾಕವಿಯ ಮಾತನ್ನೂ ಸುಳ್ಳುಮಾಡಿ ನವೀನ ಕಥಾಸರಿತ್ಸಾಗರ ಹುಟ್ಟುವುದಕ್ಕೆ ಕಾರಣರಾಗಲಿ! ಮಹಾಭಾರತವನ್ನು ಬರೆದ ಮಹಾನುಭಾವ ಏನು ಪುಣ್ಯವಂತನೋ, ಅವನ ಮನಸ್ಸು ಎಷ್ಟು ಉದಾರವಾದದ್ದೋ ಅವನು ನೋಡಿದ್ದ ಸ್ತ್ರೀ ಪ್ರಪಂಚ ಎಷ್ಟು ಮಧುರವಾದದ್ದೋ ಅವನ ಆ ಮಹಾಗ್ರಂಥದಲ್ಲಿ ಒಬ್ಬಳಾದರೂ ಕಟುಕಮನಸ್ಸಿನ ಹೆಂಗಸಿಲ್ಲ! ಅವನ ಕೈಕೇಯಿಯೂ ಪ್ರೇಮಮಯಿ; ಮಲಮಗನನ್ನು ಕಾಡಿಗೆ ಕಳುಹಿಸಿದರೂ ನಗುತ್ತ ನಗುತ್ತ ಗಂಡನಿಂದ ಆ ವರವನ್ನು ಕೇಳಿದಳು. ಕಥಾಸರಿತ್ಸಾಗರದ ಅನುಭವ ಅದಕ್ಕೆ ತೀರ ವಿರುದ್ಧ. ಅದರಲ್ಲಿ ಕೆಟ್ಟ ಗಂಡಸರಿಲ್ಲವೆಂದಿಲ್ಲ; ಒಳ್ಳೆಯ ಹೆಂಗಸರಿಲ್ಲವೆಂದಲ್ಲ. ಅಂಥವರ ಕಥೆಗಳೂ ಇವೆ.

ಕಥಾಸರಿತ್ಸಾಗರದಲ್ಲಿ ಮದುವೆಮಾಡಿಕೊಳ್ಳದೆಯೇ ಹಾಗೆಯೇ ಯಾರಾದರೂ ಇದ್ದರು ಎಂದು ಹೇಳಿಲ್ಲ; ಒಬ್ಬ ಹೆಂಡತಿಗೆ ಹಲವರು ಗಂಡಂದಿರು ಎಂದೂ ಹೇಳಿಲ್ಲ. ಅದು ದ್ರೌಪದಿಯೊಬ್ಬಳ ಅಭೂತಪೂರ್ವವಾದ ಹಕ್ಕು. ಒಬ್ಬ ಹೆಂಗಸು ಹಲವು ಗಂಡಸರನ್ನು ಅಪೇಕ್ಷಿಸಿರಬಹುದು. ಒಬ್ಬರಾದ ಮೇಲೆ ಒಬ್ಬರನ್ನು ಮದುವೆಯಾಗಿರಬಹುದು; ಆ ಮಾತು ಬೇರೆ. ಹಿಂದೆ ಶ್ರೌತಸ್ಮಾರ್ತ ಜಪತಪಾದಿ ಕರ್ಮಾನುಷ್ಠಾನಗಳಿಗೆ ಹೆಂಡತಿ ಬೇಕಾಗಿತ್ತು; ಅವುಗಳನ್ನು ಸಹಧರ್ಮಿಣಿಯೊಡನೆ ಮಾಡಬೇಕಾಗಿತ್ತು. ‘ಹಸೆಯ ಮೇಲೆ ಜೊತೆಯಲ್ಲಿ ಯಾರೂ ಇಲ್ಲವೆಂದೇ ಹಲವರು ಎರಡನೆಯ ಮೂರನೆಯ ಮದುವೆ ಮಾಡಿಕೊಂಡದ್ದುಂಟು. ಆದರೆ ಈಗ ಹೆಂಗಸಿಗಾಗಲೀ ಗಂಡಸಿಗಾಗಲೀ ಆ ಕರ್ಮ ಯಾವುದೂ ಬೇಡ; ಅದರಲ್ಲಿ ನಂಬಿಕೆ ಇಲ್ಲ; ಉಪಯೋಗವೂ ಇಲ್ಲ; ಅವು ನಿರರ್ಥಕವಾಗಿ ಹೊರೆಯಾಗಿ ಅತಿಯಾಗಿಬಿಟ್ಟಿವೆ. ಇರುವ ಕಡೆ ಅರ್ಥವಿಲ್ಲದ ಆಚಾರ ತಮಗೂ ಇತರರಿಗೂ ಬರಿಯ ಹಿಂಸೆಮುಜುಗರಗಳನ್ನುಂಟುಮಾಡುವ ಮಡಿಮೈಲಿಗೆ ಇವುಗಳಲ್ಲಿ ಪರಿಣಾಮವಾಗಿದೆ. ಲೌಕಿಕ ಪ್ರಯೋಜನಕ್ಕಾಗಿ ಮದುವೆಮಾಡಿಕೊಳ್ಳುವುದೂ ಕಷ್ಟವಾಗುತ್ತಿದೆ. ಆದವರು ಅದರಿಂದ ತಪ್ಪಿಸಿಕೊಳ್ಳುವುದು ಹೇಗೆ ಎಂಬ ಮಾರ್ಗ ಹುಡುಕುತ್ತಾರೆ; ಕಾನೂನಿನ ಬಲವನ್ನು ಅಪೇಕ್ಷಿಸುತ್ತಿದ್ದಾರೆ. ಮದುವೆಮಾಡಿಕೊಂಡರೆ ಅನೇಕ ವೇಳೆ, ಬ್ರಾಹ್ಮಣನು ಪಿಶಾಚಿಯ ಸಹವಾಸ ಮಾಡಿದಂತಾಗುತ್ತದೆ. (ಪುಟ ೧೪೭) ಬಿಡಿಸಿಕೊಳ್ಳಬೇಕಾದರೆ ಅವನಂತೆಯೇ, ವಿಧವೆಯರ ಮರೆಹೋಗಬೇಕೋ ಏನೋ!

ಮದುವೆ ಬೇಡವೆನ್ನುವುದಕ್ಕೆ ಸಂಪಾದನೆಯ ಕಷ್ಟ ಒಂದು ಕಡೆ, ಹೆಂಡತಿಯೊಡನೆ(ಅಥವಾ ಗಂಡನೊಡನೆ) ಬೇಯುವವರಾರು ಎಂಬುದು ಇನ್ನೊಂದು ಕಡೆ. ಹೋಟಲುಗಳಿವೆಯೆಲ್ಲಾ ದುಡ್ಡು ಕೊಟ್ಟರೆ ಯಾವ ಸೌಖ್ಯವನ್ನು ಬೇಕಾದರೂ ಜವಾಬುದಾರಿ ಹೊರದೆ ಅನುಭವಿಸಬಹುದು ಎಂಬ ಧೈರ್ಯ ಮತ್ತೊಂದು ಕಡೆ. ಮದುವೆಯಲ್ಲಿ ಸುಖವಿಲ್ಲದಿಲ್ಲ-ಸ್ನಿಗ್ಧಂ ಭವತ್ಯಮೃತಕಲ್ಪಮಹೋ ಕಳತ್ರಂ!’ ‘ಅನುರಕ್ತಾಮೃತಂ ಸಾ ಹಿ’ (ಕಥಾ.೬-೮-೧೭೮) ಆದರೆ ಅದು ಲಾಟರಿ, ಅದೃಷ್ಟಪರೀಕ್ಷೆ. ಬಲೆ ಬೀಸಿದರೆ ಮೀನು ಸಿಕ್ಕಿದರೂ ಸಿಕ್ಕೀತು. ಅರೇಬಿಯನ್​ ನೈಟ್ಸ್​ ಕಥೆಯಂತೆ ಭೂತ ಸೆರೆಯಾದ ಚೊಂಬು ಸಿಕ್ಕಿದರೂ ಸಿಕ್ಕೀತು!

ಪುಮಾಂಸಮಾಕುಲಂ ಕ್ರೂರಾ ಪತಿತಂ ದುರ್ದಶಾವಟೇ ।

ಜೀವಂತಮೇವ ಕುಷ್ಣಾತಿ ಕಾಕೀವ ಕುಕುಟುಂಬಿನೀ ॥

ಸ್ನಿಗ್ಧಾ ಕುಲೀನಾ ಮಹತೀ ಗೃಹಿಣೀ ತಾಪಹಾರಿಣೀ ।

ತರುಚ್ಛಾಯೇವ ಮಾರ್ಗಸ್ಥಾ ಪುಣ್ಯೈಃ ಕಸ್ಯಾಪಿ ಜಾಯತೇ ॥

(ದುರ್ಜನೆಯಾದ ಹೆಂಗಸು ಇಕ್ಕಟ್ಟಿಗೆ ಸಿಕ್ಕಿದ ಗಂಡನನ್ನು, ಹಳ್ಳದಲ್ಲಿ ಬಿದ್ದ ಪ್ರಾಣಿಯನ್ನು ಕುಕ್ಕುವ ಕಾಗೆಯಂತೆ ಜೀವದೆಸೆಯಲ್ಲಿಯೇ ಕುಕ್ಕುತ್ತಿರುತ್ತಾಳೆ! ಸ್ನೇಹಪರಳೂ ದೊಡ್ಡ ಗುಣವುಳ್ಳವಳೂ ಆದ ಹೆಂಡತಿ ಪ್ರಯಾಣಿಕರಿಗೆ ದಟ್ಟವಾದ ಹೆಮ್ಮರದ ನೆರಳು ಸಿಕ್ಕುವಂತೆ, ಎಲ್ಲೋ ಯಾವನೋ ಒಬ್ಬೊಬ್ಬ ಪುಣ್ಯವಂತನಿಗೆ ಮಾತ್ರ ದೊರೆಯುತ್ತಾಳೆ)

ಜೊತೆಯಲ್ಲಿದ್ದು ಒಬ್ಬರ ಗುಣವನ್ನು ಮತ್ತೊಬ್ಬರು ನೋಡಿ ತಿಳಿದು ಮದುವೆಮಾಡಿಕೊಂಡರೆ ಆಮೇಲೆ ಸುಖವಾಗಿರಬಹುದು. ತಂದೆತಾಯಿಗಳೋ ಜಾತಕಗಳೋ ಮದುವೆಯನ್ನು ನಿಷ್ಕರ್ಷಿಸುವುದು ಅನ್ಯಾಯ-ಎಂದು ಹೇಳುವುದೂ ಸುಳ್ಳೇ. ವರ್ಷಗಟ್ಟಲೆ ಕೋರ್ಟುಶಿಪ್​ ನಡೆಸಿ ಮದುವೆಮಾಡಿಕೊಳ್ಳುವ ಪಾಶ್ಚಾತ್ಯರಲ್ಲಿರುವಷ್ಟು ದಾಂಪತ್ಯವಿಚ್ಛೇದ ಮತ್ತೆಲ್ಲಿದೆ? ವಿವಾಹಪೂರ್ವದ ಕಣ್ಣು ಮೋಹದ ಕಣ್ಣು, ವಾಸ್ತವಿಕತೆಯನ್ನು ಕಾಣದ ಕಣ್ಣು, ಬಣ್ಣವಿಟ್ಟು ನೋಡುವ ಕಣ್ಣು. ಮದುವೆಮಾಡಿಕೊಂಡಮೇಲೆ, ಹೇಗೋ ಸಂಸಾರದ ದೋಣಿಯನ್ನು ನಡೆಸಿಕೊಂಡುಹೋಗುತ್ತೇವೆ ಎಂದು ನಿರ್ಧಾರಮಾಡಿಕೊಳ್ಳಬೇಕು; ಸಣ್ಣ ನೆವ ಸಿಕ್ಕಿದರೂ ಸಾಕು ದೋಣಿಯನ್ನು ಒಡೆಯುತ್ತೇವೆ ಎಂಬ ಯೋಚನೆ ಇಟ್ಟುಕೊಳ್ಳಬಾರದು. ಇದಕ್ಕೆ ಬೇಕಾದದ್ದು ಎರಡು ಕಡೆಯೂ ತಮ್ಮ ತಮ್ಮ ಅಹಂಭಾವವನ್ನು ತಗ್ಗಿಸಿಕೊಂಡು ಸಹನೆಯನ್ನೂ ಕ್ಷಮೆಯನ್ನೂ ತೋರಿ ತಾಳ್ಮೆಯಿಂದ ನಡೆದುಕೊಳ್ಳುವ ಸ್ನೇಹಭಾವ. ಇದನ್ನು ಅರಿತು ಪ್ರಯತ್ನ ಪೂರ್ವಕವಾಗಿ ಸಾಧಿಸಬೇಕು. ಇಲ್ಲದಿದ್ದರೆ ಭದ್ರಘಟದಂತೆ ಸಂಸಾರನೌಕೆಯು ಒಡೆದು ಕೈಗೆ ಸಿಕ್ಕದಂತೆ ಎಲ್ಲಿಗೋ ಹೋಗಿಬಿಡುವುದು(ಪುಟ.೨೩೧).

ಹಾಲು ಸರಿಯಾಗಿ ಹೆತ್ತು ಗಟ್ಟಿಮೊಸರಾಗಬೇಕಾದರೆ ಹಾಲು ಹೆಪ್ಪು ಎರಡೂ ಹದವಾಗಿರಬೇಕು. ಯಾವುದೊಂದು ಹೆಚ್ಚು ಕಡಮೆಯಾದರೂ ಒಡಕಲಾಗುತ್ತದೆ-ಹಾಲು ತುಂಬ ಬಿಸಿಯಾದರೂ ಸರಿಯೇ ಹುಳಿಮಜ್ಜಿಗೆ ತುಂಬಾ ಹೆಚ್ಚಾದರೂ ಸರಿಯೇ! ಸಂಸಾರವೂ ಹಾಗೇ; ಸುಖವಾಗಿರಬೇಕಾದರೆ ಇಬ್ಬರೂ ಹದವಾಗಿ ಹೊಂದಿಕೊಂಡು ಹೋಗಬೇಕು. ವಿರಸಮಾಡಿಕೊಳ್ಳುವುದಕ್ಕೆ ಯಾರೊಬ್ಬರ ಅವಿವೇಕವೇ ಸಾಕು೫೧, ನೀಚತನವೇ ಸಾಕು; ನೀಚಸ್ವಭಾವಕ್ಕೆ ಚಾಡಿ ಕ್ಷುದ್ರ ಕಿತ್ತಾಟಗಳೇ ಸುಖಸಾಮಗ್ರಿ; ಅದಕ್ಕೆ ಮತ್ತೊಬ್ಬರ ಸುಖ ಸೈರಿಸದು; ಅವರು ಕೊರಗುತ್ತಿದ್ದರೆ ಸಂತೋಷ; ತನಗಿರುವ ಅಥವಾ ಇಲ್ಲದಿರುವ ಸಿರಿತನ ಅಥವಾ ಬಡತನಗಳು ಮುಖ್ಯವಲ್ಲ. ದುರ್ಯೋಧನನೇ ಇದಕ್ಕೆ ಉದಾಹರಣೆ. ಈ ಅಸಹನೆ ಕ್ರೌರ್ಯಗಳಿರುವವರನ್ನು ಮನುಷ್ಯರೆನ್ನಬಹುದೇ? ಅವರು ಕ್ರೂರಮೃಗಗಳಿಗಿಂತಲೂ ಕೇಡು! ಅಂಥವರಿಂದ ಸಂಸಾರದಲ್ಲಿ ಏನು ಸುಖಶಾಂತಿಗಳು ಲಭಿಸಿಯಾವು?ಅವರ ಮಕ್ಕಳು ಏನುಸುಖಪಟ್ಟಾರು? ಸಂಸ್ಕೃತಿಪಡೆದಾರು?

‘ಮದುವೆಗಳು ನಿರ್ಧರವಾಗುವುದು ದೇವಲೋಕದಲ್ಲಿ’ (marriages are made in heaven) ಎಂದು ಪಾಶ್ಚಾತ್ಯರು ಹೇಳುತ್ತಾರೆ-ಅವರ ಪ್ರಾರ್ಥನಾಮಂದಿರದಲ್ಲಿ ಅವು ಹುಟ್ಟಿ ಬೆಳೆದು ನಿರ್ಧರವಾಗುವುವೆಂಬಷ್ಟರಮಟ್ಟಿಗೆ ಅದು ಸತ್ಯ; ಮಿಕ್ಕದ್ದು ಸಂದೇಹ; ಏಕೆಂದರೆ ಅವರ ಆಚರಣೆ ಎಲ್ಲವೂ ತೀರ ವಿರುದ್ಧ. ಮರ್ತ್ಯಲೋಕದಲ್ಲಿಯೇ ಎಲ್ಲವೂ ನಿರ್ಧರವಾದಂತೆ ಅವರು ನಡೆದುಕೊಳ್ಳುತ್ತಾರೆ.

ಗಂಡಹೆಂಡಿರಲ್ಲಿ ಅನ್ಯೋನ್ಯತೆ ಇಲ್ಲದೆ ಉಂಟಾಗುವ ಕ್ಲೇಶಕ್ಕೆ ಕಾರಣವನ್ನು ಹುಡುಕಿ ಅದಕ್ಕೆ ಪೂರ್ವಜನ್ಮ ಸಂಸ್ಕಾರವೇ ಕಾರಣವೆಂದು ಕಥಾಸರಿತ್ಸಾಗರದಲ್ಲಿ ಹೇಳಿದೆ. ಇದನ್ನು ತಿಳಿಯಲು ಎಲ್ಲರಿಗೂ ಮಣಿಯ ಬಟ್ಟಲು ಎಲ್ಲಿ ಬರಬೇಕು? ತಿಳಿದರೂ ತಕ್ಕ ಹೆಂಡತಿಯನ್ನೋ ಗಂಡನನ್ನೋ ಹೇಗೆ ಹುಡುಕಿ ತಂದು ಮದುವೆಯಾಗುವುದು ಸಾಧ್ಯ?

ಜ್ಯೋತಿಷ್ಯಶಾಸ್ತ್ರವು ಅಶ್ವಿನ್ಯಾದಿ ನಕ್ಷತ್ರಗಳನ್ನು ಕುದುರೆ ಆನೆ ಮೇಕೆ ನಾಯಿ ಬೆಕ್ಕು ಹಾವು ಇಲಿ ಎಮ್ಮೆ ಹುಲಿ ಹುಲ್ಲೆ ಎತ್ತು ಮುಂಗುಸಿ ಸಿಂಹ ಕಪಿ ಎಂದು ಗುಂಪುಮಾಡುತ್ತದೆ. ವಧೂವರರ ನಕ್ಷತ್ರಗಳು ಶತ್ರುಪ್ರಾಣಿಗಳಾಗಬಾರದೆಂಬ ನಿಯಮವಿದೆ. ಈ ನಿಯಮಪಾಲನೆ ಇರುವೆಡೆಯಲ್ಲಿ ಸಂಸಾರಸೌಖ್ಯ ಲಭಿಸಿಯೇ ಲಭಿಸುತ್ತದೆ ಎಂದು ಹೇಳಲು ಬರುವಂತಿಲ್ಲ.

ಒಟ್ಟಿನಮೇಲೆ ಈ ಸಂಸಾರವು ಕುಸುಮಶಯ್ಯೆಯಲ್ಲ. ನಮ್ಮ ಕೈಯಲ್ಲಿಯೇ ಎಲ್ಲವೂ ಇಲ್ಲ. ಪ್ರತಿಯೊಬ್ಬರಿಗೂ ಅವರವರ ಚಿಂತೆ ಕಷ್ಟಗಳು ಇರುತ್ತವೆ. ವಿವೇಕವಾಗಿ ನಡೆದುಕೊಂಡರೆ ಇದ್ದಮಟ್ಟಿಗೆ ಸುಖವಾಗಿರಬಹುದು. ಸನ್ಮಾರ್ಗದಲ್ಲಿದ್ದರೆ ದೇವರು ಹೇಗೋ ಕಡೆಹಾಯಿಸುತ್ತಾನೆ. ಮುಂದಿನ ಜನ್ಮದಲ್ಲಾದರೂ ಸುಖವಾಗಿರಬಹುದು ಎಂಬ ನಂಬಿಕೆಯಿಟ್ಟುಕೊಂಡಲ್ಲಿ ತಕ್ಕಮಟ್ಟಿನ ಸಮಾಧಾನ ದೊರಕುತ್ತದೆ. ಈ ಪ್ರಪಂಚವು ಬಹುಜನರಮಟ್ಟಿಗಾದರೂ ದಟ್ಟವಾದ ಕಾಡು; ಅದರಲ್ಲಿ, ಇಲ್ಲವೇ ಎಲ್ಲವನ್ನೂ ತ್ಯಾಗಮಾಡಿ ಸಿಕ್ಕಿದ್ದಕ್ಕೆ ತೃಪ್ತಿಪಟ್ಟುಕೊಂಡು ಋಷಿಗಳ ಹಾಗಿರಬೇಕು-ಮೈಯೆಲ್ಲಾ ಕಾಣುವಂಥ ನವಿರುಬಟ್ಟೆಯಿಲ್ಲವೇ? ಅದೇ ಬೇಡ, ನಾರುಬಟ್ಟೆಯಿದ್ದರೆ ಅದೇ ಆಯಿತು! ಜಿಂಕೆಯ ಚರ್ಮವಿದ್ದರೆ ಅದೇ ಆಯಿತು! ಆಯುಷ್ಕರ್ಮ ಶಾಲೆಯಿಲ್ಲವೇ? ಅದೇ ಬೇಡ, ಗಡ್ಡ ಮೀಸೆ ಬೆಳೆಯಲಿ, ಜುಟ್ಟುಜಟೆಯಾಗಲಿ! ರೆಸ್ಟೋರೆಂಟುಗಳೂ ಹೋಟೆಲುಗಳೂ ಇಲ್ಲವೇ? ಅದೇ ಬೇಡ, ಗೆಡ್ಡೆಯೋ ಗೆಣಸೋ ಹಣ್ಣೋ ಹಂಪಲೋ ಏನು ಸಿಕ್ಕಿದರೆ ಅದೇ ಆಯಿತು; ಕಾರು ವಾಹನ ಟಾರು ರಸ್ತೆಯಿಲ್ಲವೇ? ಅದೇ ಬೇಡ, ಕಾಲೂ ಕಾಲುದಾರಿಯೂ ಸಾಕು! ಮನೆತುಂಬ ಎಲ್ಲೆಂದರೆ ಅಲ್ಲಿ ಪ್ಲಷ್ಷುಗಳೂ ನಲ್ಲಿಗಳೂ ಇಲ್ಲವೇ? ಅದೇ ಬೇಡ, ಹೊಳೆಯೋ ಕೆರೆಯೋ ಇರುತ್ತದಲ್ಲ! ಸೌಧಗಳಿಲ್ಲವೇ? ಅದೇ ಬೇಡ, ಗುಡಿಸಲೇ ಆಯಿತು! ಹುಲಿ ಕರಡಿ ಹಾವು ಹಲ್ಲಿಗಳಿರುತ್ತವೆಯೇ? ಇರಲಿ; ಅವಕ್ಕೂ ಹೊಟ್ಟೆ ತುಂಬಲಿ! ಇವುಗಳ ಮಧ್ಯೆ ಇದ್ದುಕೊಂಡು ಜ್ಞಾನವೋ ಅಜ್ಞಾನವೋ ಶಾಂತಿಯೋ ದಾಂತಿಯೋ ನಮ್ಮ ಪಾಲಿಗೆ ಬಂದದ್ದನ್ನು ಬಾಯಿಮುಚ್ಚಿಕೊಂಡು ಅನುಭವಿಸಿ ಒಂದು ದಿನ ಕಂತೆ ಒಗೆದುಬಿಟ್ಟರೆ ಸರಿ! ಅಲ್ಲಿಗೆ ಕಥೆ ಮುಗಿಯಿತು. ಇಲ್ಲದಿದ್ದರೆ ರಾಕ್ಷಸರಂತಿರಬೇಕು: ಒಂದು ಕಾಡುಮೃಗವನ್ನೂ ಬಿಡದೆ ಬೇಟೆಯಾಡಿ ಹಸಿಯ ಮಾಂಸವನ್ನು ಹಾಗೆಹಾಗೇ ತಿಂದು ಸಿಕ್ಕಿದವರ ತಲೆಯೊಡೆದು ಕಾಡುಮರಗಳಂತೆ ಮುಳ್ಳುಪೊದೆಗಳಂತೆ ಲೋಕಕಂಟಕರಾಗಿ ‘ಸರ್ವಂ ಭಕ್ಷಯಾಮಿ ಸಾಗರಂ ಭಕ್ಷಯಾಮಿ’ ಎಂದು ದೈತ್ಯಜೀವನ ಜೀವಿಸಬೇಕು. ಯಾವ ನಾಲ್ಕು ಜನ ಪುಣ್ಯಾತ್ಮರು ಜೀವನದಲ್ಲಿ ಸುಖ ಕಂಡ ಧನ್ಯರು, ಪ್ರಪಂಚದಲ್ಲಿ ಸುಖವಿದೆ ಎನ್ನುತ್ತಾರೋ! ಅವರಲ್ಲಿ ಅನೇಕರು ಮರಳಲ್ಲಿ ಮುಖ ಹುಗಿಸಿಕೊಂಡ ಉಷ್ಟ್ರಪಕ್ಷಿಗಳು! “ಮನುಷ್ಯರು ನಿತ್ಯದುಃಖಿಗಳು” (ಪುಟ ೬೯), ಈ ಜೀವಲೋಕ ದುಃಖ ಬಹಳವಾದದ್ದು(ಪುಟ ೧೮೭), ಜಗತ್ತಿನಲ್ಲಿ ಇರುವುದೇ ಸಾಂಖ್ಯತತ್ತ್ವದಂತೆ, ಕಷ್ಟದ ಕಾರ್ಮೋಡ, ೫೨ ಅದರಲ್ಲಿ ಎಲ್ಲೋ ಒಂದೊಂದು ಸಾರಿ ಮಿಂಚಿನ ಬೆಳಕು; ಅದೂ ದೂರದಿಂದಲೇ ಚೆಂದ! ಹತ್ತಿರ ಬಂತೆಂದರೆ ಮೃತ್ಯು. ಇದು ನೈರಾಶ್ಯವಾದವೆನ್ನಬಹುದು. ಕಷ್ಟವನ್ನೇ ಅನುಭವಿಸಿ ನವೆದು ಹರಕಲು ಚಪ್ಪಲಿಯಂತಾದವರು, ಮೊಂಡುಪರಕೆಯಂತಾದವರು, ಈ ಪ್ರತಿವಾದವನ್ನು ಅರ್ಥವಿಲ್ಲದ ಆಶಾವಾದವೆನ್ನಬಹುದು! ಜಗತ್ತಿನಲ್ಲಿ ಆಕಾಶದ ತುಂಬ ಇರುವುದು ಕತ್ತಲೆ ತಾನೇ? ಎಲ್ಲೋ ಅಲ್ಲೊಬ್ಬ ಇಲ್ಲೊಬ್ಬ ಸೂರ್ಯ ತನ್ನ ಸುತ್ತ ಮಹತಾಪಿನಂತೆ ಒಂದು ಕ್ಷಣ ಬೆಳಕು ಕೊಡಬಹುದು; ಅದೂ ಭೂಮಿ ಮುಖ ತಿರುಗಿಸಿಕೊಂಡರೆ ಇಲ್ಲ. ಮಿಕ್ಕ ಅನಂತಾನಂತ ಪ್ರದೇಶದಲ್ಲಿ ಕತ್ತಲೆ ತಾನೇ? ‘ಈಸಬೇಕು ಇದ್ದು ಜೈಸಬೇಕು’ ಎಂದು ಹೇಳಿದವರು ಘಟ್ಟಿಗರು; ಆದರೆ ಅವರೂ ನೀರಿನಲ್ಲಿ ಬಿದ್ದು ಒದ್ದಾಡಿದವರೇ; ಎಷ್ಟೋ ಕೆರೆಯ ನೀರು ಕುಡಿದು ಈಜು ಕಲಿತವರೇ! ಅದೂ ಒಂದು ವಿಧವಾದ ಮೊಂಡುತನ! ಎಲ್ಲರೂ ಈಜಿನಲ್ಲಿ ನಿಸ್ಸೀಮರಾಗುವುದಕ್ಕಾಗುತ್ತದೆಯೇ? ಅಂಥವರೂ ‘ಜಯಿಸುವುದು’ ಎಷ್ಟು ಸಾಧ್ಯವೋ! ನಾನು ಇನ್ನೂ ಹುಡುಗನಾಗಿದ್ದಾಗ, ಸಿವಿಲ್​ ಸರ್ವಿಸ್​ ಪರೀಕ್ಷೆ ಕೊಟ್ಟು ಹೊಸದಾಗಿ ಅಸಿಸ್ಟೆಂಟ್​ ಕಮೀಷನರ್​ ಆಗಿದ್ದ ಇಪ್ಪತ್ತೈದು ವರ್ಷದ ಆಜಾನುಬಾಹುವೂ ದೃಢಕಾಯನೂ ಸುಂದರನೂ ಆದ ಒಬ್ಬ ಯುವಕ, ಹೊಳೆಯಲ್ಲಿ ಈಜಲು ಹೋಗಿ ಮುಳುಗಿಕೊಂಡ; ಕರೆಯ ಮೇಲೆ ಚಿಕ್ಕ ವಯಸ್ಸಿನ ಹೆಂಡತಿ ನೋಡುತ್ತ ನಿಂತಿದ್ದಾಳೆ. ಆಳುಕಾಳು ಪರಿವಾರ ಬೇಕಾದ ಹಾಗಿದೆ; ಆದರೆ ಯಾರಿದ್ದು ಏನು ಮಾಡಬಲ್ಲರು? ಯಾವ ಸುಳಿಯೋ ಯಾವ ಮೊಸಳೆಯೋ ಎಳೆದುಕೊಂಡಿತು. ಅವನೇನು ಈಜು ಬರದವನಲ್ಲ; ಕೈಯಲ್ಲಾಗದವನಲ್ಲ. ಮಾನವನನ್ನು ಹೊಳೆಯಲ್ಲಿ ಹಾಕಲೇಕೆ? ಈಸಬೇಕು ಎಂದು ಉಪದೇಶಿಸಲೇಕೆ?ಈಜದೆ ಮುಳುಗಿ ಜೀವನವನ್ನು ಕೊನೆಗಾಣಿಸಿ ಶಾಂತಿ ಕಂಡುಕೊಂಡವರು ಎಷ್ಟೋ ಜನ! ಈಜಲೇಬೇಕಾದರೆ, ಮೀನೋ ಕಪ್ಪೆಯೋ ಏಕಾಗಬಾರದಾಗಿತ್ತು? ಆಗತಾನೇ ಏನು ಕ್ಷೇಮ? ದೊಡ್ಡ ಮೀನು ಸಣ್ಣಮೀನಿಗೆ ಮೃತ್ಯು. ಬಾಲವಿನಷ್ಟಕನಂತೆ (ಪುಟ ೯೨) ಎಲ್ಲೋ ಒಬ್ಬೊಬ್ಬರು, ಹುಡುಗರಾದರೂ ಕಷ್ಟಕ್ಕೆ ಪ್ರತಿಕ್ರಿಯೆಯನ್ನು ಯೋಚಿಸಬಲ್ಲ ಬುದ್ಧಿ ಇರುವ, ಪ್ರತಿಕ್ರಿಯೆ ನಡೆಸಿದರೆ ನಡೆಯಬಲ್ಲ ಅದೃಷ್ಟವಿರುವ, ಜನ ಇರಬಹುದು. ಆ ಮಲತಾಯಿಯಲ್ಲಿ ಸ್ವಲ್ಪವಾದರೂ ಒಳ್ಳೆಯತನ, ಗಂಡನ ಮೇಲಾದರೂ ಅಭಿಮಾನ ಇರುವ ಹೊತ್ತಿಗೆ ಎಲ್ಲರೂ ಬದುಕಿಕೊಂಡರು. ಅವಳು ಪೂರ್ತಿಯಾಗಿ ಪಾಷಾಣಮಯಳಾಗಿದ್ದರೆ ಹುಡುಗನನ್ನು ಕೊಲ್ಲಬಹುದಾಗಿತ್ತು. ಗಂಡನು ಕೊರಗಿ ಸಾಯಬಹುದಾಗಿತ್ತು. ಆದರೆ ಮೂಲದೇವನಾದ ಧೂರ್ತಶಿಖಾಮಣಿಯೂ ಒಬ್ಬ ಮುದುಕಿಯಿಂದಲೂ ಹುಡುಗಿಯಿಂದಲೂ ಮೋಸಹೋಗಿ ಇಂಗು ತಿನ್ನುತ್ತಾನೆ.(ಪುಟ ೩೯೪)

ಇದರಲ್ಲಿ ಎಷ್ಟೋ ಜನ ನಿರಾಶರಾಗಿ ಪ್ರಾಣ ಕಳೆದುಕೊಳ್ಳುವುದಕ್ಕೆ ಹೋಗುತ್ತಾರೆ; ಆದರೆ ಅದನ್ನು ತಪ್ಪಿಸಿ ‘ಸಾಹಸ ಮಾಡಬಾರದು, ಜೀವನ್​ ಭದ್ರಾಣಿ ಪಶ್ಯತಿ’ ಎಂದು ಬುದ್ಧಿವಾದ ಹೇಳುವ ಹಿರಿಯರು ಇರುತ್ತಾರೆ; ಸಹಾಯಮಾಡುವ ಸ್ನೇಹಿತರಿರುತ್ತಾರೆ. ತಮ್ಮ ಮಹಿಮೆಯಿಂದ ಮುಂದೆ ಆಗುವ ಒಳ್ಳೆಯದನ್ನು ತಿಳಿದು ಧೈರ್ಯ ಹೇಳುವ ತಪಸ್ವಿಗಳಿರುತ್ತಾರೆ. ಈ ಕಷ್ಟಪೂರಿತವಾದ ಪ್ರಪಂಚದಲ್ಲಿ ಇಂದಲ್ಲ ನಾಳೆ ಆ ಕಷ್ಟ ಪರಿಹಾರವಾಗುತ್ತದೆ. ನಾವು ಅದಕ್ಕೆ ಬಲಿಯಾಗುವುದಿಲ್ಲ. ಕತ್ತಲೆ ಕಳೆದು ಬೆಳಗನ್ನು ಕಾಣುತ್ತೇವೆ ಎಂದು ಧೈರ್ಯದಿಂದಿರಬಲ್ಲೆವಾದರೆ ಏಕೆ ಹೆದರಬೇಕು? ಆದರೆ ಇಂಥ ಸ್ನೇಹಿತರೂ ಗುರುಗಳೂ ಇರುವುದು ಕಥೆಯಲ್ಲಿಯೇ. ಆದರೂ ಅದು ಕಷ್ಟದಲ್ಲಿ ಸೊರಗಿರುವ ಜೀವಕ್ಕೆ ಒಂದು ಆಶಾಕಿರಣದ ಬೆಳಕನ್ನು ತೋರಿ ಧೈರ್ಯದ ನೀರೆರೆಯುತ್ತದೆ. ಅದು ಪುಣ್ಯವಂತರ ಪಾಲಿಗೆ ಬಂದಿದ್ದು. ಹಾಗೆ ಪುಣ್ಯವಂತರಾಗಲು ಏನು ಮಾಡಬೇಕೋ!


### ಸಾಹಿತ್ಯದಲ್ಲಿ ಕಥಾಸರಿತ್ಸಾಗರದ ಸ್ಥಾನ


ಕಥಾಸರಿತ್ಸಾಗರದ ಕಾವ್ಯ ಗುಣಗಳನ್ನು ಈ ಹಿಂದೆಯೇ ಸ್ವಲ್ಪ ಮಟ್ಟಿಗೆ ಪ್ರಸ್ತಾಪಿಸಿದೆ. ಇಲ್ಲಿ ಅದರ ಕಥಾವಸ್ತುವನ್ನು ಕುರಿತು ಎರಡು ಮಾತು ಬರೆಯುತ್ತೇನೆ. ಕಥಾಸರಿತ್ಸಾಗರದಲ್ಲಿ ಇರುವ ಮುಖ್ಯ ಕಥೆ ವತ್ಸರಾಜನ ಮತ್ತು ಅವನ ಮಗ ನರವಾಹನದತ್ತನ ಚರಿತ್ರೆ. ಆದರೆ ಮೂಗಿಗಿಂತ ಮೂಗುತಿ ಭಾರ ಎಂಬಂತೆ, ಮುಖ್ಯಕಥೆಗಿಂತಲೂ ಅದರೊಳಗೆ ಬರುವ ಉಪಕಥೆಗಳೇ ಹೆಚ್ಚಿನ ಪ್ರಮಾಣ ಸ್ವಾರಸ್ಯಗಳುಳ್ಳವಾಗಿವೆ. ಕಥಾಸರಿತ್ಸಾಗರದಲ್ಲಿ ಬರುವ ಕಥೋಪಕಥೆಗಳನ್ನು ಎಣಿಸಿ ಪಟ್ಟಿಹಾಕುವುದು ಅಸಾಧ್ಯ. ಕೆಲವು ಒಂದೆರಡು ಪಂಕ್ತಿಗಳಿದ್ದರೆ ಕೆಲವು ಹತ್ತಾರು ಪುಟಗಳವರೆಗೂ ಹೋಗುತ್ತವೆ. ಅವುಗಳ ಮುಖ್ಯ ಲಕ್ಷಣ ಅಡಕುಪಾತ್ರೆಯಂತೆ ಒಂದರೊಳಗೊಂದು ಸೇರಿಕೊಂಡಿರುವುದು. ಹೆಣ್ಣುಮಕ್ಕಳು ‘ಸೀತೇ ಕಾಲಲ್ಲಿ ಪದ್ಮರೇಖೆ ನೋಡೇ! ಪದ್ಮಾರೇಖೆಯೊಳಗೆ...’ ಎಂದು ಆಟವಾಡುವುದನ್ನು, ವಯಸ್ಸಾದವರಾದರೂ, ನೋಡಿರಬಹುದು. ಸೀತೆಯ ಕಾಲು ಎಷ್ಟು ಬೃಹತ್ತೋ! ಅದರಲ್ಲಿ ಪರಂಪರೆಯಿಂದ ಅಡಗಿರದ ವಸ್ತುವೇ ಇಲ್ಲ. ವತ್ಸರಾಜನ ಕಥೆಯೂ ಆ ಸೀತೆಯ ಕಾಲಿನಂತೆಯೇ; ಅದರಲ್ಲಿ ಒಂದರ ಹಿಂದೆ ಒಂದರಂತೆ ಬರದ ಕಥೆಯೇ ಇಲ್ಲ.ಶಿವನ ಜಟಾಜೂಟದಿಂದ ಹೊರಟ ಗಂಗೆಯ ಹಾಗೆ ಅವನ ಬಾಯಿಂದ ಹೊರಟ ಕಥೆಯು ಮೂರು ಲೋಕದಲ್ಲಿಯೂ ಹರಿಯುತ್ತದೆ. ಗುಣಾಢ್ಯನು ನಾಗರಾಜನಾದ ವಾಸುಕಿಯ ಮೊಮ್ಮಗ; ವಿದ್ಯಾಧರರು ಹಿಮಾಲಯದಲ್ಲಿ ವಾಸಿಸುವ ಖೇಚರರು; ಅವರ ವ್ಯವಹಾರದಲ್ಲಿ ಸ್ವರ್ಗಲೋಕದ ಬ್ರಹ್ಮಾದಿ ದೇವತೆಗಳೂ ನಾರದಾದಿ ದೇವರ್ಷಿಗಳೂ ಬೆರೆಯುತ್ತಾರೆ. ನರವಾಹನದತ್ತನು ಹುಟ್ಟಿ ಬೆಳೆದು ವಿದ್ಯಾಧರ ಚಕ್ರವರ್ತಿತ್ವವನ್ನು ಪಡೆಯುವುದು ಶಿವನ ಅನುಗ್ರಹಪ್ರಭಾವದಲ್ಲಿ; ಜಂಬೂ ದ್ವೀಪವಲ್ಲದೆ ಶ್ವೇತದ್ವೀಪ, ಕರ್ಪೂರದ್ವೀಪ ಹಂಸದ್ವೀಪ ಸುವರ್ಣದ್ವೀಪ ಕಟಾಹದ್ವೀಪ ಮುಂತಾದ ದ್ವೀಪದ್ವೀಪಾಂತರಗಳ ವೃತ್ತಾಂತವೂ ಅಲ್ಲಿಗೆ ಹೋಗಿ ಬರುವ ಸಾಹಸಿಗಳ ಮತ್ತು ವರ್ತಕರ ವೃತ್ತಾಂತಗಳೂ ಹಲವಾರು.

ಕಥೆ ಹೇಳುವುದು ಅಜ್ಜಿಯರ ಹಕ್ಕು ಕರ್ತವ್ಯ ಎಂಬ ಭಾವನೆ ಇರುವುದು ಸರಿಯಷ್ಟೆ.ಇಲ್ಲಿ ಅಜ್ಜಿ ಅಜ್ಜ ಗುರುಗಳು ಹಿರಿಯರು ಇರಲಿ, ರಾಜ ರಾಣಿ ಆಳು ಮಂತ್ರಿ ಪರಿಚಾರಿಕ ಮೃಗ ಪಕ್ಷಿ ಎಲ್ಲರೂ ಕಥೆ ಹೇಳುತ್ತಾರೆ. ಮಾತೆತ್ತಿದರೆ ಕಥೆ, ಹೊತ್ತು ಹೋಗದಿದ್ದರೆ ಕಥೆ, ನಿದ್ರೆಬಾರದಿದ್ದರೆ ಕಥೆ, ಯಾರಾದರೂ ಏನಾದರೂ ಹೇಳಿದರೆ ಅದನ್ನು ಸಮರ್ಥಿಸುವುದಕ್ಕೆ ಕಥೆ, ವಿರೋಧಿಸುವುದಕ್ಕೆ ಕಥೆ! ಏನಾದರೂ ನಡೆದರೆ, ಜಾತಿಸ್ಮರತ್ವದಿಂದಲೋ ತಪಶ್ಶಕ್ತಿಯಿಂದಲೋ ವಿಜ್ಞಾನಾತಿಶಯದಿಂದಲೋ ಪೂರ್ವಜನ್ಮ ವೃತ್ತಾಂತವನ್ನು ಅರಿತು ಹೇಳುವ ಕಥೆ; ಯುದ್ಧಮಧ್ಯದಲ್ಲಿಯೂ ಸಮರನಾಯಕನಿಗೆ ನಿದ್ರೆ ಬರದಿದ್ದರೆ ಕಥೆ ಕೇಳುವ ಆಸೆ; ಹತ್ತಿರ ಕಥೆ ಹೇಳುವ ಸಚಿವರು. ಇವುಗಳಲ್ಲಿ ಕೆಲವು ಸಾವಿರಾರು ವರ್ಷದಷ್ಟು ಪ್ರಾಚೀನವಾದವು. ಸಾವಿರಾರು ಮೈಲಿಗಳಷ್ಟು ದೂರದಿಂದ ಬಂದವು; ಹೀಗೆ ಘಟಕರ್ಪರರ ಕಥೆಯು(ಪುಟ ೧೦೫) ಹೆರೆಡೊಟಸ್​ನ ರ್ಯಾಂಪ್ಸಿನಿಟಸ್​ (Rhampsinitus) ಎಂಬ ಕಥೆಯ ಒಂದು ರೂಪ; ಅದರ ಜನ್ಮಸ್ಥಳ ಈಜಿಪ್ಟ್​ ದೇಶ. ಈ ಕಥೆ ಸುಮಾರು ೨೩೦೦ ವರ್ಷಗಳಷ್ಟು ಹಳೆಯದೆಂದು ಹೇಳುತ್ತಾರೆ. ಇಂಥ ಕಥೆಗಳು ಹಲವಿದ್ದರೂ ಅವು ಯಾವುದೂ ಪರದೇಶೀ ವೇಷಭೂಷನಾಮಧೇಯಗಳಲ್ಲಿ ಬರುವುದಿಲ್ಲ. ತಾಜಿಕರ (ಪುಟ ೧೭೨) (ತಾಜಿಕ ಎಂಬ ಮಾತು ಪರ್ಷಿಯನ್​ ಭಾಷೆಯದಂತೆ; ಅದಕ್ಕೆ ಅರಬರು ಎಂದು ಅರ್ಥವಂತೆ. ಅವರು ಕಾಶ್ಮೀರಕ್ಕೆ ಏಕೆ ಬಂದರೋ ಯಾವಾಗ ಬಂದರೋ ಈ ವೃತ್ತಾಂತಕ್ಕೆ ಏನು ಸಂಬಂಧವೋ ಗೊತ್ತಾಗಿಲ್ಲ) ಒಂದು ಸಣ್ಣ ವೃತ್ತಾಂತವನ್ನು ಬಿಟ್ಟರೆ ಮಿಕ್ಕವರೆಲ್ಲರೂ ಇಲ್ಲಿಯವರ ಹಾಗೆಯೇ ನಡೆದುಕೊಳ್ಳುತ್ತಾರೆ. ಭರತಖಂಡವು ಕಥೆಗಳ ತವರು; ಇಲ್ಲಿಂದ ಪಾರಸಿಕರೂ ಅವರಿಂದ ಅರಬರೂ, ಅವರಿಂದ ಇಟಲಿಯವರೂ, ಫ್ರೆಂಚರೂ ಇಂಗ್ಲೀಷರೂ ಇವುಗಳನ್ನು ಅರಿತರು. ಇವುಗಳಲ್ಲೆಲ್ಲಾ ಪಂಚತಂತ್ರವು ತುಂಬಾ ಜನಪ್ರಿಯವಾದ ಕಥೆ; ಇದು ಐವತ್ತಕ್ಕಿಂತ ಹೆಚ್ಚು ಭಾಷೆಗಳಲ್ಲಿದೆ. ಇನ್ನೂರಕ್ಕಿಂತ ಹೆಚ್ಚು ರೂಪಗಳಲ್ಲಿದೆ; ಇವು ಹೋಗುತ್ತ ಹೋಗುತ್ತ ಬಣ್ಣ ಬದಲಾಯಿಸಿಕೊಂಡವು. ಆದರೆ ಅವುಗಳ ಮೂಲರೂಪ ದೊರೆಯುವುದು ನಮ್ಮ ದೇಶದಲ್ಲಿಯೇ; ಇಷ್ಟೊಂದು ಹಳೆಯ ಕಥೆಗಳನ್ನು ಇಂಥ ಒಂದು ಸಂಪುಟದಲ್ಲಿ ಅಡಗಿಸಿಟ್ಟುಕೊಂಡಿರುವ ಪ್ರಾಚೀನ ಕಥಾಭಂಡಾರವೆಂದರೆ ಪ್ರಪಂಚದಲ್ಲೆಲ್ಲಾ ಕಥಾಸರಿತ್ಸಾಗರ ಅಥವಾ ಅದರ ಮೂಲವಾದ ‘ಬೃಹತ್ಕಥೆ’ ಯೊಂದೇ! ಅದಕ್ಕೇ ಅಗ್ರಸ್ಥಾನ!

ವೇದದಲ್ಲಿ ಅದರಲ್ಲೂ ಬ್ರಾಹ್ಮಣಗಳಲ್ಲಿ, ವೃತ್ರ ಹರಿಶ್ಚಂದ್ರ ಪುರೂರವಸ್ಸು ಮುಂತಾದವರ ಉಪಾಖ್ಯಾನಗಳು ಅಲ್ಲಲ್ಲಿಯೇ ಬರುತ್ತವೆ. ಆದರೆ ಅವು ಧಾರಾಳವಾಗಿ ಕಂಡುಬರುವುದು ಭಾರತ ರಾಮಾಯಣಗಳಲ್ಲಿ; ಭೀಷ್ಮನೂ ವಿಶ್ವಾಮಿತ್ರನೂ ಎಷ್ಟು ಕಥೆಗಳನ್ನು ಹೇಳುತ್ತಾರೆ! ವನಪರ್ವದ ತುಂಬ ನಾನಾ ಋಷಿಗಳು ಪಾಂಡವರನ್ನು ಸಂತಯಿಸಲು ಹೇಳುವ ಕಥೆಗಳೇ! ಅವೂ ಎಂಥೆಂಥ ಕಥೆಗಳು! ನಳದಮಯಂತಿಯರ ಕಥೆಯಂಥ ಕಥೆ ಭಾರತದಲ್ಲಿಯೇ ಅಲ್ಲದೆ ಜೈನ ಬೌದ್ಧ ಸಾಹಿತ್ಯದಲ್ಲಿಯೂ ಕಂಡು ಬರುತ್ತದೆ. ಇದೂ ಇಂಥ ಹಲವು ಕಥೆಗಳೂ ಬೃಹತ್ಕಥೆಯಲ್ಲಿ ಬರುತ್ತವೆ. (ಏಕೋ ಏನೋ ಸಾವಿತ್ರಿಯ ಕಥೆಯೇ ಇಲ್ಲ) ಆದರೆ ಅಲ್ಲಿ ಅವುಗಳ ಸ್ವರೂಪ ರಚನೆಗಳೇ ಬೇರೆ; ಇಲ್ಲಿಯ ಸ್ವರೂಪ ರಚನೆಗಳೇ ಬೇರೆ; ಮಹಾಭಾರತದ ಪ್ರಸಿದ್ಧ ಉಪಾಖ್ಯಾನಗಳೇ ಇಲ್ಲಿ ಬೇರೆ ಬಣ್ಣವನ್ನು ತಳೆಯುತ್ತವೆ. ಕುಂತಿಯ ಕಥೆ(ಪುಟ ೯೯), ಅಹಲ್ಯೆಯ ಕಥೆ(ಪುಟ ೧೦೪), ಧರ್ಮವ್ಯಾಧನ ಕಥೆ(ಪುಟ ೨೨೩) ಇವು ಒಂದೆರಡು ಉದಾಹರಣೆಗಳು. ರಾಮಾಯಣದ ಕಥೆಯೂ(ಪುಟ ೨೦೨) ಹೀಗೆಯೇ. ಇದರಲ್ಲಿ ಉತ್ತರಕಾಂಡದ ಕಥೆ ಇದೆ. ಶ್ರೀಮದ್ರಾಮಾಯಣದಲ್ಲಿ ಈ ಭಾಗ ಪ್ರಕ್ಷಿಪ್ತವೆಂದು ಹೇಳುತ್ತಾರೆ. ಬೃಹತ್ಕಥೆಯ ಪಾಠ ರೂಢವಾಗಿ ಯಾವುದೋ ಒಂದು ಪ್ರಾಂತದಲ್ಲಿ ಪ್ರಚಾರದಲ್ಲಿದ್ದು ಜನರಂಜಕವಾಗಿದ್ದದ್ದರಿಂದ ಆಮೇಲೆ ರಾಮಾಯಣಕ್ಕೆ ಸೇರಿದ್ದರೂ ಸೇರಿರಬಹುದು. ಭದ್ರಘಟದ ಕಥೆ(ಪುಟ ೨೩೧) ಇಂಥ ಇನ್ನೊಂದು ಉದಾಹರಣೆ. ಇದು ಕ್ರೈಸ್ತ ಬೌದ್ಧ ಮುಂತಾದ ಸಾಹಿತ್ಯಗಳಲ್ಲಿ ನಾನಾರೂಪಗಳನ್ನು ತಾಳಿದೆ. ಮಹಾಭಾರತದಲ್ಲಿ ಬರುವ ಅಕ್ಷಯ ಪಾತ್ರೆಯ ಕಥೆಯು ಇದರ ರೂಪಾಂತರವಾಗಿ ಕಾಣುತ್ತದೆ. ಅರ್ಜುನನಿಗೆ ಬಂದ ಊರ್ವಶೀ ಶಾಪಕ್ಕೆ ಮೂಲ ಇಲ್ಲಿದೆ. (ಪುಟ ೧೬೦) ಹೋಗುಹೋಗುತ್ತ ಜೈನ ಬೌದ್ಧ ಕಥೆಗಳು ಹೆಚ್ಚಾಗಿಬಿಡುತ್ತವೆ. ಭೋಗವಾಗಲೀ ಯೋಗವಾಗಲೀ ವೈರಾಗ್ಯವಾಗಲೀ ಸಂಸಾರವಾಗಲೀ ಮನುಷ್ಯಲೋಕವಾಗಲೀ ದೇವಲೋಕವಾಗಲೀ ಅದ್ಭುತವಾಗಲೀ ಅಸಹ್ಯವಾಗಲೀ, ಒಂದು ಅತ್ಯುಕ್ತಿಯೇ ಅವುಗಳ ಸಾಮಾನ್ಯ ಲಕ್ಷಣ. ಅಲ್ಲದೆ ಅವುಗಳ ಲೇಖಕರು ಏನೋ ಒಂದು ನವೀನತೆ -ವೈಲಕ್ಷಣ್ಯ-ಹುಡುಕುತ್ತಾರೆ., ಕಲ್ಪಿಸುತ್ತಾರೆ. ಅದು ಅನೇಕ ವೇಳೆ ನಂಬಿಕೆಗೆ ಬರದೆ ವಿಕಾರವಾಗಿ ಕಾಣುತ್ತದೆ. ರುಂಡಪುರುಷ ಮತ್ತು ಜಾರೆ (ಪುಟ ೨೬೨), ಶಶಿ ಮತ್ತು ಅವನ ಹೆಂಡತಿ(ಪುಟ ೨೬೧), ಹೆಂಡಿರುಮಕ್ಕಳೆಲ್ಲರನ್ನೂ ದಾನಮಾಡಿದ ತಾರಾವಲೋಕನ ಕಥೆ(ಪುಟ ೩೭೨) ಇವು ಇಂಥವು. ಯಶೋಧರ ಚರಿತೆಯಲ್ಲಿ ಬರುವ ಪ್ರಣಯಕಥೆಯೂ ಶಶಿ ರುಂಡಪುರುಷ ಇವರ ಕಥೆಗಳಂಥದೇ. ಅದರಲ್ಲಿ ಕಾವ್ಯರಚನಾಗುಣ ಏನೇ ಇರಲಿ ವಸ್ತು ಮಾತ್ರ ಅವಿಶ್ವಾಸ್ಯವಾದದ್ದು ಅಸಹ್ಯವಾದದ್ದು. ತಾರಾವಲೋಕನ ಕಥೆಯು ದಾನದ ಪ್ರಾಶಸ್ತ್ಯವನ್ನು ಹೇಳುವುದಕ್ಕೆ ಹೊರಟದ್ದು; ಗೃಹಸ್ಥನಿಗೆ ದಾನವೇ ಸರ್ವಸ್ವವೇ? ತನ್ನನ್ನೇ ನಂಬಿದ ಹೆಂಡತಿಮಕ್ಕಳನ್ನು ಯಾರ ಪಾಲೋ ಮಾಡುವುದು ಅಧರ್ಮವಲ್ಲವೇ? ಸೇನಾಪತಿಯು ತನ್ನ ಹೆಂಡತಿಯನ್ನು ರಾಜನ ಉಪಭೋಗಕ್ಕೆ ಒಪ್ಪಿಸಲು ಬಂದಾಗ ಅವನಿಗೆ ಬುದ್ದಿಹೇಳಿ, ಶಿಕ್ಷೆಮಾಡುವುದಾಗಿ ಹೆದರಿಸಿ ಕೊರಗಿ ಪ್ರಾಣಬಿಟ್ಟ ಧರ್ಮಸೇನನ ಧರ್ಮಬುದ್ದಿಗಳೀಗ ಮೆಚ್ಚತಕ್ಕವು. ಇಂಥ ಕಥೆಗಳು ಚಕ್ರಭೀಮನ ಕೋಟೆಯ ಹಾಗೆ ಸುತ್ತಿ ಸುತ್ತಿ ತೊಡಕಾಗಿ ಹೊರಟದಾರಿಯೇ ಗೊತ್ತಾಗದಂತೆ ಎಲ್ಲಿಗೋ ಹೋಗಿ ನೆಲೆಗೆ ಬರುತ್ತವೆ. ಹಿಂದಿನ ಕಾಲದಲ್ಲಿ ಕಿವಿ ಹರಿದು ಹಾಲೆ ಜೋತುಬಿದ್ದಿದ್ದರೂ ಮುತ್ತೈದೆಯರು ತಪ್ಪದೇ ಓಲೆಗಳನ್ನು ಧರಿಸುತ್ತಿದ್ದಂತೆ, ಇಲ್ಲಿ ಅನೇಕ ವೇಳೆ ಮೂಲಕಥೆಯ ಸಂಬಂಧ ನಿಮಿತ್ತಮಾತ್ರಕ್ಕೆ ಒಂದು ಎಳೆ ಅಂಟಿಕೊಂಡಿರುತ್ತದೆ. ಅದಕ್ಕೆ ಉಪಕಥೆಗಳು ಸಿಂಬಿಸಿಂಬಿಯಾಗಿ ಕೊಂಡಿಕೊಂಡಿಯಾಗಿ ಜೋತುಬೀಳುತ್ತವೆ. ಇವು ಧರ್ಮಕರ್ಮಗಳನ್ನು ಬೋಧಿಸಬೇಕೆಂಬುದೇನೂ ಇಲ್ಲ. ಕುತೂಹಲ ಕೆರಳಿಸುವುದಾಗಿ, ವಿನೋದ ಉಂಟುಮಾಡುವುದಾಗಿ, ಬೇಸರ ಕಳೆಯುವುದಾಗಿ, ಇದ್ದರೆ ಸರಿ!

ಉದಯನನು ಜನಮೇಜಯನ ಮರಿಮಗನಂತೆ; ಹಾಗೆಯೇ ಬೃಹತ್ಕಥೆಯೂ ಭಾರತಾನಂತರದ ಕಥೆ. ಅದರ ಕಾಲಕ್ಕೂ ಇದರ ಕಾಲಕ್ಕೂ ಎಷ್ಟೋ ವ್ಯತ್ಯಾಸ. ಭಾರತವು ಯಜ್ಞದಲ್ಲಿ ಋಷಿಗಳು ಹೇಳಿದ ಕಥೆಯಾದರೆ ಬೃಹತ್ಕಥೆಯು ಶಿವನು ಪಾರ್ವತಿಗೆ ಏಕಾಂತದಲ್ಲಿ ವಿನೋದಕ್ಕಾಗಿ ಹೇಳಿದ ಕಥೆ. ಅದನ್ನು ಕದ್ದು ಕೇಳಿ ಶಾಪಗ್ರಸ್ತನಾದ ಗಣನು ಹೇಳಿದ ಕಥೆ. ಇದರಲ್ಲಿ ಋಷಿಗಳು ಬಂದರೂ ಅವರ ಧಾರ್ಮಿಕ ಉಪನ್ಯಾಸಗಳಿಲ್ಲ. ಅವರ ಕಥೆಗಳು ವನವಾಸಿಗಳ ಕಥೆಗಳಂತಿರುವುದಿಲ್ಲ. ಅಲ್ಲಿ ಧರ್ಮಮೋಕ್ಷಗಳೇ ಗುರಿಯಾದರೆ ಇಲ್ಲಿ ಅರ್ಥಕಾಮಗಳು ಗುರಿ. ಅದು ಬ್ರಾಹ್ಮಣ ಕ್ಷತ್ರಿಯರ ಕಥೆಯಾದರೆ, ಇದು-ಮುಖ್ಯವಾಗಿ-ವೈಶ್ಯಶೂದ್ರರ ಕಥೆ. ಇಲ್ಲಿ ಬರುವ ನರವಾಹನದತ್ತನು ‘ವಿದ್ಯೆ’ ಗಳಿಂದಲೂ ವಿಷಮಶೀಲನು ವಾಮಾಚಾರ ಬೇತಾಳಗಳಿಂದಲೂ ಮಹತ್ವ ಪಡೆಯುತ್ತಾರೆ- ಪಾಂಡವರ ಹಾಗೆ ಧರ್ಮ ವೀರ ಗುಣಗಳಿಂದಲ್ಲ. ಇಲ್ಲಿ ಯಾಜ್ಞಿಕರಿಗಿಂತಲೂ ಕಾಪಾಲಿಕರು ಪ್ರಬಲ; ವೃದ್ಧರಿಗಿಂತಲೂ ಯುವಕರು ಪ್ರಬಲ; ಶಾಂತರಿಗಿಂತಲೂ ಸಾಹಸಿಗಳೇ ಹೆಚ್ಚು. ಆದ್ದರಿಂದಲೇ ಬಾಣನು ಹೇಳುವಂತೆ ಇದು -ಸಮುದ್ದೀಪಿತ ಕಂದರ್ಪಾ..ವಿಸ್ಮಯಾಯ ಬೃಹತ್ಕಥಾ’ -ಶೃಂಗಾರಾಧ್ಭುತ ಪ್ರಧಾನವಾದದ್ದು, ಭಾರತದಂತೆ ಶಾಂತ ಪ್ರಧಾನ ವಾದದ್ದಲ್ಲ. ಹೀಗೆ ಒಂದು ವಿಧದಲ್ಲಿ ಬೃಹತ್ಕಥೆಯು ಭಾರತಕ್ಕೆ ಪೂರಕವಾಗಿದೆ. ಎರಡೂ ಸೇರಿ ಪುರುಷಾರ್ಥವನ್ನು ಪೂರ್ಣಮಾಡುತ್ತವೆ ಎಂದು ಹೇಳಿದರೆ ತಪ್ಪಾಗಲಾರದು.

ರಾಮಾಯಣ ಭಾರತ ಭಾಗವತಗಳನ್ನು ಬಿಟ್ಟರೆ, ನೇರವಾಗಿಯೋ, ದೂರವಾಗಿಯೋ ಬೃಹತ್ಕಥೆಯೇ ಪ್ರಾಚೀನ ಸಂಸ್ಕೃತ ಗದ್ಯ ಪದ್ಯ ಕಾವ್ಯ ನಾಟಕಗಳೆಲ್ಲಕ್ಕೂ ಆಕರವನ್ನೊದಗಿಸಿದೆಯೆಂದು ಹೇಳಬಹುದು. ಅದರ ಕಥೆಗಳು ದೇಶ ವಿದೇಶಗಳಿಗೆ ಹೋಗಿ ಅರೇಬಿಯನ್​ ನೈಟ್ಸ್​, ಬೊಕಾಚಿಯೋ ಕಥೆಗಳು, ಚಾಸರನ ಕಥೆಗಳು, ಕೊನೆಗೆ ಷೇಕ್ಸ್​ಪಿಯರಿನ ನಾಟಕಗಳು ಇವಕ್ಕೂ ಸಾಮಗ್ರಿಗಳನ್ನು ಒದಗಿಸಿವೆ. ಇಂದು ಕನ್ನಡಿಗರು ಇದನ್ನು ಅಸಡ್ಡೆಮಾಡಿದ್ದರೂ ಸಾಹಸಿಗಳಾದ ತಮಿಳರು ಅದರ ಎಷ್ಟೋ ಕಥೆಗಳನ್ನು ಉಪಯೋಗಿಸಿಕೊಂಡು ಚಲನಚಿತ್ರಗಳನ್ನು ರಚಿಸಿದ್ದಾರೆ. ಹೀಗೆ ಮೂಲದೇವನ ಕಥೆಯು ‘ಮಂಗಮ್ಮ ಶಪಥಂ’ ಚಿತ್ರವಾಗಿದೆ.

ಕಥಾಶಾಸ್ತ್ರವನ್ನು ವ್ಯಾಸಂಗಮಾಡಿದವರು ಪ್ರಪಂಚದ ಕಥಾವಸ್ತುಗಳನ್ನೆಲ್ಲಾ ವರ್ಗೀಕರಣಮಾಡಿ ಅವೆಲ್ಲಾ ಸುಮಾರು ಒಂದುನೂರು ವಿಧವಾಗುತ್ತವೆಯೆಂದು ನಿರ್ಧರಿಸಿದ್ದಾರೆ. ಮಿಕ್ಕವು ಅವುಗಳಿಂದ ಜನ್ಮಗಳು; ಅವುಗಳ ಛಾಯೆಗಳು. ಕಥಾಸರಿತ್ಸಾಗರದಲ್ಲಿ ಈ ವೈವಿಧ್ಯದ ಬಹುಭಾಗವು ದೊರೆಯುತ್ತದೆ ಎಂದು ಹೇಳಿದರೆ ಅದರ ಕಥಾಸಂಪತ್ತು ಎಷ್ಟು ಮಟ್ಟಿನದು ಎಂದು ವಾಚಕರೇ ಊಹಿಸಿಕೊಳ್ಳಬಹುದು.


### ಕಥಾಸಾಹಿತ್ಯ ಮತ್ತು ಸಮಾಜ


ಈಗ ಎಲ್ಲರೂ ಅದರಲ್ಲಿಯೂ ಹೆಣ್ಣುಹುಡುಗರು, ಕಥೆಯ ಪುಸ್ತಕಗಳನ್ನು ಕೇಳುವುದು ಹೆಚ್ಚಾಗಿದೆ. ಅವರಿಗೆ ಪುಸ್ತಕ ಒದಗಿಸುವುದೇ ಕಷ್ಟ; ಎಂಥ ಪುಸ್ತಕ ಎಷ್ಟು ದೊಡ್ಡ ಪುಸ್ತಕ ತಂದು ಕೊಟ್ಟರೂ ಒಂದೆರಡು ದಿನಗಳಲ್ಲಿ ಓದಿ ಮುಗಿಸಿ ಹೊಸಪುಸ್ತಕಕ್ಕೆ ಕೈ ನೀಡುತ್ತಾರೆ. ಇದು ಶುಭಸೂಚನೆ. ಇಂದಿನ ಸ್ಥಿತಿಯಲ್ಲಿ ಸ್ವಾಭಾವಿಕ. ಕಾಡುಹರಟೆ ಕರಟುಪುರಾಣ ದೂರು ದಂದುಗ ದೂಷಣೆ ಇವುಗಳಲ್ಲಿ ಕಾಲಕಳೆದು ಮನಸ್ಸನ್ನು ಕಹಿಯೋ ಕಸರೋ ಮಾಡಿಕೊಳ್ಳುವುದಕ್ಕಿಂತ ಪುಸ್ತಕದ ಮರೆಹೋಗುವುದು ಲೇಸು! ಹೆಣ್ಣುಹುಡುಗರಿಗೆ ಓದಿನಲ್ಲಿ, ವಿದ್ಯೆಯಲ್ಲಿ, ಇರುವ ಆದರ ಆಸಕ್ತಿ ಗಂಡುಹುಡುಗರಿಗೆ ಇಲ್ಲ; ಅವರು ಓದುವುದು ಅಭ್ಯಾಸವಾಗಿ ಸಂಸಾರ ಹೂಡಿದ ಮೇಲೆ ಅವರಲ್ಲಿ ಸಂತೋಷ ಶಾಂತಿ ಸಂತಯಿಕೆ ಎಲ್ಲಕ್ಕೂ ಸರಸ್ವತೀ ಸೇವೆಯು ಅಗ್ರಸ್ಥಾನವನ್ನು ಪಡೆಯುತ್ತದೆ. ಇಂದಿನ ಸ್ತ್ರೀವಿದ್ಯಾಭ್ಯಾಸದಲ್ಲಿ ಅವಗುಣಗಳು ಸಾವಿರವಿರಲಿ, ಈ ಒಂದು ಗುಣವು ಅವೆಲ್ಲವನ್ನೂ ನುಂಗುತ್ತದೆ. ಇದನ್ನು ಉಪಯೋಗಿಸಿಕೊಂಡು ಹಲವು ಜನ ಹಲವು ರೀತಿಯ ಕಥೆಗಳನ್ನು ಬರೆಯುತ್ತಿದ್ದಾರೆ. ವಿದ್ಯಾವಂತರಾಗಿ ವಿವೇಕವುಳ್ಳವರಾದರೆ ಎಂಥ ಗ್ರಂಥಗಳನ್ನು ಓದಿದರೂ ನಮ್ಮ ಬುದ್ದಿ ನಮ್ಮ ಕೈಯಲ್ಲಿರುತ್ತದೆ. ಕೊಳಕು ಎಂದಿಗೂ ಬೆಳಕಾಗುವುದಿಲ್ಲ. ಹಂದಿಯನ್ನು ಹಸುವಿನಂತೆ ಯಾರು ಮನ್ನಿಸುತ್ತಾರೆ? ಹೊಲಸಿನಿಂದ ಅಸಹ್ಯವೇ; ಅನಿವಾರ್ಯವಾಗಿ, ಅಭ್ಯಾಸವಾಗಿ, ಅದನ್ನು ಮುಟ್ಟಿದರೂ, ಸುಸಂಸ್ಕಾರವಿದ್ದರೆ ಜಯವು ಶುಚಿಗೇ ಹೊರತು ಅಶುಚಿಗಲ್ಲ. ವಿದ್ಯೆ ವಿಜ್ಞಾನಗಳ ಕೈಯಲ್ಲಿ ಗ್ರಾಮಸಾರವೂ ಬಚ್ಚಲರೊಚ್ಚೂ ಅವುಗಳ ದುರ್ವಾಸನೆಯನ್ನು ಬಿಟ್ಟು ಗೊಬ್ಬರವಾಗುತ್ತದೆ. ಆದರೆ ಅದರಲ್ಲಿ ಕೆಲಸಮಾಡುವವನಿಗೂ, ದುರ್ವಾಸನೆ ತಪ್ಪಿದ್ದಲ್ಲ; ಸೀಮೆಯೆಣ್ಣೆಯಿಂದ ಒಲೆ ಹೊತ್ತಿಸಬಹುದು, ದೀಪ ಉರಿಸಬಹುದು; ಗೆದ್ದಲನ್ನೂ ನಾಶಪಡಿಸಬಹುದು; ಆದರೆ ಅದನ್ನು ಮಾರುವವನ ಕೈ ದುರ್ವಾಸನೆಯೇ; ಅವನು ಅದನ್ನು ಸುಗಂಧದಂತೆ ಉಪಯೋಗಿಸಲಾಗುವುದಿಲ್ಲ. ಸಾಬೂನೋ ಸೀಗೇಕಾಯೋ ಹಾಕಿ ಕೈತೊಳೆದುಕೊಂಡ ಹೊರತು ಮತ್ತೇನು ಕೆಲಸಮಾಡಲೂ ಆಗುವುದಿಲ್ಲ. ಈ ಮಧ್ಯೆ ನಾಡ ಹಿರಿಯರು ಜನಕ್ಕೆ ದೊಡ್ಡ ವ್ಯಕ್ತಿಗಳ ಆದರ್ಶವನ್ನು ಎತ್ತಿ ಎತ್ತಿ ತೋರಿಸುತ್ತಿರುವಂತೆ, ನಾಡ ಸಾಹಿತ್ಯವು ದೊಡ್ಡ ಗ್ರಂಥಗಳ ಪರಿಚಯವನ್ನೂ ಮಾಡಿಸುತ್ತಿರಬೇಕು. ಯಾವ ಕಾಲದಲ್ಲಿಯೂ ಜನಕ್ಕೆ ಅವುಗಳ ಯೋಗ್ಯತೆಯನ್ನು ಕಾಣುವಷ್ಟು ಪರಿಜ್ಞಾನವಿದ್ದೇ ಇರುತ್ತದೆ. ತೆಂಗಿನಮರಕ್ಕೂ ಕುರುಚಲುಗಿಡಕ್ಕೂ ಅಂತರವು ಎಂದಿಗೂ ಯಾರ ಕಣ್ಣಿಗೂ ಅಳಿಸಿಹೋಗುವುದಿಲ್ಲ.

ಅಸಹ್ಯವೂ ಆಶ್ಲೀಲವೂ ಹಳೆಯ ಕಾವ್ಯಗಳಲ್ಲಿ ಇಲ್ಲವೆಂದಲ್ಲ. ಹಳೆಯ ಸಾಹಿತ್ಯದಲ್ಲಿಯೂ ಇದೆ; ಸಂಸ್ಕೃತದಲ್ಲಿದೆ, ಕನ್ನಡದಲ್ಲಿದೆ; ಅಂಥ ಕಾವ್ಯಗಳ ಹೆಸರು ಹೇಳಿ ಅವುಗಳಲ್ಲಿ ಅಭಿಮಾನವಿರುವವರನ್ನು ಕೆರಳಿಸಿದ್ದರಿಂದ ಏನೂ ಪ್ರಯೋಜನವಿಲ್ಲ. ಆದರೆ ಅವು ಹಳೆಯವಾದ್ದರಿಂದ ಸರಿ ಎಂದು ಯಾರೂ ಸಮರ್ಥಿಸಲಾರರು. ಕಾಳಿದಾಸನಂಥವನೂ ಕುಮಾರಸಂಭವದ ಉತ್ತರಾರ್ಧದಲ್ಲಿ ವರ್ಣಿಸಿರುವ ಪಾರ್ವತೀ ಪರಮೇಶ್ವರರ ಸಂಭೋಗವು ಉಚಿತವೇ? ಅದನ್ನು ಅವನೇ ಬರೆದಿರಬಹುದೇ? -ಎಂಬ ಚರ್ಚೆ ಸುವಿದಿತವಾಗಿದೆ. ಇಂಥ ವಸ್ತುವಿನ ವಿವರ ವರ್ಣನೆಯಿಂದ ಬರೆಯುವವರಿಗೂ ಓದುವವರಿಗೂ ಒಂದು ವಿಧವಾದ ಚಾಪಲ್ಯತೃಪ್ತಿ--ಅದರಲ್ಲಿಯೂ ಅಂಥ ಭೋಗಸಾಮಗ್ರಿಯನ್ನು ಕಾಣದವರಿಗೆ. ಚಿನ್ನಬೆಳ್ಳಿಗಳ ಬೆಟ್ಟಗಳನ್ನೂ ಮುತ್ತುರತ್ನಗಳ ರಾಶಿಗಳನ್ನೂ ವರ್ಣನೆ ಮಾಡತಕ್ಕವರದೂ ಈ ಅಭಾವಮನೋವೃತ್ತಿಯೇ. ಅದರಿಂದ ತೂಕಡಿಸುವವರಿಗೆ ಹಾಸಿಗೆ ಹಾಸಿಕೊಟ್ಟಂತಾಗಿ ಹೆಚ್ಚು ದೌರ್ಬಲ್ಯಕ್ಕೂ ಚಾಪಲ್ಯಕ್ಕೂ ಅವಕಾಶವಾಗುತ್ತದೆ. ಚಾಪಲ್ಯದೌರ್ಬಲ್ಯಗಳಿಂದ ನಷ್ಟವೇ ಹೊರತು ಲಾಭವಿಲ್ಲ. ತಿರಸ್ಕಾರವೇ ಹೊರತು ಪುರಸ್ಕಾರವಿಲ್ಲ. ಶಿಸ್ತು ಸಂಯಮ ಸದಾಚಾರಗಳಲ್ಲಿ ಬೆಳೆದವನೂ ಮೊದಮೊದಲು ಅದಕ್ಕೆ ಹೇಸುತ್ತಾನೆ. ಆಮೇಲೆ ಅದನ್ನು ಸಹಿಸುತ್ತಾನೆ. ಆಮೇಲೆ ಅದರೊಡನೆ ಸಮಾಧಾನದಿಂದಿರುತ್ತಾನೆ. ಕೊನೆಗೆ ಅದರಿಂದ ಸಂತೋಷಪಡುವಂತಾಗಿ, ಅದು ಅನಿವಾರ್ಯವಾಗಿ ಅದಿಲ್ಲದಿದ್ದರೆ ಪ್ರಾಣವೇ ಹೋಗುವಂತಾಗುತ್ತದೆ. ಸಿಗರೇಟು ಮೊದಲುಮಾಡಿಕೊಂಡು ಸುಳ್ಳು ಕಳ್ಳತನ ಜೂಜು ಕುಡಿತ ವ್ಯಭಿಚಾರ ಇವೆಲ್ಲವೂ ಅದಕ್ಕೆ ಉದಾಹರಣೆಗಳೇ; ಆದ್ದರಿಂದ ಅವುಗಳನ್ನು ದೂರವಿಡುವುದು ಒಳ್ಳೆಯದು. ದ್ಯೂತ ಮದ್ಯ ಮಾಂಸಾದಿಗಳು ಪ್ರಾಚೀನಕಾಲದಿಂದ ಬಂದಿದ್ದರೂ ವಿವೇಕಿಗಳು ‘ಪ್ರವೃತ್ತಿರೇಷಾ ಭೂತಾನಾಂ ನಿವೃತ್ತಿಸ್ತು ಮಹಾಫಲಾ’ ಎಂದು ಹಿಂದೆ ಬೋಧಿಸಿ ಆಚರಣೆಗೆ ತಂದರು. ಅವುಗಳ ಕೈಗೆ ಸಿಕ್ಕಿದರೆ ಯಂತ್ರಕ್ಕೆ ಬೆರಳು ಕೊಟ್ಟಹಾಗೆ; ಅವು ಹಸ್ತವನ್ನು ಮಾತ್ರವನ್ನಲ್ಲ ಮನುಷ್ಯನನ್ನೇ ಎಳೆದುಕೊಂಡು ಅಗಿದು ನುಂಗಿಬಿಡುತ್ತವೆ. ಕಥಾಸರಿತ್ಸಾಗರದಲ್ಲಿಯೂ ಇದಕ್ಕೆ ಉದಾಹರಣೆಗಳು ಬೇಕಾದಷ್ಟಿವೆ. ಅದು ಮಹಾಭಾರತದಂತೆ ಬರಿಯ ಧರ್ಮಗ್ರಂಥವಲ್ಲ. ಲೌಕಿಕ ಗ್ರಂಥ. ನಡೆಯುವವನು ಎಡವುತ್ತಾನೆ, ಆದರೆ ಬುದ್ಧಿ ಕಲಿಯುತ್ತಾನೆ; ತಲೆ ತಾಗಿದರೆ ಬುದ್ದಿ ಬರುತ್ತದೆ, ಹಿಂದಕ್ಕೆ ತಪ್ಪು ಮುಂದಕ್ಕೆ ಬುದ್ಧಿ. ಮನುಷ್ಯ ದುರ್ಬಲ; ಹರಿಯುವ ನೀರಿನಂತೆ ಅವನ ಪ್ರವೃತ್ತಿ ಬೀಳಿನಕಡೆಗೇ; ಅಂಥವನಿಗೆ ಅವಕಾಶವನ್ನು ಕಲ್ಪಿಸಿಕೊಟ್ಟರೆ ಅವನ ಪಾಪಕ್ಕೆ ಅವನೊಬ್ಬನೇ ಹೊಣೆಯಾಗುವುದಿಲ್ಲ; ಅವಕಾಶ ಒದಗಿಸಿಕೊಟ್ಟವನೂ ಕಾರಣನಾಗುತ್ತಾನೆ. ಈಗ ಈ ವಿಚಾರಗಳಲ್ಲಿ ಕಥೆಗಾರರೂ ಸಿನಿಮಾಗಳೂ ಇರಲಿ, ಸರ್ಕಾರವೇ ಬಹುಮಟ್ಟಿಗೆ ಅದರ ಕರ್ತವ್ಯವನ್ನು ಮಾಡುತ್ತಿಲ್ಲವೆಂದರೆ ತಪ್ಪಾಗಲಾರದು. ನಾಲ್ಕು ಜನ ಇಸ್ಪೀಟು ಆಡಿ ಹತ್ತಾರು ರೂಪಾಯಿ ಕಳೆದುಕೊಂಡರೆ -ಅದೂ ತಮ್ಮ ತಮ್ಮಲ್ಲಿಯೇ- ಅವರನ್ನು ಪೋಲೀಸಿನವರು ಹಿಡಿದುಕೊಂಡುಹೋಗಿ ಶಿಕ್ಷೆಗೆ ಗುರಿಪಡಿಸುತ್ತಾರೆ. ಲಕ್ಷಾಂತರ ರೂಪಾಯಿ ಪೋಲಾಗಿ ಸಂಸಾರಿಕರ ಮನೆ ಹಾಳಾಗಿ, ಹಣವೆಲ್ಲಾ ಎಲ್ಲೋ ಹರಿದುಹೋಗಿ ದೇಶವನ್ನು ಬರಿದುಮಾಡುವ, ಕುದುರೆಯ ಜೂಜು ಲಾಟರಿ ಮುಂತಾದುವುಗಳಿಂದ ಹಣ ಗುಣಗಳೆರಡನ್ನೂ ಕಸಿದುಕೊಳ್ಳುವ, ಶ್ರೀಮಂತ ಜೂಜಿನಕಟ್ಟೆಗಳನ್ನೂ ವಿವಾಹಮಂದಿರಗಳನ್ನೂ ಅನುಮೋದಿಸುತ್ತಾರೆ- ಸರ್ಕಾರಕ್ಕೆ ಸಾವಿರಾರು ರೂಪಾಯಿನ ಲಾಭವಾಗುತ್ತದೆಂದು; ಮದ್ಯವನ್ನು ಬಡಮಂದಿಯ ಮುಂದೆ ಒಡ್ಡಿ ಸೇಂದಿಯ ಕಂಟ್ರಾಕ್ಟರೂ, ಆ ಮೂಲಕ ಸರ್ಕಾರವೂ ಸಾಹುಕಾರರಾಗಿ ಪಾಪಧನವನ್ನು ಗಳಿಸುತ್ತಾರೆ. ನಿರೋಧ ಮಾಡಿದರೆ, ಸೇರುಗಟ್ಟಲೆ ಕದ್ದು ಕುಡಿಯುವವರು ಸರ್ಕಾರದ ಅನುಗ್ರಹ ಪ್ರೋತ್ಸಾಹ ಪ್ರಕಟನೆಗಳಿಂದ ಕಡಾಯಿಗಟ್ಟಲೆ ಕುಡಿಯುತ್ತಾರೆ. ಕದ್ದು ವ್ಯಭಿಚಾರಮಾಡುವವರು ರಾಜಾರೋಷಾಗಿ, ಅಂಗಡಿ ಇಟ್ಟು ದೇಹ ಮಾರುತ್ತಾರೆ, ರೋಗ ಮಾರುತ್ತಾರೆ; ಸರ್ಕಾರದ ರಕ್ಷಣೆಯಿಂದ ಅದಕ್ಕೆ ನೀತಿಯ ಮುದ್ರೆ ಬೀಳುತ್ತದೆ. ಭೀತಿ ತೊಲಗುತ್ತದೆ. ಹೊಗೆಸೊಪ್ಪು ಅಫೀಮು ಗಾಂಜಾ ಮುಂತಾದ ಮಾದಕದ್ರವ್ಯಗಳೂ ಹೀಗೇ; (ಕಥಾಸರಿತ್ಸಾಗರದಲ್ಲಿ ಇವು ಇಲ್ಲ; ಇವು ಈಚೆಗೆ ಬಂದ ಪಿಡುಗುಗಳು). ಇವುಗಳನ್ನು ನಿರ್ಮೂಲಮಾಡಬೇಕೆಂದರೆ ಸರ್ಕಾರಕ್ಕೆ ದೊಡ್ಡದಲ್ಲ ಆದರೆ ಅದರಿಂದ ಆದಾಯವಿರುವುದರಿಂದ ಅದನ್ನು ಸರ್ಕಾರವೇ ತನ್ನ ಕೈಗೆ ತೆಗೆದುಕೊಂಡು ಮಾರಿಯೂ ದುಡ್ಡು ಗಳಿಸುತ್ತದೆ. ದಂಡವಿಧಿಸಿಯೂ ದುಡ್ಡು ಗಳಿಸುತ್ತದೆ. ಇದೇನು ಅನೀತಿಯ ನೀತಿಯೋ ತಿಳಿಯದು. ಮಹಾತ್ಮಾ ಗಾಂಧಿಯವರು ಬದುಕಿದ್ದವರೆಗೂ ಇದನ್ನು ಹೇಳಿ ಹೇಳಿ ಬೇಸತ್ತರು.೫೩ ಅವರ ಅನುಯಾಯಿಗಳ ಕೈಗೆ ಸರ್ಕಾರ ಬಂದಮೇಲೆ ಈ ದಾರಿಯಲ್ಲಿ ಏನೂ ಮಾಡಿಲ್ಲ; ಪಾನನಿರೋಧದ ಹೆಸರಲ್ಲಿ ವ್ಯಾಪಾರದ ತೆರಿಗೆಯೊಂದು ಜನರ ಮೇಲೆ ಹೇರಿಕೊಂಡಿತು; ಸರ್ಕಾರಕ್ಕೆ ಮತ್ತಷ್ಟು ಲಾಭವಾಯಿತು. ಅರಿಯದ ರೈತರ ಮುಂದೆ ಸಂತೆಗಳಲ್ಲಿ ಬೀಡಿ ಸಿಗರೇಟುಗಳ ಮಳೆಗರೆದು ಅವರನ್ನು ಬಲೆಗೆ ಹಾಕಿಕೊಂಡ ಅದರ ವರ್ತಕರಿಗೂ, ಮನೆಮನೆಗೂ ಬಂದು ದಿನದಿನವೂ ಬಿಟ್ಟಿ ಟೀ ಮಾಡಿಕೊಟ್ಟು ಕುಡಿಸಿ ಅವರನ್ನು ಟೀ ದಾಸರನ್ನಾಗಿ ಮಾಡಿಕೊಂಡ ಅದರ ವ್ಯಾಪಾರಿಗಳಿಗೂ ತಾಯಿತಂದೆಗಳಂತಿರಬೇಕಾದ ಸರ್ಕಾರಕ್ಕೂ ಏನು ವ್ಯತ್ಯಾಸವಾದಹಾಗಾಯಿತು? ಕಥಾಮೃತದಲ್ಲಿ ವಂಚನೆಗಾರರ ಕಥೆಗಳೂ ಬೇಕಾದಷ್ಟು ಬರುತ್ತವೆ. ಇಂದಿನ ಜೀವನದಲ್ಲಿ ಅವು ಕಥೆಗಳಲ್ಲ; ಕಣ್ಣುಮುಂದೆ ನಡೆಯುತ್ತಿರುವ ಕಟು ಸಂಗತಿಗಳು. ಇಂದು ಯಾವ ಪದಾರ್ಥ ಬೆರಕೆ ಇಲ್ಲದೆ ಸಿಕ್ಕುತ್ತದೆ? ಯಾವ ಮನುಷ್ಯ ಸುಳ್ಳು ಹೇಳುವುದಕ್ಕೆ ಹಿಂತೆಗೆಯುತ್ತಾನೆ? ಯಾವ ಮನುಷ್ಯನನ್ನು ಯಾರು ನಂಬುವುದಕ್ಕಾಗುತ್ತದೆ? ಅಲ್ಲೊಬ್ಬ ಇಲ್ಲೊಬ್ಬನನ್ನು ಹಿಡಿದುತಂದು ಒಂದು ಸಾವಿರ ರೂಪಾಯಿನ ದಂಡವನ್ನೂ ಒಂದು ತಿಂಗಳ ಶಿಕ್ಷೆಯನ್ನೂ ವಿಧಿಸಿದರೆ ಅಂಥವನು ಅಲ್ಲಿಯೇ ಆ ದಂಡವನ್ನೂ ಶಿಕ್ಷೆಗೆ ಬದಲು ಮತ್ತೊಂದು ಸಾವಿರರೂಪಾಯಿಯನ್ನೂ ನಿರ್ಲಕ್ಷ್ಯವಾಗಿ ತೆತ್ತು ತನ್ನ ಮೋಸಕೃತ್ಯವನ್ನು ಸಿಗ್ಗಿಲ್ಲದೆ ಸಂಕೋಚವಿಲ್ಲದೆ ಮುಂದುವರಿಸುತ್ತಾನೆ. ಕೊಟ್ಟ ಎರಡು ಸಾವಿರ ರೂಪಾಯಿನ ಸ್ಥಾನದಲ್ಲಿ ಇಪ್ಪತ್ತುಸಾವಿರ ರೂಪಾಯನ್ನು ಸರ್ಕಾರದ ಅಧಿಕಾರಿಗಳ ಅಸಾಮರ್ಥ್ಯದಿಂದಲೋ ಔದಾಸೀನ್ಯದಿಂದಲೋ ಅನುಗ್ರಹದಿಂದಲೋ ಸಂಪಾದಿಸುತ್ತಾನೆ. ಹೀಗೆಂದು ಇಂದು ಲೋಕ ಎಲ್ಲೆಲ್ಲೂ ಆಡಿಕೊಳ್ಳುತ್ತಿದೆ. ಅಸಮಾಧಾನಗೊಂಡಿದೆ. ಕಥಾಸರಿತ್ಸಾಗರದ ಕಥೆಗಳಿಂದ ಇಂದಿನ ಜನರೂ ಜನನಾಯಕರೂ ಪಾಠ ಕಲಿಯಬೇಕಾಗಿದೆ; ಅದರ ಅನೀತಿಕಥೆಗಳ ಹಿಂದೆ ನೀತಿ ಇದೆ. ಸಾಧಾರಣವಾಗಿ ಪ್ರತಿಯೊಂದು ಕಥೆಯ ಕೊನೆಯಲ್ಲಿಯೂ ಎಚ್ಚರಿಕೆಯ ಮಾತುಗಳಿವೆ.

ಕಥಾಸರಿತ್ಸಾಗರದಲ್ಲಿ ಗಮನಾರ್ಹವಾದ ಮತ್ತೊಂದು ಸಂಗತಿಯೆಂದರೆ ಸಮಾಜದಲ್ಲಿದ್ದ ಮೈತ್ರಿ-ಆಗಲೂ ಈ ಧರ್ಮಗಳಿದ್ದವು ಜಾತಿಗಳಿದ್ದವು ಉದ್ಯೋಗಗಳಿದ್ದವು; ಸಜ್ಜನರಿದ್ದರು, ದುರ್ಜನರಿದ್ದರು; ಆದರೆ ಆ ಕಾರಣಗಳಿಂದ ಅವರಲ್ಲಿ ಜಗಳ ಕದನಗಳಿರಲಿಲ್ಲ; ಚಾರ್ವಾಕ ನಾಸ್ತಿಕ ಎನಿಸಿಕೊಂಡ, ಬೌದ್ಧ ಮತ ತತ್ವಗಳು ಹಿಂದೂ ಮತ ತತ್ವಗಳೊಡನೆ ಹಾಲು ನೀರಿನಂತೆ ಬೆರೆತುಹೋದವು. ಒಂದೇ ಸಂಸಾರದಲ್ಲಿ ಎರಡು ಮತಗಳನ್ನೂ ಅನುಸರಿಸಿದ್ದವರುಂಟು. ಅದಕ್ಕಾಗಿ ಜಗಳವೇಕೋ! ಯಾರ ದೇವರು ದೊಡ್ಡವರಾದರೆ ನಮಗೇನು ಬಂತು? ಧರ್ಮವಿರುವುದು ಆತ್ಮೋದ್ಧಾರಕ್ಕಾಗಿ; ಅದಕ್ಕೆ ಮಾರಾಮಾರಿಗಳೇಕೆ? ಧರ್ಮಧಿಕಾರಿಗಳು ನೆಯ್ದಿರುವ ಜಾಲವೇಕೆ? ಸ್ವತಂತ್ರ ಸರ್ಕಾರವು ಬಂದಮೇಲೆ ವರ್ಣರಹಿತ ವರ್ಗರಹಿತ ಸಮಾಜವೇರ್ಪಡುವುದೆಂದೂ, ಸರ್ವಸಮತೆ ನೆಲೆಗೊಳ್ಳುವುದೆಂದೂ ನಂಬಿದ್ದ ಜನಕ್ಕೆ ನಿರಾಶೆಯಾಗಿದೆ. ಮೂಲ ರಾಜ್ಯಾಂಗವನ್ನೇ ಕೋಮುವಾರು ಪಕ್ಷಪಾತಿಗಳ ತೃಪ್ತಿಗಾಗಿ ತಿದ್ದಿ ಅನ್ಯಾಯಕ್ಕೆ ಅವಕಾಶ ಮಾಡಿಕೊಟ್ಟಿದ್ದಾರೆಂದು ಜನ ತಳಮಳಗೊಂಡಿದೆ. ಶತ್ರುಗಳಿಂದ ದೇಶಕ್ಕೆ ಬರುವ ಭೀತಿಯ ನಿವಾರಣೆ ಎಷ್ಟು ಮುಖ್ಯವೋ ಅಷ್ಟೇ ಒಳದೇಶದ ಪ್ರಜೆಗಳಲ್ಲಿ ಅಂತಶ್ಶಾಂತಿಯ ಪಾಲನೆಯೂ ಮುಖ್ಯ. ಅಂತರಿಕ್ಷದಿಂದ ಆಟಂಬಾಂಬ್​ ಬಿದ್ದರೇನು, ಭೂಮಿಯೊಳಗೆ ಜ್ವಾಲಾಮುಖಿ ಹುಟ್ಟಿಕೊಂಡು ಬೆಂಕಿ ಕಾರಿದರೇನು? ಎಲ್ಲಾ ಒಂದೇ. ಹೊರಗಿನಿಂದ ಯುದ್ಧಹೂಡಿ ಸ್ವಪ್ರಯೋಜನ ಪಡೆಯುವ ಜನರಿರುವಂತೆ ಒಳಗಿನಿಂದ ಅಸಮಾಧಾನ ಹುಟ್ಟಿಸಿ ಪ್ರಯೋಜನ ಪಡೆಯುವವರೂ ಇರುತ್ತಾರೆ. ಇದು ಮೆದೆಗೆ ಬೆಂಕಿಹಾಕಿ ಅರಳಾರಿಸಿಕೊಂಡು ತಿನ್ನುವಂಥ ಕೆಲಸ; ಆದ್ದರಿಂದ ಜನರು, ಇಂದಿನ ನಾಗರಿಕ ಜಗತ್ತಿನಲ್ಲಿ ಬಾಳುತ್ತಿರುವ ಜನರು, ವಿದ್ಯಾವಂತರೆನಿಸಿಕೊಂಡಿರುವ ಜನರು, ನ್ಯಾಯದಲ್ಲಿ ಧರ್ಮದಲ್ಲಿ ಸತ್ಯದಲ್ಲಿ ಶಾಂತಿಯಲ್ಲಿ ನಡೆಯಬೇಕು, ನಡೆಸಬೇಕು. ದೇಶದಲ್ಲಿ ಹಾಲು ಜೇನು ಹರಿಸುವುದಕ್ಕೆ ಬದಲು ವಿಷಪ್ರವಾಹ ಹರಿಸಿ, ರಣಕಹಳೆಯೂದಿ ಕ್ಷಾಮಡಾಮರಗಳನ್ನು ತಂದು ಒಡ್ಡಿದರೆ ಯಾರು ಎಷ್ಟು ದಿನ ಸುಖವಾಗಿರಬಹುದು? ದುಃಖ ಎಂದಿಗೆ ನೀಗಬಹುದು? ನಮ್ಮ ದೇಶದ ಇಂದಿನ ಸರ್ಕಾರವು ನಾವು ಯುದ್ಧದ ಗೋಜಿಗೆ ಹೋಗುವುದಿಲ್ಲ, ಯುದ್ಧವನ್ನು ಪ್ರೋತ್ಸಾಹಿಸುವುದಿಲ್ಲ, ಎನ್ನುತ್ತಿದೆ; ಅದು ಸಂತೋಷವೇ; ಆದರೆ ರಣಪ್ರಪಂಚ ಅದನ್ನು ಸುಮ್ಮನೆ ಇರಗೊಳಿಸುತ್ತದೆಯೇ ಎಂಬುದು ಸಂದೇಹ; ಇಂದು ಪ್ರಪಂಚದ ಎಲ್ಲಾ ಕಡೆಯಲ್ಲಿಯೂ ಶಾಂತಿ ಪ್ರೇಮಿಗಳು ಹೆಚ್ಚುತ್ತಾ ಮೊರೆಯಿಡುತ್ತಾ ಇದ್ದಾರೆ. ಆದರೆ ಅವರ ಕೂಗು ಯಾರ ಕಿವಿಯ ಮೇಲೂ ಬೀಳುತ್ತಿಲ್ಲ; ಅರಣ್ಯರೋದನವು ಎಂದು ಯಾವ ಕೆಲಸವನ್ನು ಸಾಧಿಸಿತು?


### ಬೇತಾಳ


ಈ ಗ್ರಂಥದ ಶಶಾಂಕವತೀಲಂಬಕದಲ್ಲಿಯೂ ವಿಷಮಶೀಲಲಂಬಕದಲ್ಲಿಯೂ ಬೇತಾ (ವೇತಾಲ)ನ ವೃತ್ತಾಂತ ಬರುತ್ತದೆಯಷ್ಟೆ. ಅದರ ವಿಚಾರವಾಗಿ ಇಲ್ಲಿ ಒಂದೆರಡು ಮಾತು ಬರೆಯುತ್ತೇನೆ. ಬೇತಾಳ ಮುಖ್ಯ ಲಕ್ಷಣ ಹೆಣಗಳಲ್ಲಿ ಸೇರಿಕೊಂಡು ಜೀವವಿದ್ದ ಮನುಷ್ಯರಂತೆ ನಡೆನುಡಿಗಳನ್ನಾಚರಿಸುವುದು; ಇದು ಭೂತ ಪ್ರೇತ ಪಿಶಾಚಾದಿಗಳಂತೆ ಅಗಾಧವಾದ ಶಕ್ತಿಯುಳ್ಳದ್ದು. ಇದಕ್ಕೆ ಎರಡು ರೂಪ. ಒಂದು ಅದೃಶ್ಯವಾದ, ಸೂಕ್ಷ್ಮವಾದ ರೂಪ; ಆ ರೂಪದಿಂದ ಹೆಣಗಳಲ್ಲಿ ಸೇರಿಕೊಂಡಿರುತ್ತದೆ. ಇನ್ನೊಂದು ವಿಕಾರವಾದ ವಿಲಕ್ಷಣವಾದ ದೈಹಿಕ ರೂಪ; ಅದರ ವರ್ಣನೆ ಕಥಾಸರಿತ್ಸಾಗರದಲ್ಲಿ ಎರಡು ಕಡೆ ಬರುತ್ತದೆ:

ಸೋಪಿ ಕೃಷ್ಣಚ್ಛವಿಃ ಪ್ರಾಂಶುಃ ಉಷ್ಟ್ರಗ್ರೀವೋ ಗಜಾನನಃ ।

ಮಹಿಷಾಂಘ್ರಿರುಲೂಕಾಕ್ಷೋ ವೇತಾಲಃ ಖರಕರ್ಣಕಃ ॥ —ಶಶಾಂಕವತೀ ಲಂಬಕ, ತರಂಗ ೩೫, ಶ್ಲೋಕ ೧೯



ಇತ್ಯುಕ್ತ್ವಾಗ್ನಿಶಿಖಂ ನಾಮ ವೇತಾಲಂ ಸ ಸಮಾಹ್ವಯತ್ ​ ।

ಸ ಚಾಹೂತೋ ಜ್ವಲನ್ನೇತ್ರಃ ಪ್ರಾಂಶುರೂರ್ಧ್ವಶಿರೋರುಹಃ —ವಿಷಮಶೀಲಲಂಬಕ, ತರಂಗ ೨, ಶ್ಲೋಕ ೨೩-೨೪



ಇದು ಯಾವುದಾದರೂ ಪ್ರತ್ಯೇಕವಾದ ಒಂದೊಂದು ಬೇತಾಳನ ವರ್ಣನೆಯೋ ಎಲ್ಲಾ ಬೇತಾಳಗಳೂ ಹೀಗೇ ಇರುತ್ತವೆಂದು ಅಭಿಪ್ರಾಯವೋ ತಿಳಿಯದು. ಎರಡನೆಯ ಶ್ಲೋಕದಲ್ಲಿ ನಿಂತ ತಲೆಗೂದಲು ಒಂದು ಹೆಚ್ಚಾಗಿದೆ. ಇವಿಷ್ಟು ಲಕ್ಷಣಗಳೂ ಉಳ್ಳ ಒಂದು ಚಿತ್ರವನ್ನು ೩೪೬ನೆಯ ಪುಟದಲ್ಲಿ ಕೊಟ್ಟಿದೆ. (ಇದನ್ನು ನನ್ನ ಮಿತ್ರರಾದ ಶ್ರೀಮಾನ್​ ಎಂ.ಎಸ್​.ಪುರುಷೋತ್ತಮರಾಯರು ಬರೆದುಕೊಟ್ಟು ಉಪಕಾರ ಮಾಡಿದ್ದಾರೆ) ನರಸಿಂಹ ನಾಗ ತುಂಬುರ ಗಣೇಶ ಶುಕ ಗರುಡ ಮುಂತಾದವರಲ್ಲಿ ಮನುಷ್ಯಾಕಾರದ ಜೊತೆಗೆ ಯಾವುದಾದರೂ ಒಂದು ಪಶುವಿನ ತಲೆ ಸೇರಿದ್ದದ್ದು ನಮಗೆ ಪರಿಚಯವಾಗಿತ್ತು. ಆದರೆ ಇಷ್ಟು ಮೃಗ ಪಕ್ಷಿಗಳ ಅವಯವಗಳು ಹೀಗೆ ಸೇರಿರುವುದು ಇಲ್ಲಿಯೇ. ಇದರ ಅರ್ಥವೇನೋ ತಿಳಿಯದು. ಈ ಪದದ ನಿರುಕ್ತಿಯೂ ಗೊತ್ತಿಲ್ಲ. ಯೂರೋಪಿನ ಸ್ಲಾವ್​ ಜನರಲ್ಲಿ ಶವದೊಳಗೆ ಭೂತ ಬಂದು ಸೇರಿಕೊಳ್ಳುತ್ತದೆ ಎಂಬ ನಂಬಿಕೆಯಿದೆಯಂತೆ; ಸೇಟ (ಸೈತಾನ)ನಿಗೆ ಹೀಗೆ ಹಲವು ಮೃಗಗಳ ಅವಯವಗಳಿವೆ. (ಪ್ರಬುದ್ಧ ಕರ್ನಾಟಕ ಸಂಚಿಕೆ ೯೮ ನ್ನು ನೋಡಿ) ಕೆಲವು ಚಿತ್ರಗಳಲ್ಲಿ ಅವನಿಗ ರೆಕ್ಕೆಗಳೂ ಇವೆ. ಕಾಲು ಗೊರಸಾಗಿರುವುದು ಬೇತಾಳನಂತೆಯೇ ಇದೆ. ಸೈತಾನನೂ ಒಂದು ವಿಧದಲ್ಲಿ ಬೇತಾಳನಂತೆಯೇ ದುಷ್ಟ ಪಿಶಾಚಿ. ಆದರೆ ಅವೆರಡಕ್ಕೂ ಏನಾದರೂ ಸಂಬಂಧವಿದೆಯೋ, ಸಾಮ್ಯವು ಯಾದೃಚ್ಛಿಕವೋ ತಿಳಿಯದು. ಗ್ರೀಕ್​ ಪುರಾಣದಲ್ಲಿ ಸ್ಯಾಟರ್​ ಎಂಬ ಆಡು ಮನುಷ್ಯನುಂಟು. ವೇತಾಲನು ಶಿವಾನುಚರನಾದ ಭೈರವನ ಭೇದವೆಂದು ಕಾಳಿಕಾಪುರಾಣದಲ್ಲಿ ಹೇಳಿದೆ. ಆದರೆ ಆ ವೇತಾಲನಿಗೆ ಈ ಅವಯವಗಳನ್ನು ಕೊಟ್ಟಿಲ್ಲ. ಬೊಂಬಾಯಿ ಗೆಜೆಟಿಯರಿನಲ್ಲಿ ಕೊಟ್ಟಿರುವ ವರ್ಣನೆ ಸ್ವಲ್ಪ ವ್ಯತ್ಯಾಸವಾಗಿದೆ.೫೪ ಅದು ಭೈರವನದರ ಹತ್ತಿರಕ್ಕೆ ಬರುತ್ತದೆ. ಭೂತಪ್ರೇತ ಪಿಶಾಚಗಳಂತೆ ರುದ್ರಭೂಮಿಯಲ್ಲಿ ಇದಕ್ಕೆ ಹೆಚ್ಚು ಓಡಾಟವಾದ್ದರಿಂದ ಶ್ಮಶಾನವಾಸಿಯಾದ ರುದ್ರನ ಪರಿವಾರಗಣಗಳಲ್ಲಿ ಒಂದಾಗಿ ಇದನ್ನೂ ಪರಿಗಣಿಸಬಹುದೆಂದು ತೋರುತ್ತದೆ.(ಆದರೆ ಇದು ಶಿವಭಕ್ತಿಯನ್ನೇನೂ ತೋರುವುದಿಲ್ಲ. ಮಂತ್ರ ತಂತ್ರಗಳಿಗೆ ಮಣಿಯುತ್ತದೆ) ಶಿವನು ಪಶುಪತಿ; ಅವನ ಪರಿವಾರದಲ್ಲಿ ಎತ್ತು ಸಿಂಹ ಆನೆ ಹಾವು ಇಲಿ ನವಿಲು ಮುಂತಾದುವು ವಾಹನಾದಿರೂಪಗಳಲ್ಲಿ ಸೇರಿಕೊಂಡಿವೆ.

ರಾಜಾಸ್ಥಾನದ ಹೊಗಳುಭಟ್ಟನಿಗೆ ‘ವೈತಾಳಿಕ’ ನೆಂಬ ಹೆಸರಿದೆ. ಇದನ್ನು ನೋಡಿದರೂ, ವೇತಾಲ ಶಬ್ದಕ್ಕೆ ಪರಿವಾರದಲ್ಲಿರುವ ಭಕ್ತ, ಆಶ್ರಿತ ಅಥವಾ ಸೇವಕ ಎಂಬ ಆರ್ಥವಿದ್ದಂತೆ ಭಾಸವಾಗುತ್ತದೆ.


### ಉಪಸಂಹಾರ


ಈ ಗ್ರಂಥವನ್ನು ಬರೆದಬರೆದಹಾಗೆ, ಅಚ್ಚಾದ ಆದ ಹಾಗೆ, ನನ್ನ ಮಗಳೂ ಮೊಮ್ಮಗಳೂ-ಸೌ.ಶಾಂತಾ, ಸೌ.ಲೀಲಾ- ಇವರು ಓದಿ ಮೆಚ್ಚಿಗೆಯಿತ್ತರು. ಈಗ ಅವರು ವಿದ್ಯಾಭ್ಯಾಸ ಮುಗಿಸಿ ಗೃಹಿಣಿಯರಾಗಿದ್ದಾರೆ. ಅವರ ಮಕ್ಕಳಿಗೂ ಬಂಧುಬಳಗಕ್ಕೂ ಹೇಳಲು ಈ ಗ್ರಂಥದಲ್ಲಿ ಬೇಕಾದಷ್ಟು ಕಥೆಗಳಿವೆ. ಎಲ್ಲ ವಯಸ್ಸಿನ ಎಲ್ಲಾ ಸಂಸ್ಕಾರಗಳ ಎಲ್ಲ ರುಚಿಗಳ ಜನರಿಗೂ ಪ್ರಿಯವಾಗುವ ಹಿತವಾಗುವ ಕಥೆಗಳಿವೆ. ಇದನ್ನು ಒಂದು ದಿವಸದಲ್ಲಿ ಓದಿ ಮುಗಿಸಿ ಮರುದಿನ ಹೊಸಪುಸ್ತಕಕ್ಕೆ ಕೈನೀಡುವಂತಿಲ್ಲ. ಅಷ್ಟು ಕಥೆಗಳಿವೆ. ಬಗೆಬಗೆಯ ಸಿಹಿತಿಂಡಿಗಳನ್ನೇ ತಿಂದು ವೆಗಟಾಗಿ ನಾಲಗೆ ಮದಡಾಗಿ ನೀರನ್ನೋ ಖಾರವನ್ನೋ ಅಪೇಕ್ಷಿಸುವಂತೆ, ಕಥೆ ಓದಬೇಕೆನ್ನುವವರಿಗೆ ಈ ಪುಸ್ತಕ ಹಿಡಿದರೆ ಕಥೆಗಳನ್ನು ಓದಿಓದಿಯೇ ತಲೆಚಿಟ್ಟು ಹಿಡಿದುಹೋಗುತ್ತದೆ. ಇಂಗ್ಲಿಷಿನಲ್ಲಿ ಒಂದೊಂದು ದೇಶದ ನೂರು ಅಥವಾ ಸಾವಿರ ಉತ್ತಮ ಕಥೆಗಳನ್ನು ಆರಿಸಿ ಪ್ರಕಟಿಸಿರುವ ಪುಸ್ತಕಗಳುಂಟು; ಇದು ನಮ್ಮ ದೇಶದ ಪ್ರಾಚೀನ ಭರತಖಂಡದ ಅತ್ಯುತ್ತಮ ಕಥೆಗಳ-ನೂರಾರು ಕಥೆಗಳ-ಭಂಡಾರವೆಂದರೆ ತಪ್ಪಾಗಲಾರದು. ಕನ್ನಡ ಜನ ಇದನ್ನು ಓದಿ ಸಂತೋಷಪಟ್ಟರೆ ನನ್ನ ಶ್ರಮ ಸಾರ್ಥಕವೆಂದು ಭಾವಿಸುತ್ತೇನೆ.

ಈ ಪುಸ್ತಕದಲ್ಲಿರುವ ‘ದಡ್ಡರ ಕಥೆ’ ಗಳನ್ನು ನನ್ನ ಮೊಮ್ಮಗ ಚಿ.ಸತ್ಯಮೂರ್ತಿ—ಏಳು ವರ್ಷದ ಪೋರ-ನನಗೆ ಓದಿ ಹೇಳಿದ್ದಾನೆ. ತಾನು ಅವರಂತಾಗುವುದಿಲ್ಲವೆಂದು ಭರವಸೆಯಿತ್ತಿದ್ದಾನೆ. ದೇವರು ಆ ಭರವಸೆಯನ್ನು ಆಗಮಾಡಿಸಲಿ!

ಈಗ್ಗೆ ಎರಡು ವರ್ಷಗಳ ಕೆಳಗೆ ನಾನು ಬರೆದು ಪ್ರಕಟಿಸಿದ ‘ವಚನಭಾರತ’ ದಲ್ಲಿ ಜನರು ತೋರಿಸಿದ ಆದರವನ್ನು ನೋಡಿ ನಮ್ಮ ಜನಕ್ಕೆ ಇನ್ನೂ ವ್ಯಾಸ ವಾಲ್ಮೀಕಿಗಳಲ್ಲಿ ಗೌರವವಿದೆಯೆಂದು ತಿಳಿದು ಸಂತೋಷವಾಯಿತು. ಅದೇ ಆದರವನ್ನು ನನ್ನ ಸೋದರ ಸೋದರಿಯರು ಈ ಗ್ರಂಥಕ್ಕೂ ನೀಡಬೇಕೆಂದು ಪ್ರಾರ್ಥಿಸುತ್ತೇನೆ. ಗುಣಾಢ್ಯನು ವ್ಯಾಸವಾಲ್ಮೀಕಿಗಳಂತೆ ಮಹರ್ಷಿಯೆನ್ನಿಸಿಕೊಳ್ಳದಿದ್ದರೂ ಅಷ್ಟೇ ಪ್ರಸಿದ್ಧನಾಗಿದ್ದಾನೆ. ಅವನನ್ನು ವ್ಯಾಸರ ಅಪರಾವತಾರವೆಂದು ಹಿಂದಿನವರು ಹೊಗಳಿರುವುದೂ ಉಂಟು ಎಂಬುದು

ಅತಿದೀರ್ಘಜೀವಿದೋಷಾತ್​ ವ್ಯಾಸೇನ ಯಶೋಪಹಾರಿತಂ ಹಂತ ।

ಕೈನೋಚ್ಯೇತ ಗುಣಾಢ್ಯಃ ಸ ಏವ ಜನ್ಮಾಂತರಾಪನ್ನಃ ॥ ಗೋವರ್ಧನ



ಈ ಶ್ಲೋಕದಿಂದ ಗೊತ್ತಾಗುತ್ತದೆ. ಇದನ್ನು ಮೊದಲು ಬೆಳಕಿಗೆ ತಂದವರು, ಹಿಂದೆಯೇ ಹೇಳಿದಂತೆ ಜರ್ಮನ್​ ಪಂಡಿತರು. ಬ್ರಾಕ್​ಹೌಸ್​ ವೀಬರ್​ ವಿಂಟರ್​ನಿಟ್ಸ್​ ಮುಂತಾದವರನ್ನು ಅನುಸರಿಸಿ, ಅನುವದಿಸಿ, ಹಲವು ಇಂಗ್ಲಿಷ್​ ಗ್ರಂಥಗಳು ಹುಟ್ಟಿವೆ. ಕಥಾಸರಿತ್ಸಾಗರವೇ ಹಲವು ಯೂರೋಪಿಯನ್​ ಭಾಷೆಗಳಿಗೆ ಅನುವಾದವಾಗಿದೆ. ಆದರೂ ಇಂದಿಗೂ ಕನ್ನಡದಲ್ಲಿ ಅದರ ಸಾರಾಂಶಗ್ರಂಥವಾದರೂ ಇಲ್ಲದ್ದನ್ನು ನೋಡಿ ನಾನು ಈ ಕೆಲಸಕ್ಕೆ ಕೈಹಾಕಿದೆ. ಪೀಠಿಕೆ, ವಿವರಣೆ, ಟಿಪ್ಪಣಿ, ಇವುಗಳನ್ನು ಇನ್ನೂ ವಿಸ್ತರಿಸಿ ಬರೆಯುವುದಕ್ಕೆ ಇಂಗ್ಲಿಷಿನಲ್ಲಿ ಬೇಕಾದಷ್ಟು ಸಾಹಿತ್ಯವಿದೆ. ಒಬ್ಬ ಸಾತವಾಹನನ ಮೇಲೆ ಬಂದಿರುವ ಲೇಖನಗಳೇ ಇಂಥ ಹಲವು ಸಂಪುಟಗಳಾಗುತ್ತವೆ. ಅದೆಲ್ಲವನ್ನು ಬರೆದರೆ ಕೊಳ್ಳುವವರು ಯಾರು? ಆಸಕ್ತಿಯಿಂದ ಓದುವವರು ಎಷ್ಟು ಮಂದಿ? ಇಂಗ್ಲಿಷ್​ ಜನರಿಂದ ನಮ್ಮ ಸಂಪತ್ತಿನ ಶೋಷಣೆ ಎಷ್ಟೇ ಆಗಿರಲಿ, ಇಲ್ಲದಿರಲಿ, ಅವರ ಭಾಷಾಸಾಹಿತ್ಯಗಳಿಂದ ನಮ್ಮ ಭಾಷಾಸಾಹಿತ್ಯಗಳಿಗೆ ಪೋಷಣೆಯೇ ಆಗಿದೆ, ಆಗಬೇಕಾದದ್ದಿದೆ. ಇದನ್ನು ಆದಷ್ಟು ಬೇಗ ದೇಶದಿಂದ ತೊಲಗಿಸಿ ಹಿಂದಿಗೆ ಕವೆಕೋಲು ಕೊಟ್ಟು ನಿಲ್ಲಿಸಿ ಬಲಪಡಿಸುವ ಪ್ರಯತ್ನ ಈಗ ನಮ್ಮ ದೇಶದಲ್ಲಿ ಕಂಡುಬರುತ್ತಿದೆ. ಈ ಹಿಂದಿಯ ಸಂದಿಯಲ್ಲಿ ಇಂಗ್ಲೀಷೂ ಕನ್ನಡವೂ ಸಂಸ್ಕೃತವೂ ಏನಾಗುತ್ತವೆಯೋ! ಇಂದಿಗಂತೂ ಕನ್ನಡವು ಹಿಂದಿಗೆ ಪ್ರಾಚೀನತೆ, ಪುಷ್ಟಿ ವಿಸ್ತಾರ, ಗುಣ, ಯಾವ ಅಂಶದಲ್ಲಿಯೂ ಕಡಮೆಯಾಗಿಲ್ಲ. ಅವಕಾಶವಿತ್ತರೆ ಅದು ಹಿಂದಿಯ ಜೊತೆಗೂ ಬೆಳೆಯಬಲ್ಲುದು. ಅದನ್ನು ಮೀರಿಸಬಲ್ಲದು. ಆದರೆ ಅದನ್ನು ಕೇಳುವವರು ಯಾರು? ಹಿಂದಿಯು ಕಾನೂನಿನ ಬಲದಿಂದ ಸರ್ಕಾರಿ ಭಾಷೆಯಾಗಿದೆ. ಅದೇ ರಾಷ್ಟ್ರಭಾಷೆಯೆಂದು ದೇಶವೆಲ್ಲಾ ಕೂಗುತ್ತಿದೆ. ಈ ವಿಷಮಸ್ಥಿತಿಯಲ್ಲಿ ನಮಗೆ ತಾಯ್ನುಡಿಯೆಂದರೆ ನೆರೆಹೊರೆಯ ತಮಿಳು ತೆಲುಗರ ಅಭಿಮಾನವೂ ಇಲ್ಲ; ಅವರಲ್ಲಿ ವಿಶ್ವಕೋಶದಂಥ ಒಂದು ಕೆಲಸವಾಗಬೇಕೆಂದರೆ ವಿದ್ಯಾಸಚಿವರೇ ಮುಂದೆ ಬಂದು ಸಮಿತಿ ರಚಿಸಿ ಅದರ ಅದ್ಯಕ್ಷರಾಗುತ್ತಾರೆ; ಲಕ್ಷಾಂತರ ರೂಪಾಯಿಗಳನ್ನು ಒದಗಿಸುತ್ತಾರೆ. ಗ್ರಂಥಕರ್ತರಿಗೂ ಲೇಖಕರಿಗೂ ಗೌರವ ಪ್ರೋತ್ಸಾಹ ಧನಕನಕಗಳನ್ನು ನೀಡುತ್ತಾರೆ. ಕಾರ್ಯವೂ ಕೂಡಲೇ ಆರಂಭವಾಗುತ್ತದೆ. ನಮ್ಮ ದೇಶದಲ್ಲಿ, ಕೆಲವು ವೇಳೆ ಒಬ್ಬ ಸಣ್ಣ ಪುಸ್ತಕವ್ಯಾಪಾರಿಯಿಂದ ಆಗುವಷ್ಟು ಪ್ರಯೋಜನವೂ ಸರ್ಕಾರದಿಂದ ಲಭಿಸುವುದಿಲ್ಲ.

ಕಥಾಸರಿತ್ಸಾಗರವು ಹುಟ್ಟಿದ್ದು ಕಾಶ್ಮೀರದಲ್ಲಿ. ಕಾಶ್ಮೀರವು ಹಿಮಾಲಯದ ದಿವ್ಯ ಹಿನ್ನೆಲೆಯಲ್ಲಿ ಪ್ರಾಚೀನಕಾಲದಿಂದ ಸರಸ್ವತೀಪೀಠವಾಗಿ ಶೋಭಿಸಿತು; ಮಹಾಭಾರತ ಅದರ ಇಂದಿನರೂಪವನ್ನು ಪಡೆದದ್ದು ಪ್ರಾಯಶಃ ಅಲ್ಲಿ; ಅದರ ಅತ್ಯಂತ ಪ್ರಾಚೀನ ಪ್ರತಿ ದೊರೆತಿರುವುದು ಅಲ್ಲಿ. ಶಂಕರಾಚಾರ್ಯರ ಕಾಲಕ್ಕೇ ಅದು ಪ್ರಸಿದ್ಧವಾಗಿದ್ದು, ಅವರನ್ನು ದಕ್ಷಿಣ ದೇಶದ ತುದಿಯಿಂದ ಅಲ್ಲಿಗೆ ಕರೆಸಿಕೊಂಡಿತು. ಅಲ್ಲಿ ವಾಮನ ಅಭಿನವಗುಪ್ತ ಆನಂದವರ್ಧನ ಮುಂತಾದ ಮಹಾವಿದ್ವಾಂಸರು ಹುಟ್ಟಿ ಸಂಸ್ಕೃತಸಾಹಿತ್ಯದಲ್ಲಿ ಪ್ರಸಿದ್ಧವಾದ ಕಾವ್ಯಶಾಸ್ತ್ರಗ್ರಂಥಗಳನ್ನು ರಚಿಸಿದರು. ಕ್ಷೇಮೇಂದ್ರ ಸೋಮದೇವರೂ ಆ ಪಂಕ್ತಿಗೆ ಸೇರಿದವರೇ. ಸೋಮದೇವನ ಗ್ರಂಥವು ಇಂದು ಪ್ರಪಂಚದ ಹಿರಿಯ ಭಾಷೆಗಳಿಗೆಲ್ಲಾ ಭಾಷಾಂತರವಾಗಿ, ಕಥಾಶಾಸ್ತ್ರ ವ್ಯಾಸಂಗಕ್ಕೆ ದೊಡ್ಡ ಸಾಧನವಾಗಿದೆ. ಸೋಮದೇವನ ಕಾಲದಿಂದ ಈಚೆಗೆ ಒಂದು ಸಾವಿರ ವರ್ಷದಲ್ಲಿ ಕಾಶ್ಮೀರದ ಸ್ಥಿತಿ ತಲೆಕೆಳಕಾಗಿದೆ. ಇಂದೂ ಅದು ತನ್ನ ಸೃಷ್ಟಿಸೌಂದರ್ಯಕ್ಕೆ ಪ್ರಪಂಚದಲ್ಲೇ ಸುಪ್ರಸಿದ್ಧವಾಗಿದೆ. ಆದರೆ ಅದರ ವಿದ್ಯೆ ಎಲ್ಲಿ, ವಿದ್ವತ್ತೆಲ್ಲಿ? ಸದ್ಯದಲ್ಲಿ ಅದು ಏನಾಗುವುದೋ ಏನೋ, ಮುಂದಿನ ಇನ್ನೊಂದು ನೂರು ವರ್ಷಗಳಲ್ಲಿ, ಸಾವಿರ ವರ್ಷಗಳಲ್ಲಿ, ಸರಸ್ವತಿಯ ದೆಸೆಯಿಂದ ತನ್ನ ಹಿಂದಿನ ಜ್ಞಾನಸೌಧವನ್ನು ಕಟ್ಟೀತೇ?

‘ವಚನಭಾರತ’ ದ ಸಂದರ್ಭದಲ್ಲಿಯೂ, ಈ ಗ್ರಂಥದ ರಚನೆಯಲ್ಲಿಯೂ ನನ್ನ ಮಿತ್ರರಾದ ಶ್ರೀ ಹೆಚ್​. ಎಮ್.ಶಂಕರನಾರಾಯಣರಾಯರಿಂದ ತುಂಬ ಉಪಕಾರವಾಗಿದೆ. ಕಥಾಸರಿತ್ಸಾಗರದ ಅವರ ಸಂಸ್ಕೃತ ಪ್ರತಿ ಈಗ ಒಂದು ವರ್ಷದಿಂದ ನನ್ನ ಕೈಯಲ್ಲಿ ಜೂಲೂ ಜೀರ್ಣವೂ ಆಗಿದೆ. ತಮ್ಮ ಪುಸ್ತಕದ ಆ ಸ್ಥಿತಿಯನ್ನು ನೋಡಿ ಅವರು ವ್ಯಥೆಪಟ್ಟರೂ ಅದರಿಂದ ಇಂಥದೊಂದು ಕನ್ನಡಪುಸ್ತಕ ಬರಲು ಸಹಾಯವಾಯಿತೆಂದು ತಿಳಿದು ಸಮಾಧಾನ ತಂದುಕೊಂಡರೆಂದು ನಾನು ಭಾವಿಸುತ್ತೇನೆ.

ಕೊನೆಯದಾಗಿ ವೆಸ್ಲಿ ಪ್ರೆಸ್ಸಿನ ಅಧಿಕಾರಿಗಳಿಗೆ ನನ್ನ ಹೃತ್ಪೂರ್ವಕವಾದ ಕೃತಜ್ಞತೆಯನ್ನು ಸಲ್ಲಿಸುತ್ತೇನೆ. ಅವರು ಈ ಪುಸ್ತಕವನ್ನು ಬಹು ದಕ್ಷತೆಯಿಂದಲೂ ಕ್ಷಿಪ್ರವಾಗಿಯೂ ಸುಂದರವಾಗಿಯೂ ಅಚ್ಚುಮಾಡಿಕೊಟ್ಟಿದ್ದಾರೆ. ಅವರು ನನ್ನಲ್ಲಿಯೂ ನನ್ನ ಕೆಲಸದಲ್ಲಿಯೂ ತೋರಿಸಿರುವ ಆದರ ಅಪಾರ.

"ವೈದಗ್ದ್ಯಾಖ್ಯಾತಿಲೋಭಾಯ ಮಮ ನೈವಾಯಮುದ್ಯಮಃ ।

ಕಿಂತು ನಾನಾಕಥಾಜಾಲಸ್ಮೃತಿ ಸೌಕರ್ಯಸಿದ್ಧಯೇ ॥ "

ಬೆಂಗಳೂರು

ಡಿಸೆಂಬರ್​ ೯, ೧೯೫೧

ಎ.ಆರ್​.ಕೃಷ್ಣಶಾಸ್ತ್ರೀ


### ಟಿಪ್ಪಣಿಗಳು


1. ಪುರಾ ಕಿಲ ಕಥಾಮೃತಂ ಹರಮುಖಾಂಬುಧೇರುದ್ಗತಂ ॥ ಪುಟ.೬೯ ಪ್ರಶಸ್ತಿಯಲ್ಲಿರುವ ೧೨ನೆಯ ಪದ್ಯವನ್ನೂ ನೋಡಿ. (ಟಿಪ್ಪಣಿ ೬)

2. ಪುಟ ೩೮ ನ್ನು ನೋಡಿ.

3. ಈ ಪುಸ್ತಕದ ಇಂಗ್ಲಿಷ್​ ಮುಖಪತ್ರದಲ್ಲಿ ಎನ್​. ಶ್ರೀಕಂಠಯ್ಯ ಎಂದಿದೆ. ಅವರು ಗೀತಾಮೃತ ಮಹೋದಧಿ, ಗೀತಾಸಾರಸರ್ವಸ್ವ, ಮಾಲತೀಮಾಧವ ಪ್ರಕರಣ ಕಥಾ, ವಾಸವದತ್ತಾ ಮುಂತಾದ ‘ಬಹು’ ಗ್ರಂಥಗಳನ್ನು ಬರೆದಿದ್ದಾರೆಂದು ತಿಳಿದುಬರುತ್ತದೆ. ಈ ಗ್ರಂಥದ ಒಂದು ಸಾವಿರ ಪ್ರತಿಗಳೂ ಈಗ್ಗೆ ಸುಮಾರು ಹತ್ತುವರ್ಷಗಳ ಹಿಂದೆಯೇ ಮುಗಿದುಹೋಗಿ ಅದನ್ನು ನೋಡುವುದೇ ತುಂಬ ಕಷ್ಟವಾಯಿತು. ಬೆಂಗಳೂರಿನ ಪ್ರಸಿದ್ಧ ಪುಸ್ತಕ ವ್ಯಾಪಾರಿಗಳಾದ ಶ್ರೀ ಎಚ್​.ಎನ್​.ರಾವ್​ ಬ್ರದರ್ಸ್ ಅವರು ತಮ್ಮ ಹತ್ತಿರವಿದ್ದ ಒಂದೇ ಪ್ರತಿಯನ್ನು ನನ್ನ ಉಪಯೋಗಕ್ಕೆ ಕೊಟ್ಟಿದ್ದು ತುಂಬ ಉಪಕಾರಮಾಡಿದರು.

4. ‘ಸವಿನುಡಿ’ ಎಂಬುದು ಬೆಂಗಳೂರಲ್ಲಿ ಈಗ ಐವತ್ತು ವರ್ಷಗಳ ಕೆಳಗೆ ಪ್ರಕಟವಾಗುತ್ತಿದ್ದು, ಅದರ ಸಂಪಾದಕರಾದ ಶ್ರೀ ಭಾರತೀ ಸಂಪಂಗಿರಾಮಯ್ಯನವರು ಹಲವು ಕನ್ನಡ ಗ್ರಂಥಗಳನ್ನು ಪ್ರಕಾಶಪಡಿಸಿ ಆಧುನಿಕ ಕನ್ನಡ ಸಾಹಿತ್ಯಕ್ಕೆ ತುಂಬಾ ಉಪಕಾರಮಾಡಿದ್ದಾರೆ. ಅವರು ಈಚೆಗೆ ಸ್ವರ್ಗಸ್ಥರಾದರು.

5. ಪ್ರವಿತತರಂಗಭಂಗಿಃ ಕಥಾಸರಿತ್ಸಾಗರೋ ವಿರಚಿತೋಯಂ ।

ಸೋಮೇನಾಮಲಮತಿನಾ ಹೃದಯಾನಂದಾಯ ಭವತು ಸತಾಂ ॥ ೧೩ ॥



6. ನಾನಾಕಥಾಮೃತಮಯಸ್ಯ ಬೃಹತ್ಕಥಾಯಾಃ

ಸಾರಸ್ಯ ಸಜ್ಜನ ಮನೋಂಬುಧಿಪೂರ್ಣಚಂದ್ರಃ ॥

ಸೋಮೇನ ವಿಪ್ರವರಭೂರಿಗುಣಾಭಿರಾಮ-

ರಾಮಾತ್ಮಜೇನ ವಿಹಿತಃ ಖಲು ಸಂಗ್ರಹೋಯಂ । ॥ ೧೨ ॥



ಪ್ರಣಮ್ಯವಾಚಂ ನಿಃಶೇಷಪದಾರ್ಥೋದ್ದ್ಯೋತದೀಪಿಕಾಂ ।

ಬೃಹತ್ಕಥಾಯಾಃ ಸಾರಸ್ಯಸಂಗ್ರಹಂ ರಚಯಾಮ್ಯಹಂ I-೧-೩



7. ನರವಾಹನದತ್ತನಿಗೆ ಇಪ್ಪತ್ತಾರು ಜನ ಹೆಂಡಿರು ಎಂದು ಸೂಚಿಸುವ ಶ್ಲೋಕಗಳ ಅರ್ಥವನ್ನೂ ಈ ಸಂದರ್ಭದಲ್ಲಿ ಪರಿಶೀಲಿಸಬಹುದು:-ಬೃ.ಕ.ಶ್ಲೋ.ಸಂ. ೫-೪೩-೫೦.

8. ಕಥೆಯೊಳಗೆ ಕಥೆ ಇಟ್ಟು ಕಥೆಗೆ ಕಥೆ ಪೋಣಿಸಿ ಸರಮಾಡಿ ಕುಚ್ಚುಕಟ್ಟುವ ಕ್ರಮಕ್ಕೆ ಈ ಅರ್ಥವೂ ಹೊಂದುತ್ತದೆ.

9. Lambha means "a conquest".—Essay on Gunadhya, pp. 51, 162-163.

10. ...it is a plausible conjecture that the term applies to the victories of the hero, each section dealing with some achievement of his:- History of Sanskrit Literature, p. 277.

11. ಭೇದಶ್ಚ ದೃಷ್ಟೋ ಲಂಭಾದಿ: (ಕಾವ್ಯಾದರ್ಶ, I-೨೭); ಬೃಹತ್ಕಥಾಲಂಭೈರಿವ ಕಾಲಭಂಜಿಕೋಪೇತೈಃ- ಶ್ರೀರಂಗಂ ಮುದ್ರಣ, ಪುಟ ೧೨೩.

ಅದ್ಭುತಾರ್ಥಾಮಿಮಾಂ ದಿವ್ಯಾಂ ಪರಮಾರ್ಥಾಂ ಬೃಹತ್ಕಥಾಂ ।

ಲಂಭೈರನೇಕೈಸ್ಸಂದೃಬ್ದಾಂ ಗುಣಾಢ್ಯೈ ಪೂರ್ವಸೂರಿಬಿಃ ॥ --ಆದಿಪುರಾಣ, I-೧೧೫.



12. ಇವನಿಗೆ 'ವ್ಯಾಸದಾಸ' ಎಂದೂ ಹೆಸರಿದ್ದಂತೆ ತಿಳಿಯುತ್ತದೆ.

13. Both of them are based on the same source, possibly a Prakrit commentary on the Bhagavathi Aradhana... We have no evidence to attribute the authorship Kannada stories to Sivakoti... We do not know who the author was... can be assign with the broad but definite limits of 898-1403 A.D.., probably to the eleventh century A.D.., --Introduction to Brhatkatha Kosa by Dr. A. N. Upadhye.

14. In other words, though they (the stories) are genuine fragments of a folklore, they have been edited by some Jain theologian for the purpose on edification of the votaries of that religion.-C.H. Tawney: Preface to The Kathakosa.

More than the Buddhists, the Jainas were at pains to appropriate to themselves all the favourite popular themes from Brahmanical and general Indian literature, so as to be in a position thus to offer their adherents within the fold of their own religious community, all that they could find elsewhere too.-Winternitz : Indian Literature, Vol. II, p. 486.

15. ದಶರೂಪಕದ ವ್ಯಾಖ್ಯಾನಕಾರನಾದ ಧನಿಕನು (೧೦ನೆಯ ಶತಮಾನದ ಕೊನೆ) 'ಬೃಹತ್ಕಥೆ'ಯದೆಂದು ಎರಡು ಸಂಸ್ಕೃತ ಶ್ಲೋಕಗಳನ್ನು ಕೊಟ್ಟಿದ್ದಾನೆ. ಆದರೆ ಅವು ಕ್ಷೇಮೇಂದ್ರನ ಬೃಹತಥಾಮಂಜರಿಯಲ್ಲಿ ದೊರೆಯುತ್ತವೆ (L, ii, 216-217), ಧನಿಕನು ಕ್ಷೇಮೇಂದ್ರನಿಂದ ಬಹಳ ದೂರದಲ್ಲಿದ್ದವನೇನಲ್ಲ; ಅವನಿಗೆ ಕ್ಷೇಮೇಂದ್ರನು ಉಪಯೋಗಿಸಿದ ಪೈಶಾಚಿಯ ಬೃಹತ್ಕಥೆ ಗೊತ್ತಿರಲಿಲ್ಲವೇ? ಬೃಹತ್ಕಥಾಮಂಜರಿಯ ಈ ಎರಡು ಶ್ಲೋಕಗಳಿಗೆ ಆಧಾರವಾದ ಬೃಹತ್ಕಥಾಭಾಗದ ಪ್ರತಿಪಾದ್ಯ ವಿಷಯ ಮಾತ್ರ ಅವನ ದೃಷ್ಟಿಯಲ್ಲಿತ್ತೋ ? ಇದು ದಶರೂಪಕದ ಆ ಭಾಗ:—

ಇತ್ಯಾದಶೇಷಮಿಹ ವಸ್ತುವಿಭೇದಜಾತಂ

ರಾಮಾಯಣಾದಿ ಚ ವಿಭಾವ್ಯ ಬೃಹತ್ಕಥಾಂ ಚ ।

ಆಸೂತ್ರಯೇತ್ ತದನುನೇತೃರಸಾನುಗುಣ್ಯಾತ್

ಚಿತ್ರಾಂ ಕಥಾಂ ಉಚಿತಚಾರುವಚಃಪ್ರಪಂಚೈಃ ॥ ಪ್ರಕಾಶ I, ಶ್ಲೋಕ ೬೮



ತತ್ರ ಬೃಹತ್ಕಥಾಮೂಲಂ ಮುದ್ರಾರಾಕ್ಷಸಂ :

ಚಾಣಕ್ಯನಾಮ್ನಾ ತೇನಾಥ ಶಕಟಾಲಗೃಹೇ ರಹಃ - ।

ಕೃತ್ಯಾಂ ವಿಧಾಯ ಸಹಸಾ ಸಪುತ್ರೋ ನಿಹತೋ ನೃಪಃ ॥

ಯೋಗಾನಂದಯಶಶ್ಶೇಷೇ ಪೂರ್ವನಂದಸುತಸ್ತತಃ ।

ಚಂದ್ರಗುಪ್ತಃ ಕೃತೋ ರಾಜಾ ಚಾಣಕ್ಯೇನ ಮಹೌಜಸಾ ॥

ಬೃಹತ್ಕಥಾಮಂಜರಿ ರಚಿತವಾದದ್ದು ೧೦೨೯-೧೦೬೪ರಲ್ಲಿ. ಆದ್ದರಿಂದ ದಶರೂಪಕದ ಈ ಭಾಗ ಪ್ರಕ್ಷಿಪ್ರವಾಗಿದ್ದೀತೇ? ಅಥವಾ ಧನಿಕನೇ ಈಚಿನವನೋ ?

16. I believe Budhaswami's work is based on an older Sanskrit version of Brhatkatha; for his version shows by the side of traits relatively modern, traces of very curious archaisms. That earlier version may in all probability be Durvinita's. -Indian Antiquary, Vol. 42, p. 204.

17. ವಡ್ಡ ಎಂಬುದು ಬೃಹತ್ ಎಂಬುದರ ಪ್ರಾಕೃತ ಎಂದು ಸಾಧಿಸುವುದು ಕಷ್ಟ; 'ವೃದ್ಧ' ಎಂಬುದರಿಂದ ಸಾಧಿಸುವುದು ಸುಲಭ. ವೃದ್ಧ ಎಂದರೆ ಮುದಿ ಎಂದೇ ಅರ್ಥವಾಗಬೇಕಾಗಿಲ್ಲ; 'ಬೆಳೆದದ್ದು' 'ವಿಸ್ತಾರವಾದದ್ದು' ಆದ್ದರಿಂದ 'ದೊಡ್ಡದು' ಎಂದೂ ಅರ್ಥವಾಗಬಹುದು. ಹಳಗನ್ನಡದಲ್ಲಿ 'ವಡ್ಡಾರಾಧನೆ' ಎಂಬ ಜೈನ ಗದ್ಯಗ್ರಂಥವಿದೆ. ಇಲ್ಲಿಯ 'ವಡ್ಡ' ಶಬ್ದವೂ ಹೀಗೆಯೇ.

18. 'ದೇವಭಾರತೀ' ಎಂದರೆ ಸಂಸ್ಕೃತವೇ ಅರ್ಧಮಾಗಧಿಯೇ ಎಂದು ಸಂದೇಹಪಡಬೇಕಾಗಿಲ್ಲ.— J.R.A.S., 1943, p. 35.

19. As far as I can see, there are no indications that would lead one to suspect the genuineness of the present record. Its language is not corrupt; the orthography is mostly unexceptionable and the paleography free from blunders with regard to the test letters, ba, kha, etc. The plates are beautifully engraved and appear to be a genuine record of the 6th century.—M.A.R., 1912, p. 36.

20. ಫೀಟರೂ ಕೊನೆಗೆ ಇವನ್ನು ನಿಜವಾದವೆಂದು ಒಪ್ಪಿಕೊಳ್ಳುವಂತಿದ್ದರಂತೆ:— Fleet was almost inclined to admit the genuineness of these grants, though he differed from me. (R. Narasimhachar) about their age.

Fleet said about them: 'It may be quite possible to establish the existence of a Ganga king named Durvinita.'—M.A.R., 1921, p. 27.

21, ಇದು ಊರಿನ ಹೆಸರೋ ಪ್ರಾಂತದ ಹೆಸರೋ ಸಂದೇಹವಾಗಿದೆ:—

ಪ್ರತಿಷ್ಠಾನೇsಸ್ತಿ ನಗರಂ ಸುಪ್ರತಿಷ್ಠಿತಸಂಜ್ಞಕಂ ॥ I-೬-೮ ॥

ಸ್ವಯಂ ಚ ಗತ್ವಾ ತತ್ರೈವ ಪ್ರತಿಷ್ಠಾನಪುರಾದ್ಬಹಿಃ ॥ I-೮-೧೨ ॥

ಅನ್ಯಚ್ಚ ಮಾಲ್ಯವಾನಪಿ ನಗರವರೇ ಸುಪ್ರತಿಷ್ಠಿತಾಖ್ಯೇ ಸಃ ॥

ಜಾತೋ ಗುಣಾಡ್ಯನಾಮಾ... I-೧-೬೫

ಕ್ಷೇಮೇಂದ್ರನು (XVIII-೧೩೭) 'ಪ್ರಸೇನಜಿತ್ ಸುಪ್ರತಿಷ್ಠಿತ' ಎನ್ನುತ್ತಾನೆ. ಮಹಾಭಾರತವು (III-೮೨೧೪) ಗಂಗಾ ಯಮುನಾ ಸಂಗಮದಲ್ಲಿ ಒಂದು ಪ್ರತಿಷ್ಠಾನ ನಗರವಿರುವುದಾಗಿ ಹೇಳುತ್ತದೆ.

22. ಬೃಹತ್ಕಥಾಮಂಜರಿ :—

ಸೇಯಂ ಹರಮುಖೋದ್ಗೀರ್ಣಾ ಕಥಾನುಗ್ರಹಕಾರಿಣೀ ।

ಪಿಶಾಚವಾಚಿ ಪತಿತಾ ಸಂಜಾತಾ ವಿಘ್ನದಾಯಿನೀ ॥ ೧೯-೨೯

ಅತಃ ಸುಖನಿಷೇವ್ಯಾಸೌ ಕೃತಾ ಸಂಸ್ಕೃತಯಾ ಗಿರಾ ।

ಸಮಾಂ ಭುವಮಿವಾನೀತಾ ಗಂಗಾ ಸ್ವಭ್ರಾವಲಂಬಿನೀ ॥ ೧೯-೩೦

ಕಥಾಸರಿತ್ಸಾಗರ :

ಯಥಾ ಮೂಲಂ ತಥ್ಯವೈತನ್ನ ಮನಾಗಪ್ಯತಿಕ್ರಮಃ ।

ಗ್ರಂಥವಿಸ್ತರಸಂಕ್ಷೇಪಮಾತ್ರಂ ಭಾಷಾ ಚ ಭಿದ್ಯತೇ ॥ ೧-೧೧

23. Linguistic Survey, Vol. I, Part 1. As the name Pisacha was liable to give offence it was abandoned in later volumes and called 'Dardic'.

The inhabitants of Dardistan (Gilgit, Kashmir, Swat, Kohistans, Chitral and Kafiristan) are frequenly mentioned in ancient literature... as ದಾರದ or ದರದ... among other approbrious names they were dubbed 'Pisachas'.-P. 108.

24. ಈಗಿನ ಪಿಷಾವರ್ ಎಂಬ ಊರಿನ ಹೆಸರು 'ಪಿಶಾಚಪುರ' ಎಂಬುದರಿಂದ ಬಂದದ್ದಂತೆ.

25. ತಥಾ ಪ್ರಾಕೃತಮೇವ ಕಿಂಚಿದ್ವಿಶೇಷಾತ್ ಪೈಶಾಚಿಕಂ... ತೇ ಚ ಬೃಹತ್ಕಥಾದಿಲಕ್ಷ್ಯದರ್ಶನಾತ್ ಜ್ಞೇಯಾ ಇತಿ ॥ -ನಮಿಸಾಧು, ರುದ್ರಟನ ಕಾವ್ಯಾಲಂಕಾರದ ವ್ಯಾಖ್ಯಾನ, ೨-೧೨.

26. ಈ ಕೊನೆಯ ಮೂರು ಪರಿಚ್ಛೇದಗಳು ವರರುಚಿಯದಲ್ಲವೆಂದೂ ಈಚೆಗೆ ಸೇರಿದವೆಂದೂ ಕೆಲವರ ಅಭಿಪ್ರಾಯ (J.R.A.S., 1943, p. 44). ಹಾಗಿದ್ದರೆ, ಇಲ್ಲಿ ಉಕ್ತವಾಗಿರುವ ಪೈಶಾಚಿಯ ಸ್ವರೂಪವು ಯಾರು ಈ ಭಾಗವನ್ನು ಬರೆದರೋ ಅವರದೆಂದಾದರೂ ಗ್ರಹಿಸಬಹುದು. ಅದೂ ತಕ್ಕಮಟ್ಟಿಗೆ ಪ್ರಾಚೀನವೇ, ಆಧುನಿಕವೇನಲ್ಲ.

ಈ ಭಾಷೆಗೆ ಪೈಶಾಚ ಪೈಶಾಚಿಕ ಪೈಶಾಚಿಕೀ-ಎಂಬ ರೂಪಗಳೂ ಉಂಟು. ಕನ್ನಡದಲ್ಲಿ ಛಂದೋಂಬುಧಿಯನ್ನು ಬರೆದ ನಾಗವರ್ಮನು (ಸು. ೯೯೦) 'ಪೈಶಾಚಿಕ' ವೆಂದಿದ್ದಾನೆ; 'ಅದೆಂತೆಂದೊಡೆ ಸಂಸ್ಕೃತಂ ಪ್ರಾಕೃತಮಪಭ್ರಂಶಂ ಪೈಶಾಚಿಕಮೆಂಬ ಮೂಱುವರೆ ಭಾಷೆಗಳೊಳ್ ಪುಟ್ಟುವ... ಅಕ್ಕುಂ'.ಅವನು ಪೈಶಾಚಿಕವನ್ನು ಪ್ರಾಕೃತದಲ್ಲಿ ಸೇರಿಸಿಲ್ಲ.

27. `ಚೂಲಿಕಾ' ಎಂದರೆ ಶಿಖರಪ್ರದೇಶ; ಗುಡ್ಡಗಾಡು ಎಂದು ಅರ್ಥವಿರಬಹುದು.

28. ಹೆಚ್ಚು ವಿವರವನ್ನು ತಿಳಿಯಲಿಚ್ಚಿಸುವವರು ಡಾ. ಎ. ಎನ್. ಉಪಾಧ್ಯೆ ಅವರ Paisachi Language and Literature' (A.B.O.R.I., Vol. 21, pp. 1-32); Alfred Master ಅವರ The Mysterious Paisachi' (J.R.A.S., 1943, pp. 34-35, 217-233); 'An Unpublished Fragment of Paisachi' (B.S.O.S., XII, pp. 659ff.) ಮುಂತಾದ ಲೇಖನಗಳನ್ನು ನೋಡಬಹುದು.

29, ಮುಂಡ ಭಾಷೆಯಲ್ಲಿ 'ಕೊಣಿ' 'ಹಾಪನ್' ಎಂದರೆ 'ಮಗ' ಎಂದು ಅರ್ಥವಂತೆ. ಸಾತ (ಸಾದ, ಶಾತ) ಅಥವಾ ಸಾತಿ (ಶಾಲಿ) ಎಂದರೆ ಕುದುರೆ ಎಂದು ಅರ್ಥ (ಪ್ರಬುದ್ಧ ಕರ್ಣಾಟಕ, ಸಂಚಿಕೆ ೬೭, ಪುಟ ೧೨೪). ಆದ್ದರಿಂದ ಸಾತವಾಹನ ಶಾತಕರ್ಣಿ ಎಂಬ ಮಾತುಗಳಿಗೆ ಕುದುರೆಯ ಮಗ ಎಂದು ಅರ್ಥವಾಗಬಹುದು. -J. Przyluski, J.R.A.S., April 1929,

'ಶತಕರ್ಣಸ್ಯ ಅಪತ್ಯಂ ಪುಮಾನ್ ಶಾತಕರ್ಣಿ' ಎಂದು ನಿರ್ವಚನ ಮಾಡುವುದು ಸುಲಭ, ಆದರೆ ಶತಕರ್ಣನೆಂಬವನು ಯಾರೂ ಇಲ್ಲ. ಹೀಗೆಯೇ `ಶಲತಿ ಶಾಲಃ, ಶೃತಿ ವಾ; ಸಾತಂ ದತ್ತಂ ಸುಖಂ ವಾಹನಮಸ್ಯ ಸಾತವಾಹನಃ' ಎಂದು ಮುಂತಾದ ನಿರುಕ್ತಿಗಳೂ ಕಲ್ಪಿಸಲ್ಪಟ್ಟಿವೆ.

30, ಸಿಮು (ಸಾತವಾಹನನೆಂಬುದೇ ಸರಿಯಾದ ರೂಪ (Leuders' List of Brahmi Inscriptions, No 1113, Epi. Indi., X, Appendix, Rapson: 'Indian Coins, Andhras etc.', pp. XVill, xlvi). ಆದರೆ ಸಿಮುಕ ಶಬ್ದಕ್ಕೆ ಅರ್ಥವಾಗದೆ ಇದ್ದದ್ದರಿಂದಲೋ, ಅದನ್ನು ಸರಿಯಾಗಿ ಓದದೆ ಇದ್ದದ್ದರಿಂದಲೋ ಅದು ಶಿಸುಕ, ಶಿಶುಕ, ಶಿಷುಕ, ಶಿಖಕ, ಶಿಮುಕ, ಶಿಪ್ರಕ ಎಂಬ ರೂಪಗಳಲ್ಲಿಯೂ ಕಂಡುಬರುತ್ತದೆ. ಸಿಂಹರ ಎಂಬ ಪಾಠವೂ ಉಂಟು.

31. ಈ ಸ್ವಾತಿ ಎಂಬುದೂ ಸಾತಿ ಸಾತ ಎಂಬುದರ ಮತ್ತೊಂದು (ಸಂಸ್ಕೃತ) ರೂಪವಾಗಿ ಕಾಣುತ್ತದೆ. ಅಶೋಕನ ಶಾಸನಗಳಲ್ಲಿ ಕಂಡುಬರುವ 'ಸಾತಿಯ ಪುತ' ಕ್ಕೂ ಈ ಸಾತಿಗೂ ಸಂಬಂಧವಿರಬಹುದು.

32 ಈ ಹೆಸರು ಹಲವು ರೂಪಗಳಲ್ಲಿ ಕಂಡುಬರುತ್ತದ:- ನೇಮಿಕೃಷ್ಣ, ನೇಮಿಕಸ್ಮಸ್, ನೌವಿಕೃಷ್ಣ, ನೌರಿಕೃಷ್ಣ, ನಾರಿಕೃಷ್ಣ, ಸೌರಿಕೃಷ್ಣ, ಸ್ತೌವಿಕೃಷ್ಣ, ಗೌರಕೃಷ್ಣ, ಗೌರಕೃತ್ಸ್ವ, ಆರಿಕ್ತವರ್ಣ, ಆರಿಷ್ಟಕರ್ಣಿ, ಅರಿಷ್ಟಕರ್ಮಾ, ಅರಿಷ್ಟಕರ್ಮ, ಇವುಗಳಲ್ಲಿ ಯಾವುದು ಸರಿಯೋ ಏನೋ !

33. ಇವರ ಮೂಲಸ್ಥಳವು ಈಗಿನ ಬಳ್ಳಾರಿಯ ಪ್ರಾಂತವಾಗಿದ್ದಿರಬೇಕೆಂದು ವಿ. ಎಸ್. ಸುಕ್ತಂಕರ್ ಅವರು ಅಭಿಪ್ರಾಯಪಡುತ್ತಾರೆ.- Home of the Andhra Kings (B.A.O.R.I, Vol. I, pp. 21-42).

34. Cambridge Indian History, Vol. I, pp. 530, 599.

35, ಇದು ಸಂಕಲನಗ್ರಂಥ; ಇದರಲ್ಲಿ ವೋಡಿಸ, ಚುಲ್ಲೋಹ, ಮಕರಂದಸೇನ, ಅಮರರಾಜ, ಕುಮಾರಿಲ, ಶ್ರೀರಾಜ, ಭೀಮಸ್ವಾಮಿ, ಮುಂತಾದವರ ಕವನಗಳೂ ಇವೆ. ಭಾಷೆ ಮಹಾರಾಷ್ಟ್ರೀ ಪ್ರಾಕೃತ; ಶೃಂಗಾರಪ್ರಧಾನವಾದ ಕಾವ್ಯ, ಗಾಥಾಸಪ್ತಶತಿಯ (ಕಾವ್ಯಮಾಲಾ ೨೧) ಮುನ್ನುಡಿಯನ್ನೂ ಭೂಮಿಕೆಗಳನ್ನೂ ನೋಡಿ.

36, R. G. Bhandarkar : History of the Deccan, ಪುಟ ೧೬೯ ಇತ್ಯಾದಿ. ಸಾತವಾಹನರಮೇಲೆ ಇಂದಿಗೂ ಲೇಖನಗಳೂ ಗ್ರಂಥಗಳೂ ಬರುತ್ತಿವೆ. ಅವರಿಗೆ ಸಂಬಂಧಪಡುವ ಲೇಖನವನ್ನು ಪ್ರಕಟಿಸದ ಪ್ರಾಚ್ಯ ಪತ್ರಿಕೆ ಇಲ್ಲ; ಇತ್ತೀಚಿನ ಲೇಖನವೆಂದರೆ ಪುರುಷೋತ್ತಮಲಾಲ ಭಾರ್ಗವರದು (Satavahana Dynasty of Dakshinapatha', 1.H.Q., Dec. 1950). ಅವರು ಸಿಮುಖನ ಆಳ್ವಿಕೆಗೆ ಕ್ರಿ..ಪೂ. ೩೬-೨೩ ಎಂಬ ಕಾಲವನ್ನು ಹೇಳಿದ್ದಾರೆ.

37. ಅವನ ವಿಚಾರವಾಗಿ ಇನ್ನೂ ಹಲವು ಕಥೆಗಳಿವೆ. ಅವುಗಳೆಲ್ಲವನ್ನೂ ಡಾ. ಎ. ಎನ್. ಉಪಾಧ್ಯೆ ಅವರು 'ಲೀಲಾವತ್' ಗ್ರಂಥಕ್ಕೆ ಬರೆದಿರುವ ತಮ್ಮ ಉಪೋದ್ಘಾತದಲ್ಲಿ ಸಂಗ್ರಹಿಸಿದ್ದಾರೆ (ಪುಟ ೪೫-೫೧).

38. ಅಥವಾ, ಸಿಮುಕನ ಮಗ ಕೃಷ್ಣನನ್ನು ಮನಸ್ಸಿನಲ್ಲಿಟ್ಟುಕೊಂಡಿತ್ತೋ! ಸಾತವಾಹನನು ಹಿಂದಿನ ಜನ್ಮದಲ್ಲಿ 'ಕೃಷ್ಣ'ನೆಂಬ ಋಷಿಯಾಗಿದ್ದನಂತೆ.

ಯುಷ್ಮದೀಯಃ ಸ ರಾಜಾಪಿ ಪೂರ್ವಜನ್ಮಭೂದೃಷಿಃ ।

ಭರದ್ವಾಜಮುನೇಶ್ಶಿಷ್ಯಃ ಕೃಷ್ಣ ಸಂಜ್ಞೋ ಮಹಾತಪಾಃ ॥ ೧-೭-೧೫.



39. ಕೀತ್ ಇದನ್ನು ಒಪ್ಪುವುದಿಲ್ಲ. -H. S. L., pp. 267-268.

40. The Home of Satavahanas' by S. A. Joglekar, A.B.O.R.I., Silver Jubilee Vol, 1942. ‘The Home of the Andhra Kings' by V. S. Sukthankar, A.B.O.R.I., Vol. I, pp. 21-42.

41. ಇವನ ಕಾಲ ಕ್ರಿ.ಪೂ. ೨೦೦ಕ್ಕಿಂತ ಹಿಂದೆ ಎಂದು ರ್ಯಾಪ್ಸನ್ ಅವರು ಹೇಳುತ್ತಾರೆ. ಕ್ರಿ.ಪೂ. ಮೂರನೆಯ ಶತಮಾನದ ಅಂತ್ಯಭಾಗವೆಂದೂ ಸಿಮುಕನು ಅಶೋಕಚಕ್ರಾಧಿಪತ್ಯವು ಕೊನೆಗಂಡಮೇಲೆ ಶಾತವಾಹನ ರಾಜ್ಯವನ್ನು ಸ್ಥಾಪಿಸಿದನೆಂದೂ ಬಾರ್ನೆಟ್ ಅವರು ಹೇಳುತ್ತಾರೆ. -Cambridge Indian History, Vol. I, pp. 730 and 599.

42. N. N. Ghosh : An Early History of Kausambi.

43. ಉಜ್ಜಯಿನಿಯಿಂದ ವಿಂಧ್ಯಾಟವಿಯ ಮಧ್ಯಕ್ಕೇ ೬೩ ಯೋಜನ (ಯೋಜನ=ಎಂಟು ಅಥವಾ ಒಂಬತ್ತು ಮೈಲಿ) ದೂರ.

ತತೋ ವಿಂಧ್ಯಾಟವೀಂ ಪ್ರಾಪ್ಯ ಮಧ್ಯಾಹ್ನೇ ತಸ್ಯ ಭೂಪತೇಃ ।

ತ್ರಿಷಷ್ಟಿಯೋಜನಾಯಾತಾ ತೃಷಿತಾಭೂತ್ ಕರೇಣುಕಾ ॥ ೨-೫-೩೨



44. ಕ್ಷೇಮೇಂದ್ರ ಸೋಮದೇವ ಇವರಿಬ್ಬರ ಗ್ರಂಥಗಳ ಕಥಾಮುಖಲಂಬಕವೂ ಈ ವೃತ್ತಾಂತದ ಸಂಗ್ರಹದಿಂದ ಆರಂಭವಾಗುತ್ತದೆ:—

(i)

ಗುಣಾಡ್ಯನೇತಿ ಲಿಖಿತಾಂ ಶಾತವಾಹನಭೂಪತಿಃ ।

ಬೃಹತ್ಕಥಾಮಕಥಯತ್ ವಿದುಷಾಂ ಸುಹೃದಾಂ ಪುರಃ ॥ ೧ ॥

ಮಹೇಶ್ವರಾತ್ ಪುಷ್ಪದಂತಃ ಕಾಣಭೂತಿರಿಮಾಂ ತತಃ ।

ತಸ್ಮಾತ್ ಗುಣಾಡ್ಯಸ್ತಸ್ಮಾಚ್ಚ ಶ್ರುತವಾನ್ ಶಾತವಾಹನಃ ॥ ೨ ॥ —ಬೃ.ಕ.ಮಂಜರಿ



(ii)

ಕೈಲಾಸೇ ಧೂರ್ಜಟೇರ್ವಕ್ಷಾತ್ ಪುಷ್ಪದಂತಂ ಗಣೋತ್ತಮಂ ।

ತಸ್ಮಾತ್ ವರರುಚೀಭೂತಾತ್ ಕಾಣಭೂತಿಂ ಚ ಭೂತಲೇ ॥ ೨ ॥

ಕಾಣಭೂತೇರ್ಗುಣಾಢ್ಯಂ ಚ ಗುಣಾಢ್ಯಾತ್ ಸಾತವಾಹನಂ ।

ಯತ್ಪ್ರಾಪ್ತಂ ಶ್ರುಣುತೇದಂ ತದ್ವಿದ್ಯಾಧರಕಥಾದ್ಭುತಂ ॥ ೩ ॥ —ಕ.ಸ.ಸಾಗರ



ಆದ್ದರಿಂದ ಅವರಿಬ್ಬರಿಗೂ ಮೂಲವಾದ ಗ್ರಂಥದಲ್ಲಿಯೂ ಇದು ಇದ್ದಿರಬೇಕು. ಕಥಾಪೀಠಲಂಬಕವು ಈ ಸಂಗ್ರಹವನ್ನು ಆಮೇಲೆ ವಿಸ್ತರಿಸಿದ್ದಾಗಿರಬಹುದೇ? ಅಥವಾ ಗ್ರಂಥಾರಂಭವೆಂದು ಅದನ್ನೇ ಇಲ್ಲಿ ಸಂಗ್ರಹಿಸಿದೆಯೋ? ಈ ಸಂಗ್ರಹದಲ್ಲಿ ಪೈಶಾಚಿಯ ಪ್ರಸ್ತಾಪವಿಲ್ಲ; 'ಮೋದಕ'ದ ಕಥೆ ಇಲ್ಲ.

45. ವಿನ್ಸೆಂಟ್ ಸ್ಮಿತ್—೧ನೆಯ ಶತ, ಭೂಲರ್—೧ನೆಯ ಅಥವಾ ೨ನೆಯ ಶತ, ಸಿಲೆನ್ ಲಕೋತ್—೩ನೆಯ ಶತ, ಕೀತ್—೨ನೆಯ ಅಥವಾ ೩ನೆಯ ಶತ, ವೀಬರ್—೬ನೆಯ ಶತ.

46. S. K. De : 'Akhyayika and Katha in Classical Sanskrit', B.S.O.S., Vol. III, p. 517f.

ಅಗಿಪುರಾಣವು (ಸು. ಕ್ರಿ.ಶ. ೯೦೦?) ಗದ್ಯಕಾವ್ಯವನ್ನು ಆಖ್ಯಾಯಿಕಾ, ಕಥಾ, ಖಂಡಕಥಾ, ಪರಿಕಥಾ, ಕಥಾನಿಕ ಎಂದು ಐದು ವಿಭಾಗಮಾಡಿ, ಕಥೆಯ ಲಕ್ಷಣವನ್ನು ಹೀಗೆ ಹೇಳುತ್ತದೆ:—

ಶ್ಲೋಕೈಃ ಸ್ವವಂಶಂ ಸಂಕ್ಷೇಪಾತ್ ಕವಿರ್ಯತ್ರ ಪ್ರಶಂಸತಿ ।

ಮುಖ್ಯಾರ್ಥಸ್ಯಾವತಾರಾಯ ಭವೇದ್ಯತ್ರ ಕಥಾಂತರಂ ॥

ಪರಿಚ್ಛೇದೋ ನ ಯತ್ರ ಸ್ಯಾತ್ ಭವೇದ್ಘಾ ಲಂಬಕೈಃ ಕ್ವಚಿತ್ ॥ (ಅಧ್ಯಾಯ ೩೩೭)



47. ಧರ್ಮಪದದ ಅಪ್ಪಮಾದವರ್ಗದಲ್ಲಿ 'ಕುಷ್ಠರೋಗಿ'ಯಾದ ಉದಯನ, 'ಗೂನೆ' ಯಾದ ವಾಸುಲದತ್ತೆ ಇವರ ಕಥೆಯಷ್ಟೇ ಕಂಡುಬರುತ್ತದೆ. H.O.S., 28, pp. 247-272. ಮೂಲದಲ್ಲಿ ಶೃಂಗಾರ ವೀರ ಸುಂದರವಾಗಿದ್ದ ಕಥೆ ಇಲ್ಲಿ ಎಷ್ಟು ವಿಕಾರವಾಗಿದೆ! ಮಹಾಸೇನನಿಗೆ ಅಳಿಯನಿಗಿಂತಲೂ ಮಗಳಿಗಿಂತಲೂ ಹೆಚ್ಚಾಗಿ ಆನೆ ಹಿಡಿಯುವ ಮಂತ್ರದಮೇಲೆ ಆಸೆ !

48. ಬಹುವಿಸ್ತಾರವಾದ, ಆದರೂ ಅಸಮಗ್ರವಾದ ಯೋಗವಾಸಿಷ್ಠ ಗ್ರಂಥವು ಹುಟ್ಟಿದ್ದು ಕಾಶ್ಮೀರದಲ್ಲಿಯೇ ಎಂದು ಹೇಳುತ್ತಾರೆ. ಮಹಾಭಾರತದ ಆದಿಪರ್ವವೂ ಈಗಿರುವಷ್ಟು ವಿಸ್ತಾರವಾದದ್ದು ಅಲ್ಲಿಯೇ ಎಂದು ತೋರುತ್ತದೆ.

ಕಥಾಸರಿತ್ಸಾಗರದ ಕೊನೆಯಲ್ಲಿರುವ ಕಣ್ವರೂ ಕಶ್ಯಪರೂ ಶಾಕುಂತಲದಿಂದ ಬಂದವರೋ, ಇಲ್ಲಿಂದ ಶಾಕುಂತಲಕ್ಕೆ ಹೋದವರೋ ವಿಚಾರಮಾಡತಕ್ಕದ್ದಾಗಿದೆ. ವತ್ಸರಾಜನ ವಿಜಯಯಾತ್ರೆಯೂ (ಪುಟ ೧೧೪) ಹೀಗೆಯೇ ರಘುಮಹಾ ರಾಜನ ದಿಗ್ವಿಜಯವನ್ನು ಹೋಲುತ್ತದೆ.

49. ಪುರಾಣಗಳು ಹದಿನೆಂಟು; ಉಪಪುರಾಣಗಳು ಹದಿನೆಂಟು; ಗೀತೆಯಲ್ಲಿ ಹದಿನೆಂಟು ಅಧ್ಯಾಯ-ಇತ್ಯಾದಿ; ಇಂದಿಗೂ ಹಲವು ಹದಿನೆಂಟು' ಜಾತಿಗಳಿವೆ.

ಸಾತವಾಹನನಿಗೆ ಸಿಕ್ಕಿದ ಬೃಹತ್ಕಥೆಯು ಒಂದು ಲಕ್ಷ ಗ್ರಂಥ ಪ್ರಮಾಣದಲ್ಲಿತ್ತೆಂಬ ಹೇಳಿಕೆಯೂ ಅದು 'ಶತಸಾಹಸಿಕಸಂಹಿತೆ' ಗಳಾದ ಭಾರತ, (ಬೌದ್ಧರ) ಪ್ರಜ್ಞಾಪಾರಮಿತ, ಇವುಗಳಿಗೆ ಚಿಕ್ಕದೇನಲ್ಲವೆಂಬ ಭಾವವನ್ನು ಸೂಚಿಸುತ್ತದೆ.

50. There is perhaps only one box office formula which has consistently paid dividends right from the very first social picture produced since the advent of sound. That gold-edged formula is the story of a wife, the husband and the 'other' woman. According to the rules of this formula, it is always the husband who errs; it is always the wife who is loyal and faithful; it is always the 'other' woman who is guilty of frailty, faithlessness and selfishness... This formula has been tried hundreds of times and has proved always successful with little novelty. The only change, however, in the set-up has been the promotion of the 'other' woman. In the beginning she was just a prostitute : with the progress of ideas she became an actress and now... she is a modern educated girl ! Not to be unfair to the hitherto ideal orthodox wife, film producers have given her a change, too, and she today embraces islam, prays five times a day, swears by the Koran and gets kicked about by Fez-capped husbands... but still, in spite of these two slight changes, the formula remain the same and the orthodox wife continues to pay glorious dividends. —Sound, july 1946.

51. Happiness in marriage requires a generous self-abandonment, endless tolerance and gentleness, politeness of the heart... Marriage is an art which involves both pain and joy. The difficulties of life do not end, but begin with marriage. It takes two to make marriage a success, but one can make it a failure.—Religion and Society p. 160.

ಸುಖಂ ಸುಖೇನೇಹ ಜಾತುಲಭ್ಯಂ ದು:ಖೇನ ಸಾಧ್ವೀ ಲಭತೇ ಸುಖಾನಿ.—ಮಹಾಭಾರತ, ವನಪರ್ವ, ೨೨೩-೪.

52. “Out of sorrow has the world been built." —Oscar Wilde.

53, ಮಹಾತ್ಮಾ ಗಾಂಧಿಯವರು ಮದ್ಯಪಾನ ಧೂಮಪಾನಗಳ ವಿಚಾರವಾಗಿ ಏನು ಹೇಳಿದ್ದಾರೆ ನೋಡಿ:—

I have a horror of smoking as I have of wine. Smoking I consider to be a vice. It deadens one's conscience and is often worse than drink in that it acts imperceptibly. It is a habit which is difficult to get rid of when once it seizes hold of a person. It is an expensive vice. It fouls the breath, discolours the teeth and sometimes even causes cancer. It is an unclean habit.

Do not make the mistake that between drink and tobacco, drink is a lesser evil. If cigarette is Beelzebub then drink is Satan.

A thief steals all earthly possessions; a drunkard steals his own and his neighbour's honour.

I have always regarded the habit of smoking as barbarous, dirty and harmful. I cannot bear to travel in a compartment full of people smoking. I become choked.

You may be incapable of attaining the ideal, your flesh may be weak, but do not therefore lower the ideal, do not make irreligion your religion.

ಹಿಂದೆ ಧೂಮಪಾನವಿರಲಿಲ್ಲ; ಇದ್ದರೂ ಇಷ್ಟು ಅತಿಯಾಗಿರಲಿಲ್ಲ: ವೈದ್ಯಶಾಸ್ತ್ರದಲ್ಲಿ ಕೆಲವು ರೋಗನಿವಾರಣೆಗಾಗಿ ಔಷಧ ಧೂಮಪಾನವನ್ನು ಹೇಳಿದೆ. ಹಣವಂತರು ಅದನ್ನು ಒಂದು ದೊಡ್ಡ ಕೈಗಾರಿಕೆಯಾಗಿ ಮಾಡಿ, ತಮಗೂ ಸರ್ಕಾರಕ್ಕೂ ಲಾಭದಾಯಕವಾಗಿ ಮಾಡಿ, ಪ್ರಚಾರದಿಂದಲೂ ಪ್ರಕಟನೆಯಿಂದಲೂ ಪ್ರಯತ್ನಪೂರ್ವಕವಾಗಿ ಹಬ್ಬಿಸಿದ ಮೇಲೆ ದೇಶದ ಜನ ಅದಕ್ಕೆ ಬಲಿಯಾದರು. ಅವರ ಆರೋಗ್ಯ ಕೆಟ್ಟಿತು; ಆಹಾರಕ್ಕೆ ಸೊನ್ನೆ ಬಿತ್ತು. ರೋಗ ಬಂದರೆ ತಂಬಾಕು ಧೂಮದೂಷಿತವಾದ ದೇಹಕ್ಕೆ ಔಷಧವೇ ಅಂಟುವುದಿಲ್ಲವೆಂದು ಕೆಲವರು ಹೇಳುತ್ತಾರೆ. ಮದ್ಯವನ್ನೂ ಹೊಗೆಯನ್ನೂ ಕುಡಿಯುವ ಪ್ರಸ್ತಾಪವೆತ್ತಿದರೆ ಅದರ ಪೋಷಕರು ನಸ್ಯ ಎಲೆಯಡಕೆಗಳು ಹಾಗೇ ದುರಭ್ಯಾಸವಲ್ಲವೇ ಎಂದು ಕೇಳುತ್ತಾರೆ. ದುರಭ್ಯಾಸವು ದುರಭ್ಯಾಸವೇಯೆ; ಕೆಟ್ಟದನ್ನು ಒಳ್ಳೆಯದೆಂದು ಯಾರು ಎನ್ನುತ್ತಾರೆ? ಆದರೆ ತಾಂಬೂಲಕ್ಕೆ ವೈದ್ಯದಲ್ಲಿ ಕೆಲವು ಔಷಧ ಗುಣಗಳನ್ನು ಹೇಳಿದೆ; ಅವು ಅನುಭವದಲ್ಲಿಯೂ ಇವೆ. ಆದರೆ ಅಭ್ಯಾಸವಾದರೆ ಅದನ್ನು ಬಿಡುವುದೂ ಕಷ್ಟವೇ, ಪೀನಸಿ ಮುಂತಾದ ಕೆಲವು ರೋಗಗಳಲ್ಲಿ ನಸ್ಯವನ್ನೂ ಔಷಧವಾಗಿ ಹೇಳಿದೆ; ಆದರೆ ಅದು ಹೊಗೆಸೊಪ್ಪಿನದೇ ಅಲ್ಲ; ಹೊಗೆಸೊಪ್ಪು ಹೇಗೂ ದೋಷವೇ; ಎಲೆಯಡಕೆಗೆ ಸೇರಿ ಅದು ದಕ್ಷಿಣ ದೇಶವನ್ನೆಲ್ಲಾ ಎಂಜಲು ಚಿತ್ತಾರದಿಂದ ಹೊಲಸುಮಾಡಿದೆ. ಬರಿಯ ಎಲೆಯಡಕೆಯನ್ನು ನುಂಗಬಹುದು; ಹೊಗೆಸೊಪ್ಪು ಸೇರಿದರೆ ಉಗುಳದೆ ವಿಧಿಯಿಲ್ಲ; ಮಜ್ಜಿಗೆಯಲ್ಲಿಯೂ ಮದ್ಯ ಉಂಟು; ಎಲೆಯಡಕೆಯಲ್ಲಿಯೂ ಉತ್ತೇಜಕತೆ ಉಂಟು; ಆದರೆ ಯಾರು ಎಷ್ಟು ಎಲೆಯಡಕೆ ಹಾಕಿ, ಎಷ್ಟು ಮಜ್ಜಿಗೆ ಕುಡಿದು, ಮತ್ತರಾಗಿದ್ದರೆಂದು ಕೇಳಿದ್ದೇವೆ? ಸಾರಾಂಶದಲ್ಲಿ, ಯಾವುದೂ, ಎಂಥ ಒಳ್ಳೆಯ ಗುಣವೂ, ಅತಿಯಾದರೆ ಕೆಡುಕೇ; ಅಂಥದರಲ್ಲಿ ಲಾಭದೃಷ್ಟಿಯಿಂದ ಜನರನ್ನು ಕೆಟ್ಟ ಚಾಳಿಗೆ ತಿಳಿದೂ ತಿಳಿದೂ ಪ್ರೋತ್ಸಾಹಮಾಡಿ ಅವರ ಗುಣವನ್ನೂ ಧನವನ್ನೂ ಸೆಳೆದರೆ ಅದು ದರೋಡೆಯಾಗುತ್ತದೆ. ಇಂದಿನ ಜಗತ್ತಿನಲ್ಲಿ ಎಲ್ಲಾ ಸರ್ಕಾರಗಳೂ ಈ ದರೋಡೆ ನಡಸುತ್ತಿವೆ, ಇಲ್ಲವೇ ಅದಕ್ಕೆ ಬೆಂಬಲ ಕೊಡುತ್ತಿವೆ; ಏಕೆಂದರೆ ಅದರಿಂದ ತಮಗೂ ಲಾಭವುಂಟು. ಸರ್ಕಾರವು ಪ್ರಜೆಗಳ ತಾಯಿ; ಅವಳೇ ಮಕ್ಕಳನ್ನು ಹಾಳುಮಾಡುವುದೇ?

54. The Deccan guardian is Vetala who also appears as a goblin tenanting dead bodies... he is represented in human form, but his hands and feet are turned backWards, his eyes tawny green, his hair standing on end; he holds a cane in his right hand and a conch shell in his left; when he goes his rounds, he is dressed in green and sits in a litter or rides a horse, while his attendants follow holding lighted torches and shouting.—Bombay Gazetteer, Vol. 18, Part 1, p. 291 and Vol. 24, p. 415.





ಶ್ರೀರಸ್ತು

ಕಥಾಮೃತ





## ೦೧. ಕಥಾಪೀಠಲಂಬಕ


ಇದಂ ಗುರುಗಿರೀಂದ್ರಜಾ ಪ್ರಣಯಮಂದರಾಂದೋಲನಾತ್

​ ಪುರಾ ಕಿಲ ಕಥಾಮೃತಂ ಹರಮುಖಾಂಬುಧೇರುದ್ಗತಂ ।

ಪ್ರಸಹ್ಯ ರಸಯಂತಿ ಯೇ ವಿಗತವಿಘ್ನಲಬ್ಧರ್ಧಯೋ

ಧುರಂ ದಧತಿ ವೈಬುಧೀಂ ಭುವಿ ಭವಪ್ರಸಾದೇನ ತೇ ॥

ಶ್ರಿಯಂ ದಿಶತು ವಃ ಶಂಭೋಃ ಶ್ಯಾಮಃ ಕಂಠೋ ಮನೋಭುವಾ ।

ಅಂಕಸ್ಥಪಾರ್ವತೀದೃಷ್ಟಿಪಾಶೈರಿವ ವಿವೇಷ್ಟಿತಃ ॥

ಸಂಧ್ಯಾನೃತ್ತೋತ್ಸವೇ ತಾರಾಃ ಕರೇಣೋದ್ಧೂಯ ವಿಘ್ನಜಿತ್ । ​

ಸೀತ್ಕಾರಸೀಕರೈರನ್ಯಾಃ ಕಲ್ಪಯನ್ನಿವ ಪಾತು ವಃ ॥

* ಒಂದಾನೊಂದು ಕಾಲದಲ್ಲಿ, ಪಾರ್ವತೀದೇವಿಯು ನೂತನವೂ ರಮ್ಯವೂ ಆದ ಒಂದು ಕಥೆ ಹೇಳುವಂತೆ ಪರಮೇಶ್ವರನನ್ನು ಕೇಳಿದಳು. ಪರಮೇಶ್ವರನು ‘ಪ್ರಿಯೆ! ನಿನಗೆ ತಿಳಿಯದೆ ಇದ್ದದ್ದು ಏನಿದೆ?’ ಎಂದನು. ಆದರೆ ಅವಳು ಬಿಡಲಿಲ್ಲ. ಆದ್ದರಿಂದ ಅವನು ವಿನೋದಕ್ಕಾಗಿ ಅವಳ ಕಥೆಯನ್ನೇ ಸಂಗ್ರಹವಾಗಿ ಹೇಳಿದನು:- ಹಿಂದೆ ಬ್ರಹ್ಮನೂ ನಾರಾಯಣನೂ ಭೂಪರ್ಯಟನಮಾಡುತ್ತ ಹಿಮವತ್ಪರ್ವತದ ಬುಡಕ್ಕೆ ಬರಲು ಅಲ್ಲಿ ಒಂದು ದೊಡ್ಡ ಜ್ವಾಲಾಲಿಂಗವನ್ನು ಕಂಡರು. ಅದರ ತುದಿಯನ್ನು ನೋಡಬೇಕೆಂದು ಒಬ್ಬನು ಮೇಲಕ್ಕೆ ಹೋದನು, ಒಬ್ಬನು ಕೆಳಕ್ಕೆ ಹೋದನು; ಆದರೆ ಅದು ಸಿಕ್ಕದೆ ತಪಸ್ಸಿನಿಂದ ನನ್ನನ್ನು ಪ್ರತ್ಯಕ್ಷ ಮಾಡಿಕೊಂಡರು. ನಾನು ಏನು ವರ ಬೇಕೆಂದು ಕೇಳಲು, ಬ್ರಹ್ಮನು ‘ನೀನು ನನ್ನ ಮಗನಾಗು!’ ಎಂದನು. ಈ ದುರಾಶೆಯಿಂದ ಅವನು ಪೂಜೆಗೇ ಅಯೋಗ್ಯನಾದನು; ನಾರಾಯಣನು ‘ಸ್ವಾಮೀ! ನನಗೆ ನಿನ್ನ ಸೇವೆ ದೊರಕಲಿ!’ ಎಂದು ಕೇಳಿದನು. ಆದ್ದರಿಂದ ಅವನು ನಿನ್ನ ರೂಪಿನಲ್ಲಿ ಹುಟ್ಟಿದ; ನೀನೇ ನನ್ನ ಶಕ್ತಿಯಾಗಿರುವ ನಾರಾಯಣ; ಅಲ್ಲದೆ ನೀನು ನನಗೆ ಹಿಂದಿನ ಹೆಂಡತಿ- ಎಂದನು. ‘ಹಿಂದಿನ ಹೆಂಡತಿ ಹೇಗೆ?’ ಎಂದು ಪಾರ್ವತಿಯು ಕೇಳಲು ಶಿವನು ದಕ್ಷಾಧ್ವರಧ್ವಂಸ, ಕಾಮದಹನ, ಗಿರಿಜಾಕಲ್ಯಾಣ ಇವುಗಳನ್ನು ತಿಳಿಸಿ, ‘ಇಷ್ಟೇಯೆ! ಇನ್ನು ಹೇಳುವುದೇನಿದೆ?’ ಎಂದು ಸುಮ್ಮನಾದನು. ‘ಇದೇಯೇ ಒಳ್ಳೆಯ ಕಥೆ?’ ಎಂದು ಅವಳು ಕೋಪಿಸಿಕೊಂಡಳು. ಆಗ ಅವನು ಅವಳನ್ನು ಸಮಾಧಾನಗೊಳಿಸಿ ಒಂದು ದಿವ್ಯವಾದ ಕಥೆಯನ್ನು ಹೇಳುತ್ತೇನೆಂದು ಮಾತುಕೊಟ್ಟನು. ಯಾರನ್ನೂ ಒಳಕ್ಕೆ ಬಿಡಬೇಡವೆಂದು ನಂದಿಗೆ ಹೇಳಿ ಅವಳು ತಾನೇ ಬಾಗಿಲನ್ನು ಹಾಕಿಕೊಂಡಳು. ಈಶ್ವರನು ಹೇಳುವುದಕ್ಕೆ ಮೊದಲುಮಾಡಿ “ದೇವತೆಗಳು ನಿತ್ಯಸುಖಿಗಳು, ಮನುಷ್ಯರು ನಿತ್ಯ ದುಃಖಿಗಳು; ಹೀಗಾಗಿ ಅವರ ಕಥೆ ಮನೋಹರವಲ್ಲ; ಆದ್ದರಿಂದ ವಿದ್ಯಾಧರರ ಚರಿತ್ರೆಯನ್ನು ವರ್ಣಿಸುತ್ತೇನೆ!” ಎನ್ನುತ್ತಿರುವಷ್ಟರಲ್ಲಿ, ಪುಷ್ಪದಂತನೆಂಬ ಗಣನು ಬಂದನು. ನಂದಿ ಅವನನ್ನು ತಡೆದನು. ಅವನು ‘ನನಗೂ ನಿಷ್ಕಾರಣವಾಗಿ ಅಡ್ಡಿಯೆ?" ಎಂದುಕೊಂಡು ಕುತೂಹಲದಿಂದ ಅದೃಶ್ಯನಾಗಿ ಒಳಹೊಕ್ಕು ಏಳು ವಿದ್ಯಾಧರರ ಅದ್ಭುತಚರಿತ್ರೆಯನ್ನು ಕೇಳಿದನು. ಮನೆಗೆ ಹೋಗಿ ಅದನ್ನು ತನ್ನ ಹೆಂಡತಿಯಾದ ಜಯೆಗೆ ಹೇಳಿದನು. ಪಾರ್ವತಿಯ ಪ್ರತೀಹಾರಿಯಾದ ಅವಳು ಪಾರ್ವತಿಗೆ ತಿಳಿಸಿದಳು. ಪಾರ್ವತಿಗೆ ಕೋಪ ಬಂತು. ಗಂಡನ ಹತ್ತಿರಕ್ಕೆ ಹೋಗಿ ‘ಈ ಕಥೆ ಅಪೂರ್ವವಾದದ್ದೆಂದೆಯಲ್ಲ! ಅದು ಜಯೆಗೂ ಗೊತ್ತಿದೆ!’ ಎಂದು ಆಕ್ಷೇಪಿಸಿದಳು. ಅವನು ನಡೆದ ಸಂಗತಿಯನ್ನು ಧ್ಯಾನದಿಂದ ತಿಳಿದು ಹೇಳಿದನು. ಪಾರ್ವತಿಯು ಪುಷ್ಪದಂತನನ್ನು ಕರಸಿ ‘ಮನುಷ್ಯನಾಗಿ ಹುಟ್ಟು’ ಎಂದು ಶಾಪಕೊಟ್ಟಳು. ಮಾಲ್ಯವಂತನು ಅವನಿಗಾಗಿ ಬಿನ್ನವಿಸಿಕೊಳ್ಳಲು, ಅವನಿಗೂ ಹಾಗೆಯೇ ಶಾಪಕೊಟ್ಟಳು. ಜಯೆಯು ಪ್ರಾರ್ಥಿಸಿಕೊಳ್ಳಲು ‘ವಿಂಧ್ಯಾಟವಿಯಲ್ಲಿ ಕಾಣಭೂತಿಯೆಂಬ ಪಿಶಾಚನಿದ್ದಾನೆ. ಅವನು ಕುಬೇರನಿಂದ ಶಾಪ ಪಡೆದ ಸುಪ್ರತೀಕನೆಂಬ ಯಕ್ಷ; ಅವನಿಗೆ ಈ ಕಥೆಯನ್ನು ಹೇಳಿದರೆ ಪುಷ್ಪದಂತನಿಗೆ ಶಾಪ ವಿಮೋಚನೆ ಯಾಗುತ್ತದೆ.; ಆ ಕಾಣಭೂತಿ ಕಥೆಯನ್ನು ಮಾಲ್ಯವಂತನಿಗೆ ಹೇಳಿದರೆ, ಶಾಪಮುಕ್ತನಾಗುತ್ತಾನೆ; ಅನಂತರ ಈ ಕಥೆಯನ್ನು ಪ್ರಸಿದ್ಧಿಪಡಿಸಿ ಮಾಲ್ಯವಂತನೂ ಶಾಪಮುಕ್ತನಾಗುತ್ತಾನೆ’ ಎಂದಳು. ಗಣಗಳು ಮಿಂಚಿನಂತೆ ಹೊಳೆದು ಮಾಯವಾದರು. ಪುಷ್ಪದಂತನು ವರರುಚಿಯೆಂಬ ಹೆಸರಿನಿಂದ ಕೌಶಾಂಬಿಯಲ್ಲಿಯೂ ಮಾಲ್ಯವಂತನು ಗುಣಾಢ್ಯನೆಂಬ ಹೆಸರಿನಿಂದ ಸುಪ್ರತಿಷ್ಟಿತ ನಗರದಲ್ಲಿಯೂ ಹುಟ್ಟಿದರು.

೨-೫ ವರರುಚಿಯು ಕಾತ್ಯಾಯನನೆಂದು ಪ್ರಸಿದ್ಧನಾಗಿ, ನಂದನಲ್ಲಿ ಮಂತ್ರಿತ್ವಮಾಡಿ, ಖೇದಗೊಂಡು ವಿಂಧ್ಯವಾಸಿನಿಯ ದರ್ಶನಕ್ಕೆ ಬಂದನು. ಅವಳು ವಿಂಧ್ಯಾರಣ್ಯದಲ್ಲಿರುವ ಕಾಣಭೂತಿಯನ್ನು ನೋಡು ಹೋಗು ಎಂದು ಸ್ವಪ್ನದಲ್ಲಿ ತಿಳಿಸಿದಳು. ಅದರಂತೆ ಅವನು ಆ ಕಾಡಿನಲ್ಲಿ ತಿರುಗುತ್ತ ಒಂದು ದೊಡ್ಡ ಆಲದಮರದ ಕೆಳಗೆ ನೂರಾರು ಪಿಶಾಚಗಳ ನಡುವೆ ಕುಳಿತಿದ್ದ ಕಾಣಭೂತಿ ಎಂಬ ಪಿಶಾಚನನ್ನು ಕಂಡನು. ಅವನು ವರರುಚಿಗೆ ನಮಸ್ಕರಿಸಿ ಪುಷ್ಪದಂತನಿಗೆ ಕಾದಿರುವುದಾಗಿ ಹೇಳಿದನು. ವರರುಚಿಗೆ ತನ್ನ ಪೂರ್ವಜನ್ಮದ ಜ್ಞಾಪಕ ಬಂದು ತಾನೇ ಪುಷ್ಪದಂತನೆಂದು ಹೇಳಿ ಏಳು ಲಕ್ಷ ಗ್ರಂಥ ಪ್ರಮಾಣದಲ್ಲಿ ಏಳು ದೊಡ್ಡ ಕಥೆಗಳನ್ನು ಹೇಳಿದನು. ಅನಂತರ ಅವನ ಅಪೇಕ್ಷೆಯಂತೆ ತನ್ನ ಜೀವಿತ ವೃತ್ತಾಂತವನ್ನು ವಿವರವಾಗಿ ತಿಳಿಸಿದನು:-





### ವರರುಚಿಯ ವೃತ್ತಾಂತ


ಕೌಶಾಂಬಿಯಲ್ಲಿ ಸೋಮದತ್ತನೆಂಬ ಬ್ರಾಹ್ಮಣನಿದ್ದನು; ಅವನಿಗೆ ವಸುದತ್ತೆಯೆಂಬ ಹೆಂಡತಿಯಿದ್ದಳು; ನಾನು ಅವರ ಮಗ; ನಾನು ಇನ್ನೂ ಮಗುವಾಗಿದ್ದಾಗಲೇ ನಮ್ಮ ತಂದೆ ತೀರಿಹೋಗಲು, ನಮ್ಮ ತಾಯಿ ಜೀತಮಾಡಿಕೊಂಡಿರುತ್ತ ತುಂಬ ಕಷ್ಟಪಟ್ಟು ನನ್ನನ್ನು ಸಾಕಿದಳು. ಒಂದು ಸಾರಿ ಇಬ್ಬರು ಬ್ರಾಹ್ಮಣರು ದೂರದೇಶದಿಂದ ಬಂದು ರಾತ್ರಿ ನಮ್ಮ ಮನೆಯಲ್ಲಿ ತಂಗಿದ್ದರು; ಆಗ ಮದ್ದಲೆಯ ಧ್ವನಿಯು ಕೇಳಿಸಿತು; ಅದು ಕಿವಿಗೆ ಬೀಳುತ್ತಲೇ ನಮ್ಮ ತಾಯಿಗೆ ನಮ್ಮ ತಂದೆಯ ಜ್ಞಾಪಕ ಬಂತು; ಸೆರೆಬಿಗಿದು ಬಂದು ಅವಳು “ಮಗು! ನಿಮ್ಮ ತಂದೆಯ ಸ್ನೇಹಿತನಾದ ನಂದನು ನೃತ್ಯಮಾಡುತ್ತಾನೆ!” ಎಂದಳು. ನಾನು “ಅಮ್ಮ! ಅದನ್ನು ನೋಡಿಕೊಂಡು ಬಂದು ನಾನು ಅದರಂತೆಯೇ ನರ್ತಿಸಿ ತೋರಿಸುತ್ತೇನೆ!” ಎಂದೆ. ಆ ಬ್ರಾಹ್ಮಣರಿಗೆ ಅದನ್ನು ಕೇಳಿ ಆಶ್ಚರ್ಯವಾಯಿತು. ನಮ್ಮ ತಾಯಿ “ಅದರಲ್ಲೇನು ಸಂದೇಹವಿಲ್ಲ, ಈ ಹುಡುಗ ಯಾವುದನ್ನಾದರೂ ಒಂದು ಸಾರಿ ಕೇಳಿದರೆ ಸಾಕು, ಕಲಿತುಬಿಡುತ್ತಾನೆ!” ಎಂದಳು. ನೋಡೋಣವೆಂದು ಅವರಲ್ಲಿ ಒಬ್ಬನು ಪ್ರಾತಿಶಾಖ್ಯವನ್ನು ಹೇಳಿದನು. ನಾನು ಅದನ್ನು ತಿರುಗಿ ಹೇಳಿದೆ. ಆಮೇಲೆ ಅವರನ್ನೂ ಕರೆದುಕೊಂಡು ಹೋಗಿ ನಾಟ್ಯವನ್ನು ನೋಡಿಕೊಂಡು ಬಂದು ಅದನ್ನು ನಮ್ಮ ತಾಯಿಯ ಮುಂದೆ ಪ್ರದರ್ಶಿಸಿದೆ. ಅದರಿಂದ ನಾನು ‘ಏಕಶ್ರುತಧರ!’ ನೆಂದು ನಿಶ್ಚಯಿಸಿ, ಅವರಲ್ಲೊಬ್ಬನು ನಮ್ಮ ತಾಯಿಗೆ ನಮಸ್ಕಾರಮಾಡಿ “ಅಮ್ಮ! ವೇತಸವೆಂಬ ಊರಿನಲ್ಲಿ ದೇವಸ್ವಾಮಿ ಕರಂಭಕ ಎಂಬ ಇಬ್ಬರು ಬ್ರಾಹ್ಮಣ ಅಣ್ಣತಮ್ಮಂದಿರಿದ್ದರು. ನಾವು ಅವರ ಮಕ್ಕಳು; ಇವನು ಇಂದ್ರದತ್ತ, ನಾನು ವ್ಯಾಡಿ. ನಮ್ಮ ತಾಯಿತಂದೆಗಳು ತೀರಿಹೋದ ಮೇಲೆ ನಾವು, ಧನವಂತರಾಗಿದ್ದರೂ ವಿದ್ಯಾವಂತರಾಗಬೇಕೆಂದು, ಕುಮಾರಸ್ವಾಮಿಯನ್ನು ಕುರಿತು ತಪಸ್ಸು ಮಾಡಿದೆವು. ಸ್ವಾಮಿಯು ಕನಸಿನಲ್ಲಿ ಬಂದು ಪಾಟಲಿಕಪುರದಲ್ಲಿ ವರ್ಷನೆಂಬ ಬ್ರಾಹ್ಮಣನಿದ್ದಾನೆ; ಅಲ್ಲಿಗೆ ಹೋಗಿ ಅವನಿಂದ ಎಲ್ಲಾ ವಿದ್ಯೆಯನ್ನು ಕಲಿಯಿರಿ; ಎಂದು ಅಪ್ಪಣೆಮಾಡಿದನು. ಅಲ್ಲಿಗೆ ಹೋಗಿ ವಿಚಾರಿಸಲು ಜನರು ವರ್ಷನೆಂಬ ಬ್ರಾಹ್ಮಣನೇನೋ ಇದ್ದಾನೆ; ಆದರೆ ಅವನು ದಡ್ಡ!’ ಎಂದು ಹೇಳಿದರು. ಇರಲಿ, ನೋಡೋಣವೆಂದು ಅವನ ಮನೆಗೆ ಹೋದೆವು. ಅದರ ತುಂಬ ಇಲಿಯ ಬಿಲಗಳು; ಗೋಡೆಯೆಲ್ಲಾ ಬಿರುಕುಬಿಟ್ಟು ಬೀಳುವುದರಲ್ಲಿದೆ; ಛಾವಣಿಯೆಲ್ಲಾ ಹೋಗಿ ಬಿಸಿಲುಚಪ್ಪರವಾಗಿದೆ; ಅದರೊಳಗೆ ವರ್ಷನು ಧ್ಯಾನಮಾಡುತ್ತ ಕುಳಿತಿದ್ದಾನೆ; ಒಂದು ಕೊಳಕು ಕೋರಿಯನ್ನು ಸುತ್ತಿಕೊಂಡು, ಗುಣವನ್ನು ಮೆಚ್ಚಿಬಂದ ಬಡತನವೇ ಆ ರೂಪಿನಲ್ಲಿದೆಯೋ ಎಂಬಂತೆ ಬಡಕಲು ಬಡಕಲಾಗಿದ್ದ ಆತನ ಹೆಂಡತಿಯು ನಮಗೆ ಅತಿಥಿಸತ್ಕಾರ ಮಾಡಿದಳು. ನಾವು ಆಕೆಗೆ ನಮಸ್ಕಾರಮಾಡಿ ನಾವು ಬಂದಿದ್ದ ಕೆಲಸವನ್ನೂ ಜನರು ಹೇಳಿದ ಮಾತನ್ನೂ ತಿಳಸಿದೆವು; ಆಕೆಯು ‘ಅಯ್ಯಾ! ನಿಮ್ಮಲ್ಲಿ ನಾಚಿಕೆಯೇಕೆ? ಹೇಳುತ್ತೇನೆ ಕೇಳಿ! ಈ ಊರಿನಲ್ಲಿ ಶಂಕರಸ್ವಾಮಿಯೆಂಬ ಬ್ರಾಹ್ಮಣನಿದ್ದನು; ನನ್ನ ಗಂಡನೂ ಉಪವರ್ಷನೂ ಅವನ ಇಬ್ಬರು ಮಕ್ಕಳು; ಈತನು ದಡ್ಡ, ದರಿದ್ರ. ಈತನ ತಮ್ಮ ಅದಕ್ಕೆ ವಿರುದ್ಧ; ಒಂದು ಸಾರಿ ಮಳೆಗಾಲದಲ್ಲಿ ನನ್ನ ನಾದಿನಿಯು ಕೊಟ್ಟ ಒಂದು ತಂಬಿಟ್ಟಿನ ಅಸಹ್ಯವಾದ ದುರ್ದಾನವನ್ನು ನನ್ನ ಗಂಡನು ತರಲು, ನಾನು ಆಕ್ಷೇಪಿಸಿದೆ; ಏಕೆಂದರೆ ಇದನ್ನು ದಡ್ಡರಿಗೇ ಕೊಡುವುದು.* ಅವನು ಅದರಿಂದ ನೊಂದುಕೊಂಡು ಕುಮಾರಸ್ವಾಮಿಯನ್ನು ಕುರಿತು ತಪಸ್ಸುಮಾಡಿ ಎಲ್ಲಾ ವಿದ್ಯೆಗಳನ್ನೂ ಪಡೆದನು. ಇದನ್ನೆಲ್ಲಾ ಏಕಶ್ರುತಧರನಿಗೆ ಕೊಡು ಎಂದು ಸ್ವಾಮಿಯು ಹೇಳಿದನು; ಇದೆಲ್ಲವನ್ನೂ ನನಗೆ ಸಂತೋಷದಿಂದ ತಿಳಿಸಿ ಅಂದಿನಿಂದ ಸದಾ ಜಪಧ್ಯಾನಗಳಲ್ಲಿ ನಿರತನಾಗಿರುತ್ತಾನೆ; ಆದ್ದರಿಂದ ಎಲ್ಲಿಯಾದರೂ ಹುಡುಕಿ ಒಬ್ಬ ಏಕಶ್ರುತಧರನನ್ನು ಕರತಂದರೆ ನಿಮ್ಮ ಇಷ್ಟ ಸಿದ್ಧಿಯಾಗುತ್ತದೆ!’ ಎಂದಳು. ಆಕೆಗೆ ಸಹಾಯವಾಗುವಂತೆ ಒಂದುನೂರು ಹೊನ್ನು ಕೊಟ್ಟು ಹೊರಟು, ಅಂದಿನಿಂದ ಪ್ರಪಂಚವನ್ನೆಲ್ಲಾ ಸುತ್ತುತ್ತಿದ್ದೇವೆ; ಶ್ರುತಧರನೊಬ್ಬನನ್ನೂ ಕಾಣಲಿಲ್ಲ; ಬೇಸತ್ತು ಕೊನೆಗೆ ನಿಮ್ಮ ಮನೆಗೆ ಬಂದೆವು; ಇಲ್ಲಿ ನಿನ್ನ ಮಗ ಸಿಕ್ಕಿದ; ಇವನನ್ನು ಕಳುಹಿಸಿದರೆ ವಿದ್ಯಾಸಂಪತ್ತನ್ನು ಗಳಿಸಿ ಬರುತ್ತೇವೆ!” ಎಂದನು. ನಮ್ಮ ತಾಯಿ “ಈಗ ಎಲ್ಲಾ ಸರಿಹೋಯಿತು; ನಾನು ಇದನ್ನು ನಂಬುತ್ತೇನೆ; ಈ ಹುಡುಗ ಹುಟ್ಟಿದಾಗ ‘ಇವನು ಶ್ರುತಧರ; ವರ್ಷನಿಂದ ವಿದ್ಯೆ ಕಲಿಯುತ್ತಾನೆ; ವ್ಯಾಕರಣಶಾಸ್ತ್ರವನ್ನು ಲೋಕದಲ್ಲಿ ಸ್ಥಾಪಿಸುತ್ತಾನೆ; ಶ್ಲಾಘ್ಯವಾದದ್ದನ್ನೇ ಒಪ್ಪುವುದರಿಂದ ಇವನಿಗೆ ವರರುಚಿ ಎಂದೂ ಹೆಸರಾಗುತ್ತದೆ!’ ಎಂದು ಆಶರೀರವಾಣಿಯಾಯಿತು. ಹುಡುಗ ದೊಡ್ಡವನಾದಾಗಿನಿಂದ ‘ಆ ವರ್ಷನೆಂಬ ಉಪಾಧ್ಯಾಯ ಎಲ್ಲಿದ್ದಾನಾದೀತು!’ ಎಂಬುದೇ ನನಗೆ ಹಗಲೂ ಇರುಳೂ ಚಿಂತೆಯಾಗಿದೆ. ಇಂದು ನಿಮ್ಮಿಂದ ಕೇಳಿ ಸಂತೋಷವಾಯಿತು. ಅಗತ್ಯವಾಗಿ ಕರೆದುಕೊಂಡು ಹೋಗಿ!” ಎಂದಳು. ವ್ಯಾಡಿಯು ಯಥೇಚ್ಛವಾಗಿ ಹಣ ಕೊಟ್ಟು ನನಗೆ ಉಪನಯನ ಮಾಡಿಸಿದನು. ನಾವು ಹೋದಕೂಡಲೆ ವರ್ಷೋಪಾಧ್ಯಾಯನಿಗೆ ನಾವು ಸ್ಕಂದನ ಆದೇಶದಂತೆ ಬಂದವರೆಂದು ತಿಳಿಯಿತು: ಆತನು ದಿವ್ಯವಾಕ್ಕಿನಿಂದ ಓಂಕಾರವನ್ನು ಉಚ್ಚರಿಸಿ ಪಾಠ ಹೇಳುವುದಕ್ಕೆ ಮೊದಲುಮಾಡಿದನು. ಒಂದು ಸಾರಿ ಕೇಳಿದರೆ ನನಗೂ, ಎರಡು ಸಾರಿ ಕೇಳಿದರೆ ವ್ಯಾಡಿಗೂ, ಮೂರು ಸಾರಿ ಕೇಳಿದರೆ ಇಂದ್ರದತ್ತನಿಗೂ ಬರುತ್ತಿತ್ತು. ಆತನ ದಿವ್ಯವೂ ಅಪೂರ್ವವೂ ಆದ ಧ್ವನಿಯನ್ನು ಕೇಳಿ ಬ್ರಾಹ್ಮಣರೆಲ್ಲರೂ ವಿಸ್ಮಯಗೊಂಡು ಎಲ್ಲೆಡೆಯಿಂದಲೂ ಗುಂಪುಗುಂಪಾಗಿ ಬಂದು ಉಪಾಧ್ಯಾಯನನ್ನು ನೋಡಿ ಹೊಗಳಿ ನಮಸ್ಕರಿಸಿ ಪೂಜಿಸಿದರು. ಕುಮಾರಸ್ವಾಮಿಯ ಆ ವರಪ್ರಭಾವವು ರಾಜನವರೆಗೂ ಮುಟ್ಟಿ ಅವನು ವರ್ಷನ ಮನೆಯನ್ನು ಐಶ್ವರ್ಯದಿಂದ ತುಂಬಿದನು.*

ಒಂದು ದಿನ ನಾವು ಇಂದ್ರೋತ್ಸವವನ್ನು ನೋಡುವುದಕ್ಕೆ ಹೋಗಿದ್ದಾಗ ನಾನು ಉಪವರ್ಷನ ಮಗಳು ಉಪಕೋಶೆಯನ್ನು ನೋಡಿದೆ. ಒಬ್ಬರಮೇಲೊಬ್ಬರಿಗೆ ಆಸೆಯಾಯಿತು. ನಾನು ಅವಳನ್ನು ಮದುವೆಯಾಗಿ, ತಾಯಿಯನ್ನು ಕರೆಸಿಕೊಂಡು ಅವರೊಡನೆ ಸಂಸಾರಮಾಡುತ್ತಿದ್ದೆ. ನಾನು ಪಾಣಿನಿಯನ್ನು ವಾದದಲ್ಲಿ ಗೆದ್ದೆ. ಆಗ ಪರಮೇಶ್ವರನು ಹುಂಕಾರಮಾಡಲು ನಾನು ಕಲಿತಿದ್ದ ಐಂದ್ರವ್ಯಾಕರಣವು ಹೋಗಿಬಿಟ್ಟಿತು. ಪಾಣಿನಿಯು ನಮ್ಮನ್ನು ಗೆದ್ದನು. ನಾನು ಸಂಸಾರ ನಡೆಯುವುದಕ್ಕೆ ಏರ್ಪಡಿಸಿ ಈಶ್ವರನನ್ನು ಕುರಿತು ತಪಸ್ಸುಮಾಡಲು ಹಿಮಾಲಯಕ್ಕೆ ಹೋದೆ.* ಈಶ್ವರನ ಪ್ರಸಾದದಿಂದ ಪಾಣಿನೀಯ ವ್ಯಾಕರಣವನ್ನು ಕಲಿತು ಅವನ ಅನುಮತಿಯಿಂದ ಆ ವ್ಯಾಕರಣವನ್ನು ಪೂರ್ತಿಗೊಳಿಸಿದೆ. ಆಮೇಲೆ ವ್ಯಾಡಿ, ಇಂದ್ರದತ್ತ, ನಾನು ಮೂವರೂ ಗುರುದಕ್ಷಿಣೆಯನ್ನು ಸಂಪಾದಿಸುವುದಕ್ಕೆ ಅಯೋಧ್ಯೆಯಲ್ಲಿ ಶಿಬಿರಮಾಡಿಕೊಂಡಿದ್ದ ನಂದನನ್ನು ನೋಡುವುದಕ್ಕೆಂದು ಹೊರಟೆವು. ನಾವು ಅಲ್ಲಿಗೆ ತಲುಪುವುದಕ್ಕೂ ಅವನು ಕಾಲಾಧೀನನಾಗುವುದಕ್ಕೂ ಸರಿಹೋಯಿತು. ಆಗ ಇಂದ್ರದತ್ತನು ಯೋಗಬಲದಿಂದ ತನ್ನ ದೇಹವನ್ನು ಒಂದು ಪಾಳುದೇಗುಲದಲ್ಲಿ ಬಿಟ್ಟು ನಂದನ ದೇಹವನ್ನು ಹೊಕ್ಕನು. ವ್ಯಾಡಿಯು ಆ ದೇಹವನ್ನು ನೋಡಿಕೊಂಡಿದ್ದನು. ನಾನು ಯೋಗನಂದನನ್ನು ನೋಡಿ ಗುರುದಕ್ಷಿಣೆಯನ್ನು ಬೇಡಲು ಅವನು ಒಂದು ಕೋಟಿ ಹೊನ್ನನ್ನು ನನಗೆ ಕೊಡುವಂತೆ ಮಂತ್ರಿಯಾದ ಶಕಟಾಲನಿಗೆ ಆಜ್ಞೆಮಾಡಿದನು. ನನಗೆ ಹಣವೇನೋ ಸಿಕ್ಕಿತು. ಆದರೆ ಶಕಟಾಲನು ಪರಕಾಯಪ್ರವೇಶವನ್ನು ಊಹಿಸಿ ಇಂದ್ರದತ್ತನ ದೇಹವನ್ನು ಸುಡಿಸಿದನು. ವ್ಯಾಡಿಯು ಗುರುದಕ್ಷಿಣೆಯನ್ನು ಕೊಡುವುದಕ್ಕೆ ಹೋಗಲು ಯೋಗನಂದನು ವರರುಚಿಯನ್ನು ಮಂತ್ರಿಯಾಗಿ ಮಾಡಿಕೊಂಡನು. ಆಮೇಲೆ ಯೋಗದಲ್ಲಿದ್ದ ಬ್ರಾಹ್ಮಣನನ್ನು ಅನಾಥಶವವೆಂದು ಸುಡಿಸಿಬಿಟ್ಟನೆಂದು ತಪ್ಪುಹೊರಿಸಿ ಶಕಟಾಲನನ್ನೂ ಅವನ ಮಕ್ಕಳನ್ನೂ ಹಾಳು ಭಾವಿಗೆ ಹಾಕಿಸಿದನು. ನಿತ್ಯವೂ ಒಂದು ಶ್ರಾವೆಯಲ್ಲಿ ಅನ್ನ, ಒಂದು ಶ್ರಾವೆಯಲ್ಲಿ ನೀರು ಇಷ್ಟುಮಾತ್ರ ಅಲ್ಲಿಗೆ ಹೋಗುತ್ತಿದ್ದು ಶಕಟಾಲನೊಬ್ಬನು ಮುಯ್ಯಿತೀರಿಸಲೆಂದು ಅದರಿಂದ ಜೀವಹಿಡಿದುಕೊಂಡಿದ್ದನು. ವ್ಯಾಡಿಯು ಗುರುದಕ್ಷಿಣೆ ಕೊಟ್ಟುಬಿಟ್ಟು ತಪಸ್ಸಿಗೆ ಹೊರಟುಹೋದನು. ಅನಂತರ ಯೋಗನಂದನು ಪಾಟಲೀಪುತ್ರಕ್ಕೆ ಬಂದನು. ನಾನು ಮಂತ್ರಿತ್ವ ಮಾಡಿಕೊಂಡಿದ್ದೆ.

ಕಾಲಕ್ರಮದಲ್ಲಿ ಯೋಗನಂದನು ಕಾಮಿಯೂ ವಿಶೃಂಖಲನೂ ಆದನು. ಆದ್ದರಿಂದ ಶಕಟಾಲನ ಸಹಾಯವಿರುವುದು ಒಳ್ಳೆಯದೆಂದು ನಾನು ಅವನನ್ನು ಎತ್ತಿ ತರಿಸಿ ಮತ್ತೆ ಮಂತ್ರಿಯಾಗಿ ಮಾಡಿದೆ. ಅವನು ಕಾಲವನ್ನು ನಿರೀಕ್ಷಿಸುತ್ತಾ ನಮ್ರನಾಗಿ ನಡೆದುಕೊಳ್ಳುತ್ತಿದ್ದನು. ಒಂದು ದಿನ ಯೋಗನಂದನು ಊರಹೊರಗೆ ಸಂಚಾರಮಾಡುತ್ತಾ ಗಂಗೆಯಲ್ಲಿ ಐದು ಬೆರಳುಗಳೂ ಕೂಡಿಕೊಂಡಿದ್ದ ಒಂದು ಹಸ್ತ ಮೇಲಕ್ಕೆ ಎದ್ದಿರುವುದನ್ನು ನೋಡಿದನು. ಕೂಡಲೆ ನನ್ನನ್ನು ಕರೆಸಿ ಅದೇನು ಎಂದು ಕೇಳಿದನು. ನಾನು ಅದಕ್ಕೆ ಪ್ರತಿಯಾಗಿ ಎರಡು ಬೆರಳುಗಳನ್ನು ತೋರಿಸಲು, ಆ ಹಸ್ತವು ಅದೃಶ್ಯವಾಯಿತು. ರಾಜನಿಗೆ ಇನ್ನೂ ಆಶ್ಚರ್ಯವಾಗಿ ಅದರ ಅರ್ಥವನ್ನು ಕೇಳಿದನು. ನಾನು ‘ಐದು ಜನ ಒಟ್ಟುಗೂಡಿದರೆ ಈ ಜಗತ್ತಿನಲ್ಲಿ ಅಸಾಧ್ಯವಾಗಿರುವುದೂ ಉಂಟೇ?’ ಎಂದು ಆ ಹಸ್ತವು ಸೂಚಿಸಿತು; ನಾನು ‘ಒಂದೇ ಮನಸ್ಸಿನ ಇಬ್ಬರು ಸೇರಿದರೂ ಸಾಕು, ಯಾವುದೂ ಅಸಾಧ್ಯವಾಗುವುದಿಲ್ಲ’ ಎಂದು ಎರಡು ಬೆರಳುಗಳನ್ನು ತೋರಿಸಿದೆ-ಎಂದೆನು. ಒಂದು ಸಾರಿ ಯೋಗನಂದನ ರಾಣಿಯು ಕೆಳಗೆ ಹೋಗುತ್ತಿದ್ದ ಒಬ್ಬ ಬ್ರಾಹ್ಮಣನನ್ನು ನೋಡಿದಳು. ಅವನೂ ಕತ್ತೆತ್ತಿ ನೋಡಿದನು. ಅಷ್ಟು ಮಾತ್ರಕ್ಕೇ ಅವನು ಆ ಬ್ರಾಹ್ಮಣನನ್ನು ಕೊಲ್ಲಿಸಲು ಆಜ್ಞೆಮಾಡಿದನು. ಅವನನ್ನು ವಧ್ಯಭೂಮಿಗೆ ಕರೆದುಕೊಂಡು ಹೋಗುತ್ತಿರುವಾಗ ಅಂಗಡಿಯಲ್ಲಿದ್ದ ಒಂದು ಸತ್ತ ಮೀನು ಅದನ್ನು ನೋಡಿ ನಕ್ಕಿತು. ಅದು ರಾಜನಿಗೆ ತಿಳಿಯಿತು. ಆಗ ವಧೆಯನ್ನು ನಿಲ್ಲಿಸಿ ರಾಜನು ಆ ಸತ್ತ ಮೀನು ನಕ್ಕದ್ದು ಹೇಗೆ, ಏಕೆ, ಎಂದು ಕೇಳಿದನು. ಮರುದಿನ ಬೆಳಿಗ್ಗೆ ಹೋಗಿ ನಾನು ‘ಅಂತಃಪುರದ ತುಂಬ ಗಂಡಸರಿದ್ದಾರೆ; ಅದು ತಿಳಿಯದೆ ರಾಜನು ನಿರಪರಾಧಿಯಾದ ಒಬ್ಬ ಬ್ರಾಹ್ಮಣನನ್ನು ಕೊಲ್ಲಿಸುತ್ತಿದ್ದಾನಲ್ಲ’ ಎಂದು ನಕ್ಕಿತು-ಎಂದು ಹೇಳಿದೆ.* ಅದು ನಿಜವಾಯಿತು. ಆದ್ದರಿಂದ ಆ ಬ್ರಾಹ್ಮಣನು ಬದುಕಿಕೊಂಡನು. ಮತ್ತೊಂದುಸಾರಿ ಒಬ್ಬ ಚಿತ್ರಗಾರನು ಯೋಗನಂದನ ಮತ್ತು ಅವನ ಹೆಂಡತಿಯ ಚಿತ್ರವನ್ನು ಬರೆದನು. ಅದು ಸಜೀವದಂತೆ ತೋರುತ್ತಿತ್ತು. ನಾನು ಅದನ್ನು ನೋಡಿ ಮಿಕ್ಕ ಲಕ್ಷಣಗಳಿಂದ ರಾಣಿಯ ಸೊಂಟದ ಹತ್ತಿರ ಒಂದು ಮಚ್ಚೆಯನ್ನು ಊಹಿಸಿ ಬರೆದೆ. ಆಗ ಚಿತ್ರವು ಪೂರ್ಣವಾಯಿತೆಂದು ರಾಜನು ‘ಇದು ರಹಸ್ಯವಾಗಿರುವ ಸಂಗತಿ. ಇವನಿಗೆ ಹೇಗೆ ಗೊತ್ತಾಯಿತು? ಇವನಿಗೆ ಅಂತಃಪುರದಲ್ಲಿ ಪ್ರವೇಶವಿರಬೇಕು; ಅಂತಃಪುರದಲ್ಲಿ ಗಂಡಸರಿದ್ದದ್ದನ್ನೂ ಇವನು ಹೀಗೆಯೇ ತಿಳಿದಿರಬೇಕು!’ ಎಂದು ಭ್ರಾಂತಿಪಟ್ಟು, ನನ್ನ ಮೇಲೆ ಕೋಪಗೊಂಡು, ನನ್ನನ್ನು ಕೊಲ್ಲಿಸುವಂತೆ ಶಕಟಾಲನಿಗೆ ಆಜ್ಞೆಮಾಡಿದನು.* ಆದರೆ ಅವನು ನನ್ನನ್ನು ತನ್ನ ಮನೆಯಲ್ಲಿ ಮುಚ್ಚಿಟ್ಟು ಮತ್ತಾರನ್ನೋ ಕೊಂದು ನನ್ನನ್ನು ಕೊಂದಂತೆ ತಿಳಿಸಿದನು. ನನ್ನನ್ನು ಕೊಲ್ಲುವುದಕ್ಕೆ ಅವರಿಗೆ ಆಗುತ್ತಲೂ ಇರಲಿಲ್ಲ. ಏಕೆಂದರೆ ನನಗೆ ಒಬ್ಬ ರಾಕ್ಷಸ ಸ್ನೇಹಿತನಿದ್ದನು. ನಾನು ಅವನನ್ನು ನೆನೆದು ಬರಿಸಿ ಶಕಟಾಲನಿಗೆ ತೋರಿಸಿಯೂ ತೋರಿಸಿದೆ.* ಹಾಗೆಯೇ ನಾನು ನೆನೆದರೆ ಗಂಗೆ ಪ್ರತ್ಯಕ್ಷವಾಗುತ್ತಿದ್ದಳು. ಅದನ್ನೂ ತೋರಿಸಿದೆ. ಅವನು ಹಿಂದೆ ಆದಿತ್ಯವರ್ಮನೆಂಬ ರಾಜನು ಹೀಗೆಯೇ ಅನ್ಯಾಯವಾಗಿ ತನ್ನ ಮಂತ್ರಿ ಶಿವಶರ್ಮನ ಮೇಲೆ ಸಂದೇಹಪಟ್ಟು ಅವನನ್ನು ಕೊಲ್ಲಿಸಲು ಪ್ರಯತ್ನಪಟ್ಟಾಗ, ಅವನ ಬುದ್ದಿಯಿಂದಲೂ, ತಪ್ಪಿತಸ್ಥನು ಸಿಕ್ಕಿದ್ದರಿಂದಲೂ ಅವನು ಬದುಕಿಕೊಂಡ ಕಥೆಯನ್ನು ಹೇಳಿ ನನಗೆ ಧೈರ್ಯಕೊಟ್ಟನು. ಹೀಗಿರಲು ಒಂದು ದಿನ ಯೋಗನಂದನ ಮಗನಾದ ಹಿರಣ್ಯಗುಪ್ತನು ಬೇಟೆಗೆ ಹೋಗಿ ಕಾಡಿನಲ್ಲಿಯೇ ರಾತ್ರಿಯಾಗಲು, ಒಂದು ಮರವೇರಿ ಕುಳಿತನು. ಉತ್ತರಕ್ಷಣದಲ್ಲಿ ಅಲ್ಲಿಗೇ ಒಂದು ಕರಡಿ ಬಂದು ಹತ್ತಿ ಕುಳಿತಿತು. ಆದರೆ ಅದು ರಾಜಪುತ್ರನಿಗೆ ಧೈರ್ಯಹೇಳಿ, ತಾನು ಸಿಂಹದ ಭಯದಿಂದ ಮರವೇರಿ ಕುಳಿತಿದ್ದಂತೆ ಹೇಳಿತು. ಸಿಂಹವು ಆ ರಾಜಪುತ್ರನನ್ನು ಕೆಳಗೆ ನೂಕುವಂತೆ ಕರಡಿಯನ್ನು ಕೇಳಿತು. ಅದು ಒಪ್ಪಲಿಲ್ಲ. ಕರಡಿಗೆ ನಿದ್ರೆ ಬಂದಿದ್ದಾಗ ಅದನ್ನು ನೂಕುವಂತೆ ರಾಜಪುತ್ರನನ್ನು ಕೇಳಿತು. ಅವನು ನೂಕಿದರೂ ದೈವವಶಾತ್​ ಅದು ಬೀಳಲಿಲ್ಲ; ಅದಕ್ಕೆ ಎಚ್ಚರವಾಗಿಬಿಟ್ಟಿತು. ಅದು ಕೊಟ್ಟ ಶಾಪದಿಂದ ಅವನಿಗೆ ಹುಚ್ಚು ಹಿಡಿಯಿತು. ಅದನ್ನು ನೋಡಿ ರಾಜನು ‘ಈಗ ವರರುಚಿ ಇದ್ದಿದ್ದರೆ ಇದಕ್ಕೆ ಕಾರಣವನ್ನೂ ನಿವಾರಣೆಯನ್ನೂ ಹೇಳುತ್ತಿದ್ದನು; ನಾನು ಅನ್ಯಾಯವಾಗಿ ಅವನನ್ನು ಕೊಲ್ಲಿಸಿದೆ’ ಎಂದು ಪಶ್ಚಾತ್ತಾಪ ಪಟ್ಟನು. ಆಗ ಶಕಟಾಲನು ರಾಜನಿಂದ ಅಭಯವನ್ನು ಪಡೆದು ನನ್ನನ್ನು ಹೊರಕ್ಕೆ ತಂದನು. ಸರಸ್ವತೀ ವರಪ್ರಸಾದದಿಂದ ನಾನು ಹುಚ್ಚಿನ ಕಾರಣವನ್ನು ತಿಳಿದು ಹೇಳಿದೆ. ಹುಡುಗನಿಗೆ ಶಾಪವಿಮೋಚನೆಯಾಗಿ ಹುಚ್ಚು ಬಿಟ್ಟಿತು. ರಾಜನು ಅದನ್ನು ನಾನು ತಿಳಿದದ್ದು ಹೇಗೆ ಎಂದು ಕೇಳಿದನು. ನಾನು ‘ಲಕ್ಷಣಗಳಿಂದಲೂ ಅನುಮಾನಗಳಿಂದಲೂ ಪ್ರತಿಭೆಯಿಂದಲೂ ಪ್ರಜ್ಞಾಶಾಲಿಗಳಿಗೆ ಇಂಥದು ಗೊತ್ತಾಗುತ್ತದೆ. ಸೊಂಟದ ಮೇಲಣ ಮಚ್ಚೆಯನ್ನು ನಾನು ತಿಳಿದದ್ದೂ ಹೀಗೆಯೇ!’ ಎಂದೆ. ರಾಜನಿಗೆ ನಾಚಿಕೆಯಾಯಿತು. ನಾನು ಸನ್ಮಾನವನ್ನೆಲ್ಲಾ ತಿರಸ್ಕರಿಸಿ, ಬಂದಿದ್ದ ಕೆಟ್ಟ ಹೆಸರು ಹೋಯಿತಲ್ಲಾ ಎಂದು ಸಂತೋಷ ಪಟ್ಟುಕೊಂಡು ನನ್ನ ಮನೆಗೆ ಹೋದೆ. ಅಲ್ಲಿ ನನ್ನನ್ನು ರಾಜನು ಕೊಲ್ಲಿಸಿದನೆಂದು ಕೇಳಿ ನನ್ನ ಹೆಂಡತಿಯು ಅಗ್ನಿಪ್ರವೇಶ ಮಾಡಿದಳೆಂದೂ, ನನ್ನ ತಾಯಿ ಎದೆಯೊಡೆದು ಸತ್ತುಹೋದಳೆಂದೂ ಉಪವರ್ಷನಿಂದ ತಿಳಿಯಿತು. ಆ ದುಖವನ್ನು ತಡೆಯಲಾರದೆ ನಾನು ಮುರಿದ ಮರದಂತೆ ನೆಲದ ಮೇಲೆ ಬಿದ್ದುಬಿಟ್ಟೆ. ವೈರಾಗ್ಯ ಹುಟ್ಟಿ, ತಪೋವನಕ್ಕೆ ಹೋದೆ; ಅತ್ತ ಶಕಟಾಲನು ಚಾಣಕ್ಯನನ್ನು ಅರಮನೆಯಲ್ಲಿನ ಬ್ರಾಹ್ಮಣಾರ್ಥಕ್ಕೆ ಕರೆದನು; ಸುಬಂಧುವೆಂಬ ಇನ್ನೊಬ್ಬ ಬ್ರಾಹ್ಮಣನು ಇರಲೆಂದು ರಾಜನು ಹಟಹಿಡಿದನು. ಚಾಣಕ್ಯನು ಕೋಪಗೊಂಡು ಮಾಟ ಕೃತ್ಯ ನಡೆಸಿದನು. ಅದರಿಂದ ನಂದನಿಗೆ ಜ್ವರ ಬಂದು ಒಂದು ವಾರದಲ್ಲಿ ಸತ್ತುಹೋದನು. ಆಮೇಲೆ ಶಕಟಾಲನು ಅವನ ಮಗನಾದ ಹಿರಣ್ಯಗುಪ್ತನನ್ನು ಕೊಂದು, ಪೂರ್ವನಂದನ ಮಗನಾದ ಚಂದ್ರಗುಪ್ತನನ್ನು ಪಟ್ಟಕ್ಕೆ ತಂದನು. ಚಾಣಕ್ಯನನ್ನು ಅವನಿಗೆ ಮಂತ್ರಿಯಾಗಿ ಮಾಡಿದನು. ಹೀಗೆ ತನ್ನ ಮುಯ್ಯಿ ತೀರಿಸಿಕೊಂಡಾದ ಮೇಲೆ ಅವನು ಪುತ್ರಶೋಕದಿಂದ ಕಾಡಿಗೆ ಹೊರಟುಹೋದನು. ಇದನ್ನೆಲ್ಲಾ ಕೇಳಿ, ನೋಡಿ, ನನಗೆ ತುಂಬಾ ವ್ಯಥೆಯುಂಟಾಯಿತು; ಎಲ್ಲವೂ ಚಂಚಲವೆಂದುಕೊಂಡು ವಿಂಧ್ಯವಾಸಿನಿಯನ್ನು ದರ್ಶನಮಾಡೋಣವೆಂದು ಇಲ್ಲಿಗೆ ಬಂದೆ; ಆಕೆಯ ಅನುಗ್ರಹದಿಂದ ನಿನ್ನನ್ನು ನೋಡಿ; ಪೂರ್ವಜನ್ಮ ಜ್ಞಾನವುಂಟಾಯಿತು; ಈ ಮಹಾಕಥೆಯನ್ನು ಹೇಳಿದೆ; ಈಗ ಪಾಪವಿಮೋಚನೆಯಾಯಿತು; ಇನ್ನು ನಾನು ದೇಹ ಬಿಡುತ್ತೇನೆ. ನೀನು ಗುಣಾಢ್ಯನೆಂಬ ಬ್ರಾಹ್ಮಣನು ಬರುವವರೆಗೂ ಇಲ್ಲಿಯೇ ಇರು; ಅವನೂ ನನ್ನಂತೆಯೇ ದೇವಿಯ ಶಾಪವನ್ನು ಪಡೆದ ಮಾಲ್ಯವಂತನೆಂಬ ಗಣ; ಅವನಿಗೆ ನೀನು ಈ ಮಹಾಕಥೆಯನ್ನು ಹೇಳಿದರೆ ನಿನ್ನ ಶಾಪವಿಮೋಚನೆಯಾಗುತ್ತದೆ. -ಎಂದು ಹೇಳಿ ಬದರಿಕಾಶ್ರಮಕ್ಕೆ ಹೋಗಿ ಅಲ್ಲಿ ದೇಹತ್ಯಾಗಮಾಡಿದನು.

೬-೮. ಗುಣಾಢ್ಯನು ಸಾತವಾಹನ ರಾಜನನ್ನು ಸೇವಿಸಿ, ತನ್ನ ಪ್ರತಿಜ್ಞೆಯಂತೆ ಸಂಸ್ಕೃತ ಮುಂತಾದ ಮೂರು ಭಾಷೆಗಳನ್ನೂ ಬಿಟ್ಟು, ಖಿನ್ನಮನಸ್ಕನಾಗಿ ವಿಂಧ್ಯವಾಸಿನಿಯ ದರ್ಶನಕ್ಕೆ ಬಂದನು. ಅವಳ ಆಜ್ಞೆಯಂತೆ ಕಾಣಭೂತಿಯನ್ನು ಹೋಗಿ ನೋಡಲು ತನ್ನ ಪೂರ್ವಜನ್ಮ ಸ್ಮರಣೆಯಾಯಿತು. ತಾನು ಬಿಟ್ಟಿದ್ದ ಮೂರು ಭಾಷೆಗಳಿಗಿಂತಲೂ ಬೇರೆಯಾದ ಪೈಶಾಚ ಭಾಷೆಯಲ್ಲಿ ಅವನನ್ನು ಮಾತನಾಡಿಸಿ ತನ್ನ ಹೆಸರು ಹೇಳಿ ‘ಅಯ್ಯಾ! ಪುಷ್ಪದಂತನಿಂದ ನೀನು ಕೇಳಿದ ಕಥೆಯನ್ನು ನನಗೆ ಬೇಗ ಹೇಳು. ಅದರಿಂದ ನಮ್ಮಿಬ್ಬರಿಗೂ ಶಾಪವಿಮೋಚನೆಯಾಗುತ್ತದೆ!’ ಎಂದನು. ಅವನ ಇಷ್ಟದಂತೆ ಗುಣಾಢ್ಯನು ತನ್ನ ವೃತ್ತಾಂತವನ್ನು ಮೊದಲು ಅವನಿಗೆ ತಿಳಿಸಿದನು:-


### ಗುಣಾಢ್ಯನ ವೃತ್ತಾಂತ


ಪ್ರತಿಷ್ಠಾನ ದೇಶದಲ್ಲಿ ಸುಪ್ರತಿಷ್ಠಿತವೆಂಬ ನಗರವಿದೆ. ಅಲ್ಲಿ ಸೋಮಶರ್ಮನೆಂಬ ಒಬ್ಬ ಬ್ರಾಹ್ಮಣನಿದ್ದನು. ಅವನಿಗೆ ವತ್ಸ ಗುಲ್ಮಕ ಎಂಬ ಇಬ್ಬರು ಗಂಡುಮಕ್ಕಳೂ ಶ್ರುತಾರ್ಥೆ ಎಂಬ ಮಗಳೂ ಆದರು. ಆ ಶ್ರುತಾರ್ಥೆಯೇ ನನ್ನ ತಾಯಿ. ನಾಗರಾಜನಾದ ವಾಸುಕಿಯ ಸೋದರನ ಮಗ ಕೀರ್ತಿಸೇನನೇ ನನ್ನ ತಂದೆ. ನನ್ನ ತಾಯಿಯೂ ಸೋದರಮಾವಂದಿರೂ ನನ್ನ ಬಾಲ್ಯದಲ್ಲಿಯೇ ತೀರಿಹೋದರು. ನಾನು ದಕ್ಷಿಣಾಪಥಕ್ಕೆ ಬಂದು ವಿದ್ಯಾವಂತನಾಗಿ ಪ್ರಸಿದ್ಧಿಪಡೆದು ಸ್ವದೇಶಕ್ಕೆ ಹಿಂತಿರುಗಿ ಹೋದೆ.* ರಾಜಧಾನಿಗೆ ಹೋಗಿ, ರತ್ನಸಿಂಹಾಸನದಲ್ಲಿ ಮಂಡಿಸಿದ್ದ ಸಾತವಾಹನ ರಾಜನನ್ನು ನೋಡಿದೆ. ಹತ್ತಿರದಲ್ಲಿದ್ದ ಶರ್ವವರ್ಮ ಮುಂತಾದ ಅವನ ಮಂತ್ರಿಗಳು ‘ದೇವ! ಈತನು ಸರ್ವವಿದ್ಯಾವಿಶಾರದನೂ ಪ್ರಖ್ಯಾತನೂ ಆದ ಗುಣಾಢ್ಯ!’ ಎಂದು ನನ್ನ ಪರಿಚಯ ಹೇಳಿದರು. ಅವನು ನನ್ನನ್ನು ಸತ್ಕರಿಸಿ, ಕೂಡಲೆ ಮಂತ್ರಿಯಾಗಿ ನಿಯಮಿಸಿಕೊಂಡನು. ನಾನು ಮದುವೆ ಮಾಡಿಕೊಂಡು, ಶಿಷ್ಯರಿಗೆ ಪಾಠಹೇಳುತ್ತ, ರಾಜಕಾರ್ಯಗಳನ್ನು ನೋಡಿಕೊಂಡು ಸುಖಿಯಾಗಿ ಜೀವಿಸಿಕೊಂಡಿದ್ದೆ. ಒಂದು ದಿನ ಗೋದಾವರೀತೀರದಲ್ಲಿ ಸಂಚಾರ ಮಾಡುತ್ತಿದ್ದಾಗ ಅಲ್ಲಿಯ ಸುಂದರವಾದ ಉದ್ಯಾನವನ್ನು ನೋಡಿ ಅದನ್ನು ಯಾರು ಮಾಡಿಸಿದರೆಂದು ಕೇಳಿದೆ. ಉದ್ಯಾನಪಾಲಕನು “ನರ್ಮದಾತೀರದ ಭರುಕಚ್ಛಗ್ರಾಮದ ಬ್ರಾಹ್ಮಣನೊಬ್ಬನು ವಿಂಧ್ಯವಾಸಿನಿಯನ್ನು ಸೇವೆಮಾಡಿ ಅವಳ ಅಪ್ಪಣೆಯಂತೆ ಈ ಉದ್ಯಾನವನವನ್ನು ನಿರ್ಮಿಸಿದನೆಂದು ಹೇಳುತ್ತಾರೆ” ಎಂದನು.* ಸಾತವಾಹನನು ಆ ಉದ್ಯಾನದ ಕೊಳದಲ್ಲಿ ಹೆಂಡತಿಯೊಡನೆ ಜಲಕ್ರೀಡೆಯಾಡುತ್ತ ಅವರ ಮೇಲೆ ನೀರೆರಚಲು, ಅವರಲ್ಲೊಬ್ಬಳು ‘ಮೋದಕೈಸ್ತಾಡಯ’ ಎಂದಳು. ಅದನ್ನು ಕೇಳಿ ಅವನು ಮೋದ (ಕಡುಬು)ಗಳನ್ನು ತರಿಸಿದನು. ಅವಳು ನಕ್ಕು ‘ಮಹಾರಾಜ! ಇಲ್ಲಿ ಮೋದಕಗಳೇತಕ್ಕೆ? ಮಾ+ಉದಕೈಃ+ತಾಡ (ನೀರಿನಿಂದ ಹೊಡೆಯಬೇಡ) ಎಂದು ಹೇಳಿದೆ; ಮಾ ಉದಕೈಃ ಎರಡಕ್ಕೂ ಆದ ಸಂಧಿ ನಿನಗೆ ತಿಳಿಯದೆಹೋಯಿತು; ಪ್ರಕರಣವೂ ಗೊತ್ತಾಗಲಿಲ್ಲ! “ಎಂದಳು. ಅವನಿಗೆ ನಾಚಿಕೆಯಾಗಿ ಜಲಕ್ರೀಡೆಯನ್ನು ಬಿಟ್ಟು ಮನೆಗೆ ಬಂದನು; ಅನ್ನ ನೀರು ಬಿಟ್ಟು ಚಿಂತಾಕ್ರಾಂತನಾಗಿ ಕುಳಿತನು. ಯಾರು ಮಾತನಾಡಿಸಿದರೂ ಮಾತನಾಡುತ್ತಿರಲಿಲ್ಲ. ನನಗೂ ಶರ್ಮವರ್ಮನಿಗೂ ಅದು ಗೊತ್ತಾಯಿತು. ರಾಜಹಂಸನೆಂಬ ಆಳನ್ನು ಕರೆದು ವಿಚಾರ ಮಾಡಲು, ಅವನು ‘ವಿಷ್ಣುಶಕ್ತಿಯ ಮಗಳು, ಆ ಮಿಥ್ಯಾಪಂಡಿತೆ, ಏನೋ ಅಂದು ಅವನನ್ನು ಚಿಂತೆಗೀಡು ಮಾಡಿದಳು ಎಂದು ಮಿಕ್ಕ ರಾಣಿಯರು ಹೇಳುತ್ತಾರೆ’ ಎಂದನು. ಶರ್ವವರ್ಮನು ‘ರಾಜನಿಗೆ ತಾನು ಮೂಢನಾಗಿದ್ದೇನಲ್ಲ ಎಂಬುದು ಸಂಕಟ; ಇದು ಈ ಮೊದಲೇ ನನಗೆ ಗೊತ್ತಿತ್ತು; ಇದಕ್ಕಾಗಿಯೇ ಈಗ ರಾಣಿಯಿಂದ ಅವಮಾನಪಟ್ಟನೆಂದು ಕೇಳಿದ್ದೇನೆ!’ ಎಂದನು. ಬೆಳಗ್ಗೆ ರಾಜನ ಅರಮನೆಗೆ ಹೋದೆವು. ಒಳಗೆ ಯಾರನ್ನೂ ಬಿಡುತ್ತಿರಲಿಲ್ಲ. ಆದರೆ ನಾನು ಹೇಗೋ ಹೋದೆ; ನನ್ನ ಹಿಂದೆ ಶರ್ವವರ್ಮನೂ ಬಂದನು. ನಾನು ರಾಜನ ಹತ್ತಿರ ಕುಳಿತುಕೊಂಡು ‘ದೇವ! ಯಾವ ಕಾರಣವೂ ಇಲ್ಲದೆ ಹೀಗೆ ಚಿಂತಾಮಗ್ನನಾಗಿರಲು ಕಾರಣವೇನು?’ ಎಂದು ಕೇಳಿದೆ. ರಾಜನು ಮಾತನಾಡಲಿಲ್ಲ. ಆಗ ಶರ್ವವರ್ಮನು “ದೇವ! ಹಿಂದೆ ನೀನು ಒಂದು ಸಾರಿ ‘ನನಗೆ ಹೇಗಾದರೂ ವಿದ್ವತ್ತು ಬಂದೀತೇ?’ ಎಂದು ಕೇಳಿದ್ದೆ; ಆದ್ದರಿಂದ ಇಂದಿನ ರಾತ್ರಿ ಸ್ವಪ್ನಮಾಣವಕವನ್ನು ಮಾಡಿ ಮಲಗಿಕೊಂಡೆ; ಒಬ್ಬ ದಿವ್ಯವಾದ ಹುಡುಗನು ಒಂದು ತಾವರೆಯನ್ನು ಅರಳಿಸಿ ಆಕಾಶದಿಂದ ಹಾಕಿದ ಹಾಗೂ, ಅದರಿಂದ ಬಿಳಿಯುಡುಪಿನ ದಿವ್ಯಸ್ತ್ರೀಯೊಬ್ಬಳು ಹೊರಕ್ಕೆ ಬಂದು ನಿನ್ನ ಬಾಯೊಳಕ್ಕೆ ಹೋದ ಹಾಗೂ, ಕನಸಾಗಿ ಎಚ್ಚರಗೊಂಡೆ; ಆಕೆ ಸರಸ್ವತಿಯೇ ಇರಬೇಕು; ಇದರಲ್ಲಿ ಸಂದೇಹವಿಲ್ಲ” ಎಂದನು. ಕೂಡಲೆ ಸಾತವಾಹನನು ನನ್ನನ್ನು ನೋಡಿ “ಕಷ್ಟಪಟ್ಟು ಅಭ್ಯಾಸಮಾಡಿದರೆ ಪಾಂಡಿತ್ಯ ಸಂಪಾದಿಸುವುದಕ್ಕೆ ಎಷ್ಟು ಕಾಲ ಬೇಕಾಗುತ್ತದೆ? ವಿದ್ಯೆ ಇಲ್ಲದೆ ಐಶ್ವರ್ಯ ಶೋಭಿಸದು; ಮೂರ್ಖನ ವೈಭವವು ಕಟ್ಟಿಗೆಗೆ ಆಭರಣಗಳನ್ನು ಇಟ್ಟಂತೆ!” ಎಂದು ಕೇಳಿದನು. ನಾನು “ಮಹಾರಾಜ! ಎಲ್ಲಾ ವಿದ್ಯೆಗಳಿಗೂ ಬಾಗಿಲಂತಿರುವ ವ್ಯಾಕರಣ ಶಾಸ್ತ್ರವನ್ನು ಜನರು ಹನ್ನೆರಡು ವರ್ಷದಲ್ಲಿ ಕಲಿಯುತ್ತಾರೆ; ನಾನು ಬೇಕಾದರೆ, ಆರೇ ವರ್ಷದಲ್ಲಿ ಹೇಳಿಕೊಡುತ್ತೇನೆ!” ಎಂದೆ. ಇದನ್ನು ಕೇಳಿದ ಶರ್ವವರ್ಮನು, ಛಟ್ಟನೆ, “ಸುಖಿಗಳಾದ ಜನರು ಅಷ್ಟುಕಾಲ ಹೇಗೆ ಕ್ಲೇಶಪಟ್ಟು ಕಲಿತಾರು? ನಾನು ಆರೇ ತಿಂಗಳಲ್ಲಿ ಹೇಳಿಕೊಡುತ್ತೇನೆ” ಎಂದನು. ನಾನು ರೋಷದಿಂದ “ಅದು ಅಸಂಭಾವ್ಯ! ನೀನು ಹಾಗೆ ಆರು ತಿಂಗಳಲ್ಲಿ ಕಲಿಸಿಕೊಟ್ಟರೆ, ನಾನು ಮನುಷ್ಯರಲ್ಲಿ ಪ್ರಚಾರವಾಗಿರುವ ಸಂಸ್ಕೃತ, ಪ್ರಾಕೃತ, ದೇಶ್ಯ ಈ ಮೂರು ಭಾಷೆಗಳನ್ನೂ ಎಂದೆಂದಿಗೂ ಬಿಟ್ಟುಬಿಡುತ್ತೇನೆ” ಎಂದೆ. ಶರ್ವವರ್ಮನು “ನನ್ನ ಈ ಮಾತಿನಂತೆ ನಾನು ನಡೆಸಲಾರದೆ ಇದ್ದರೆ, ಹನ್ನೆರಡು ವರ್ಷಕಾಲ ನಿನ್ನ ಪಾದುಕೆಗಳನ್ನು ನನ್ನ ತಲೆಯ ಮೇಲೆ ಹೊತ್ತಿರುತ್ತೇನೆ! ಎಂದು ಪ್ರತಿಜ್ಞೆಮಾಡಿದನು. ಇಬ್ಬರೂ ನಮ್ಮ ನಮ್ಮ ಮನೆಗೆ ಹೋದೆವು. ಅಂತೂ ಇಂತೂ ನಮ್ಮಿಂದ ತನ್ನ ಕೆಲಸವಾಗುತ್ತದೆಂದು ರಾಜನು ಸಮಾಧಾನ ಮಾಡಿಕೊಂಡನು. ಶರ್ವವರ್ಮನಿಗೆ ತಾನು ಕೈಕೊಂಡ ಪ್ರತಿಜ್ಞೆ ನಡೆಯುವುದು ದುಸ್ಸಾಧ್ಯವೆಂದು ಗೊತ್ತು; ಆದ್ದರಿಂದ ಚಿಂತೆಗೊಳಗಾಗಿ ಈ ವಿಷಯವನ್ನು ತನ್ನ ಹೆಂಡತಿಯಲ್ಲಿ ಪ್ರಸ್ತಾಪಿಸಿದನು. ಅವಳು “ಇಂಥ ಸಂಕಟದಲ್ಲಿ ಕುಮಾರಸ್ವಾಮಿಯನ್ನು ಬಿಟ್ಟು ಮತ್ತಾರೂ ಗತಿ ಕಾಣುವುದಿಲ್ಲ!” ಎಂದಳು. ಆದ್ದರಿಂದ ಅವನು ಅಂದಿನ ರಾತ್ರಿಯೇ ಬೆಳಗಿನ ಜಾವದಲ್ಲಿ ಹೊರಟು ಅನ್ನಾಹಾರ ಬಿಟ್ಟು ಕುಮಾರಸ್ವಾಮಿಯನ್ನು ಕುರಿತು ತಪಸ್ಸುಮಾಡಿ ಅವನನ್ನು ಒಲಿಸಿಕೊಂಡನು. ಅವನ ಪ್ರಸಾದದಿಂದ ಸಾತವಾಹನ ರಾಜನು ಒಂದು ಕ್ಷಣಮಾತ್ರದಲ್ಲಿ ವಿದ್ವಾಂಸನಾದನು.* ಶರ್ವವರ್ಮನಿಗೆ ರಾಜಾರ್ಹವಾದ ರೀತಿಯಲ್ಲಿ ಗುರುಪೂಜೆ ಮಾಡಿ, ನರ್ಮದಾತೀರದಲ್ಲಿರುವ ಮರುಕಚ್ಛಪ್ರಾಂತವನ್ನು ಬಳುವಳಿಯಾಗಿ ಕೊಟ್ಟು ತನ್ನ ವಿದ್ಯೆಗೆ ಕಾರಣಳಾದ ವಿಷ್ಣುಶಕ್ತಿಯ ಮಗಳನ್ನು ಪಟ್ಟದ ರಾಣಿಯಾಗಿ ಮಾಡಿಕೊಂಡನು.

ನನ್ನ ಬಾಯಿ ಕಟ್ಟಿತು; ಯಾವ ವ್ಯವಹಾರವನ್ನೂ ನಡೆಸಲಾರದೆ ಮೌನದಿಂದ ರಾಜನಿಗೆ ಪ್ರಣಮಿಸಿ, ಇಬ್ಬರು ಶಿಷ್ಯರೊಡನೆ ಆ ಊರನ್ನು ಬಿಟ್ಟು ವಿಂಧ್ಯವಾಸಿನಿಯ ದರ್ಶನಕ್ಕೆ ಬಂದೆ. ದೇವಿಯು ಕನಸಿನಲ್ಲಿ ಕಾಣಿಸಿಕೊಂಡು ವಿಂಧ್ಯಾಟವಿಗೆ ಹೋಗಿ ನಿನ್ನನ್ನು ಕಾಣುವಂತೆ ಆಜ್ಞೆಮಾಡಿದಳು. ಇಲ್ಲಿ ಬಂದು ಈ ಪಿಶಾಚಗಳನ್ನು ಕಂಡೆ; ದೂರದಿಂದಲೇ ಅವರವರ ಮಾತುಗಳನ್ನು ಕೇಳಿ ಕೇಳಿ ಈ ಭಾಷೆಯನ್ನು ಕಲಿತೆ; ಅದು ನನ್ನ ಮೌನ ಮೋಕ್ಷಕ್ಕೆ ಸಾಧನವಾಯಿತು. ನೀನು ಉಜ್ಜಯಿನಿಗೆ ಹೋಗಿದ್ದೆ; ಆದ್ದರಿಂದ ನೀನು ಹಿಂತಿರುಗಿ ಬರುವವರೆಗೆ ನಿನಗಾಗಿ ಕಾದಿದ್ದೆ; ನೀನು ಬಂದಮೇಲೆ ನಾಲ್ಕನೆಯದಾದ ಈ ಭಾಷೆಯಿಂದ ನಿನ್ನೊಡನೆ ಮಾತನಾಡಿದ ಕೂಡಲೆ ನನಗೆ ಪೂರ್ವಜನ್ಮ ವೃತ್ತಾಂತವೆಲ್ಲಾ ನೆನಪಿಗೆ ಬಂತು-ಎಂದನು. ಕಾಣಭೂತಿಯು “ನೀನು ಬಂದಿರುವ ಸಂಗತಿಯು ನನ್ನ ಸ್ನೇಹಿತನಾದ ಭೂತಿವರ್ಮನೆಂಬ ರಾಕ್ಷಸನಿಂದ ಉಜ್ಜಯಿನಿಯಲ್ಲಿ ಗೊತ್ತಾಯಿತು” ಎಂದು ತಿಳಿಸಿ* ತನ್ನ ಭಾಷೆಯಲ್ಲಿಯೇ ಏಳು ಕಥೆಗಳನ್ನೊಳಗೊಂಡ ಆ ದಿವ್ಯ ಕಥೆಯನ್ನು ಹೇಳಿದನು. ಗುಣಾಢ್ಯನು ಪೈಶಾಚೀ ಭಾಷೆಯಲ್ಲಿಯೇ ಏಳು ವರ್ಷಕಾಲ ಏಳು ಲಕ್ಷ ಗ್ರಂಥಪ್ರಮಾಣದಲ್ಲಿ ಆ ಕಥೆಯನ್ನು ಬರೆದನು. ಅವನ್ನು ಬರೆಯುವುದಕ್ಕೆ ಕಾಡಿನಲ್ಲಿ ಮಸಿ ಇರಲಿಲ್ಲ; ಆದ್ದರಿಂದಲೂ ವಿದ್ಯಾಧರರು ತೆಗೆದುಕೊಂಡು ಹೋಗದಿರಲೆಂದೂ ಅವನು ತನ್ನ ರಕ್ತದಿಂದಲೇ ಬರೆದನು. ಅದನ್ನು ನೋಡಿ ಕಾಣಭೂತಿಯು ಶಾಪದಿಂದ ಬಿಡುಗಡೆಹೊಂದಿ ಮುಕ್ತನಾದನು. ಗುಣಾಢ್ಯನಿಗೆ ಬಿಡುಗಡೆಯಾಗಬೇಕಾದರೆ ಅವನು ಈ ಕಥೆಯನ್ನು ಪ್ರಕಾಶಪಡಿಸಬೇಕಾಗಿತ್ತು. ಅದನ್ನು ಹೇಗೆ ಮಾಡಲಿ ಎಂದು ಯೋಚಿಸುತ್ತಿದ್ದಾಗ, ಗುಣದೇವ ನಂದಿದೇವ ಎಂಬ ಅವನ ಶಿಷ್ಯರಿಬ್ಬರು ಆ ಕಾವ್ಯವನ್ನು ಸಾತವಾಹನನಿಗೆ ಅರ್ಪಿಸಬೇಕು; ಅವನು ರಸಿಕ; ಎಂದು ಅದನ್ನು ತೆಗೆದುಕೊಂಡು ಹೋದರು. ಗುಣಾಢ್ಯನು ಪ್ರತಿಷ್ಠಾನದ ಹೊರಗಣ ಉದ್ಯಾನದಲ್ಲಿ ಅವರನ್ನು ಎದುರುನೋಡುತ್ತಿದ್ದನು. ಶಿಷ್ಯರು ಸಾತವಾಹನನನ್ನು ಕಂಡು ‘ಇದು ಗುಣಾಢ್ಯನ ಕೃತಿ’ ಎಂದು ಆ ಕಾವ್ಯಪುಸ್ತಕವನ್ನು ತೋರಿಸಿದರು. ಅವನು ವಿದ್ಯಾಮದದಿಂದಲೂ ಅಸೂಯೆಯಿಂದಲೂ “ಏಳು ಲಕ್ಷ ಗ್ರಂಥ! ನೀರಸವಾದ ಪೈಶಾಚ ಭಾಷೆ! ರಕ್ತದಲ್ಲಿ ಬರವಣಿಗೆ! ಈ ಪಿಶಾಚಕಥೆ ಹಾಳಾಯಿತು!” ಎಂದುಬಿಟ್ಟನು. ಅವರು ಪುಸ್ತಕವನ್ನು ತಂದು ಗುಣಾಢ್ಯನಿಗೆ ಕೊಟ್ಟು ನಡೆದ ಸಂಗತಿಯನ್ನು ವಿವರಿಸಿದರು. ಅವನು ತುಂಬ ಖೇದಪಟ್ಟು, ಹತ್ತಿರದಲ್ಲಿದ್ದ ಒಂದು ಗುಡ್ಡಕ್ಕೆ ಹೋಗಿ ಅಗ್ನಿಕುಂಡವೇರ್ಪಡಿಸಿ, ಅಲ್ಲಿದ್ದ ಮೃಗಪಕ್ಷಿಗಳಿಗೆ ಆ ಕಥೆಯನ್ನು ಓದಿಸಿ ಹೇಳುತ್ತ ಒಂದೊಂದು ಹಾಳೆಯನ್ನಾಗಿ ಬೆಂಕಿಯಲ್ಲಿ ಹಾಕುತ್ತಬಂದನು. ಶಿಷ್ಯರು ಕೇಳಿಕೊಂಡ ಮೇರೆಗೆ ಒಂದು ಲಕ್ಷ ಗ್ರಂಥವುಳ್ಳ ನರವಾಹನದತ್ತನ ಚರಿತ್ರೆಯೊಂದನ್ನು ಮಾತ್ರ ಉಳಿಸಿಕೊಂಡನು. ಈ ಮಧ್ಯೆ ರಾಜನಿಗೆ ದೇಹದಲ್ಲಿ ಆಲಸ್ಯವಾಯಿತು. ಒಣಕಲು ಮಾಂಸವನ್ನು ತಿಂದದ್ದರಿಂದ ಈ ರೋಗ ಬಂದಿದೆ ಎಂದು ವೈದ್ಯರು ಹೇಳಿದರು. ಅಡಿಗೆಯವರು ‘ಈಗ ಬೇಡರು ತಂದುಕೊಡುತ್ತಿರುವ ಮಾಂಸವೇ ಇಂಥದು’ ಎಂದರು. ಜಿಂಕೆ ಹಂದಿ ಕೋಣ ಎಲ್ಲಾ ಅಲ್ಲಿನ ಒಂದು ಗುಡ್ಡದ ಹತ್ತಿರ ಮೇವು ನೀರು ಬಿಟ್ಟು ಕಥೆ ಕೇಳುತ್ತ ನಿಂತಿವೆ; ಆದ್ದರಿಂದ ಅವುಗಳ ಮಾಂಸ ಹೀಗಾಗಿದೆ ಎಂದು ಕೇಳಿ ರಾಜನು ಕುತೂಹಲದಿಂದ ಅದನ್ನು ನೋಡುವುದಕ್ಕೆ ಹೋದನು. ಅಲ್ಲಿ ಜಟಾಧಾರಿಯಾಗಿ ಕಣ್ಣೀರು ಹಾಕುತ್ತ ಮೃಗಮಧ್ಯದಲ್ಲಿ ಹೋಮ ಮಾಡುತ್ತಿದ್ದ ಗುಣಾಢ್ಯನನ್ನು ಗುರುತಿಸಿ ನಮಸ್ಕಾರಮಾಡಿ ಅವನ ವೃತ್ತಾಂತವನ್ನು ಕೇಳಿದನು. ಅವನು ಭೂತಭಾಷೆಯಲ್ಲಿಯೇ, ಪುಷ್ಪದಂತನಿಂದ ಕಥೆ ತಿಳಿದುಬಂದಿದ್ದನ್ನು ವಿವರಿಸಿದನು. ಅವನು ಗಣಾವತಾರನೆಂದು ತಿಳಿದಮೇಲೆ ರಾಜನು ಅವನಿಗೆ ನಮಸ್ಕರಿಸಿ ಆ ದಿವ್ಯವಾದ ಕಥೆಯನ್ನು ತನಗೆ ಕೊಡಬೇಕೆಂದು ಕೇಳಿದನು. ಅವನು ‘ಅಯ್ಯಾ ರಾಜನೇ! ಆರು ಲಕ್ಷ ಗ್ರಂಥಗಳಿದ್ದ ಆರು ಕಥೆಗಳನ್ನು ಸುಟ್ಟುಹಾಕಿಬಿಟ್ಟೆ ! ಒಂದು ಲಕ್ಷ ಗ್ರಂಥವಿರತಕ್ಕ ಇದೊಂದು ಕಥೆ ಉಳಿದಿದೆ; ಇದನ್ನು ತೆಗೆದುಕೋ; ನನ್ನ ಶಿಷ್ಯರು ಇದರ ಅರ್ಥವನ್ನು ವಿವರಿಸುತ್ತಾರೆ.’ ಎಂದು ಹೇಳಿ ರಾಜನ ಅಪ್ಪಣೆ ತೆಗೆದುಕೊಂಡು ಯೋಗದಿಂದ ದೇಹತ್ಯಾಗ ಮಾಡಿ ಶಾಪಮುಕ್ತನಾದನು. ಗುಣಾಢ್ಯನು ಕೊಟ್ಟ ಆ ‘ಬೃಹತ್ಕಥೆ’ ಯನ್ನು ತೆಗೆದುಕೊಂಡು ತನ್ನೂರಿಗೆ ಬಂದು ರಾಜನು ಗುಣದೇವ ನಂದಿದೇವರಿಗೆ ಮರ್ಯಾದೆಮಾಡಿ ಅವರಿಂದ ಕಥೆಯನ್ನು ಕೇಳಿ ಆ ಭಾಷೆಯಲ್ಲಿಯೇ ತಾನು ಅದರ ಕಥಾಪೀಠವನ್ನು ಬರೆದನು. ಚಿತ್ರವಿಚಿತ್ರವಾಗಿಯೂ ರಸಭರಿತವಾಗಿಯೂ ಕುತೂಹಲಜನಕವಾಗಿಯೂ ಇದ್ದದ್ದರಿಂದ ಆ ಕಥೆಯು ದೇವತೆಗಳ ಕಥೆಯನ್ನೂ ಮರಸಿ ಮೂರು ಲೋಕದಲ್ಲಿಯೂ ಪ್ರಖ್ಯಾತಿ ಪಡೆಯಿತು.

ಕಥಾಪೀಠಲಂಬಕ ಮುಗಿಯಿತು

ಶ್ರೀರಸ್ತು





## ೦೨. ಕಥಾಮುಖಲಂಬಕ


ಗೌರೀನವಪರಿಷ್ವಂಗೇ ವಿಭೋಃ ಸ್ವೇದಾಂಬು ಪಾತು ವಃ ।

ನೇತ್ರಾಗ್ನಿಭೀತ್ಯಾ ಕಾಮೇನ ವಾರುಣಾಸ್ತ್ರಮಿವಾಹಿತಂ ॥

೧. ವತ್ಸದೇಶದಲ್ಲಿ ಕೌಶಾಂಬಿಯೆಂಬ ದೊಡ್ಡ ನಗರವಿದೆ. ಅಲ್ಲಿ ಶತಾನೀಕನೆಂಬ ರಾಜನು ಆಳುತ್ತಿದ್ದನು. ಅವನಿಗೆ ವಿಷ್ಣುಮತಿ ಎಂಬ ರಾಣಿ ಇದ್ದಳು. ಅವಳಲ್ಲಿ ಸಹಸ್ರಾನೀಕನೆಂಬ ಮಗನು ಹುಟ್ಟಿದನು. ಶತಾನೀಕನು ಅವನಿಗೆ ಸಕಾಲದಲ್ಲಿ ಯುವರಾಜಪಟ್ಟಕಟ್ಟಿ ಹೆಸರು ಮಾತ್ರಕ್ಕೆ ರಾಜ್ಯಭಾರವನ್ನು ಹೊತ್ತಿದ್ದನು. ದೇವಾಸುರರ ಯುದ್ಧ ಪ್ರಾಪ್ತವಾಗಲು ಇಂದ್ರನು ಅವನ ಸಹಾಯ ಬೇಕೆಂದು ಹೇಳಿಕಳುಹಿಸಿದನು. ಆಗ ಅವನು ಮಂತ್ರಿಸೇನಾಪತಿಗಳಿಗೆ ರಾಜ್ಯವನ್ನು ಒಪ್ಪಿಸಿ ಹೋಗಿ ಆ ಯುದ್ಧದಲ್ಲಿ ಮಡಿದನು. ಅವನ ನಂತರ ಅವನ ಮಗನಾದ ಸಹಸ್ರಾನೀಕನು ರಾಜನಾಗಿ ಅಯೋಧ್ಯಾದಿಪತಿಯಾದ ಕೃತವರ್ಮನ ಮಗಳು ಮೃಗಾವತಿಯನ್ನು ಮದುವೆಮಾಡಿಕೊಂಡನು. ಅವಳು ಗರ್ಭವತಿಯಾಗಿ ರಕ್ತದ ಕೊಳದಲ್ಲಿ ಮೀಯಬೇಕೆಂದು ಅಪೇಕ್ಷೆಪಟ್ಟಳು.* ರಕ್ತಕ್ಕೆ ಬದಲಾಗಿ ಅರಗಿನ ರಸದಿಂದ ಒಂದು ಕೊಳವನ್ನು ತುಂಬಿಸಿ ರಾಜನು ಅವಳ ಬಯಕೆಯನ್ನು ಸಲ್ಲಿಸಿದನು. ಅದರಲ್ಲಿ ಸ್ನಾನ ಮಾಡುತ್ತಿದ್ದ ಅವಳನ್ನು ಒಂದು ಮಾಂಸಖಂಡವೆಂದು ಭಾವಿಸಿ, ಗರುಡವಂಶದಲ್ಲಿ ಹುಟ್ಟಿದ ಒಂದು ಪಕ್ಷಿಯು ಹೊತ್ತುಕೊಂಡು ಹೋಯಿತು. ರಾಜನು ಅವಳನ್ನು ಹುಡುಕಿಕೊಂಡು ಹೋಗುತ್ತಿರುವಾಗ ಮಾತಲಿಯು ಬಂದು ತಿಲೋತ್ತಮೆಯ ಶಾಪದಿಂದ ಕೊಂಚಕಾಲ ಅವರು ಹೀಗೆ ಬೇರೆ ಇರಬೇಕಾಗಿತ್ತೆಂದು ತಿಳಿಸಿದನು. ಪಕ್ಷಿಯು ಅವಳನ್ನು ಉದಯಪರ್ವತಕ್ಕೆ ಎತ್ತಿಕೊಂಡು ಹೋಗಿ ನೋಡಲು, ಅವಳಿಗೆ ಜೀವವಿದ್ದದ್ದರಿಂದ ಅವಳನ್ನು ಏನೂ ಮಾಡದೆ ಅಲ್ಲಿಯೇ ಬಿಟ್ಟುಹೋಯಿತು. ಹಣ್ಣುಹಂಪಲಿಗಾಗಿ ಬಂದಿದ್ದ ಮುನಿಪುತ್ರನೊಬ್ಬನು ಅವಳನ್ನು ಕಂಡು ಜಮದಗ್ನಿಯ ಆಶ್ರಮಕ್ಕೆ ಕರೆದುಕೊಂಡು ಹೋದನು. ಅಲ್ಲಿಯೇ ಇದ್ದುಕೊಂಡು ಅವಳು ಯಥಾಕಾಲದಲ್ಲಿ ಉದಯನನೆಂಬ ಮಗನನ್ನು ಪಡೆದಳು. ಜಮದಗ್ನಿಯು ಅವನಿಗೆ ಎಲ್ಲಾ ಸಂಸ್ಕಾರಗಳನ್ನೂ ನಡೆಸಿ ವಿದ್ಯಾಭ್ಯಾಸ ಮಾಡಿಸಿದನು. ಮೃಗಾವತಿಯು ಸಹಸ್ರಾನೀಕನ ಹೆಸರುಳ್ಳ ಒಂದು ಕಡಗವನ್ನು ಅವನ ಕೈಗೆ ಹಾಕಿರಲು, ಅವನು ಅದನ್ನು ಕೊಟ್ಟು ಒಬ್ಬ ವ್ಯಾಧನಿಂದ ಒಂದು ಹಾವನ್ನು ಬಿಡಿಸಿದನು. ಆ ಹಾವು ವಾಸುಕಿಯ ಅಣ್ಣನಾದ ವಸುನೇಮಿ; ಅವನು ಸಂತುಷ್ಟನಾಗಿ ಉದಯನನಿಗೆ ಒಂದು ವೀಣೆಯನ್ನು ಕೊಟ್ಟನು. ವ್ಯಾಧನು ಕಡಗವನ್ನು ಅಂಗಡಿಗೆ ಮಾರುವುದಕ್ಕೆ ತೆಗೆದುಕೊಂಡು ಹೋಗಲು ರಾಜಸೇವಕರು ಅವನನ್ನು ಹಿಡಿದು ಅರಮನೆಗೆ ಕರೆದುಕೊಂಡು ಹೋದರು. ರಾಜನು ಅವನಿಂದ ಅದರ ವೃತ್ತಾಂತವನ್ನು ತಿಳಿದು ಅವನೊಡನೆ ಉದಯಪರ್ವತಕ್ಕೆ ಹೊರಡಲು ಸಿದ್ದನಾದನು. ಆಗ “ಮಹಾರಾಜ! ನಿನ್ನ ಶಾಪ ಹರಿಯಿತು. ನಿನ್ನ ಹೆಂಡತಿಯಾದ ಮೃಗಾವತಿಯೂ ಮಗನೂ ಉದಯಪರ್ವತದ ಜಮದಗ್ನ್ಯಾಶ್ರದಲ್ಲಿ ಇದ್ದಾರೆ!” ಎಂದು ದಿವ್ಯವಾಣಿ ಕೇಳಿಸಿತು.

೨. ರಾಜನು ಅಂದು ಬಹುದೂರ ಪ್ರಯಾಣಮಾಡಿ ಕಾಡಿನಲ್ಲಿ ಒಂದು ಕೊಳದ ಹತ್ತಿರ ಬೀಡು ಮಾಡಿದನು. ಸಂಜೆ ಬಳಲಿಕೆಯಿಂದ ಹಾಸಿಗೆಯ ಮೇಲೆ ಮಲಗಿ ತನ್ನ ಸೇವಕನಾಗಿ ಬಂದಿದ್ದ ಸಂಗತಕನೆಂಬ ಕಥಕನನ್ನು ಒಂದು ವಿನೋದವಾದ ಕಥೆಯನ್ನು ಹೇಳುವಂತೆ ಕೇಳಿದನು. ಅವನು ಮನುಷ್ಯರಿಗೆ ಸಂಯೋಗ ವಿಯೋಗಗಳು ಇದ್ದೇ ಇರುತ್ತವೆ ಎಂದು ಈ ಕಥೆಯನ್ನು ಹೇಳಿದನು:-





### ಶ್ರೀದತ್ತನ ಕಥೆ


ಹಿಂದೆ ಮಾಲವದೇಶದಲ್ಲಿ ಯಜ್ಞಸೇನನೆಂಬ ಬ್ರಾಹ್ಮಣನಿದ್ದನು; ಅವನಿಗೆ ಕಾಲನೇಮಿ ವಿಗತಭಯ ಎಂಬ ಇಬ್ಬರು ಮಕ್ಕಳಿದ್ದರು. ತಂದೆ ಸತ್ತುಹೋದಮೇಲೆ ಅವರು ಪಾಟಲೀಪುತ್ರಕ್ಕೆ ಹೋಗಿ ಅಲ್ಲಿ ವಿದ್ಯೆ ಕಲಿತು ಮದುವೆ ಮಾಡಿಕೊಂಡರು. ವಿಗತಭಯನ ಹೆಂಡತಿಯನ್ನು ಒಂದು ಹಾವು ನುಂಗಲು ಅದೇ ಕಾರಣವಾಗಿ ಅವನು ದೇಶಾಂತರ ಹೊರಟುಹೋದನು. ಕಾಲನೇಮಿಯು ಲಕ್ಷ್ಮಿಯನ್ನು ವ್ರತ ನೇಮಾದಿಗಳಿಂದ ತೃಪ್ತಿಪಡಿಸಲು ಅವಳು ಪ್ರತ್ಯಕ್ಷಳಾಗಿ ‘ನಿನಗೆ ವಿಪುಲವಾದ ಐಶ್ವರ್ಯ ದೊರೆಯುತ್ತದೆ; ನಿನ್ನ ಮಗ ರಾಜನಾಗುತ್ತಾನೆ; ನೀನು ಕಲುಷಿತವಾದ ಮನಸ್ಸಿನಿಂದ ಉಪಾಸನೆ ಮಾಡಿದ್ದರಿಂದ, ಕೊನೆಗೆ ಕಳ್ಳನಂತೆ ವಧಿಸಲ್ಪಟ್ಟು ಸಾಯುತ್ತೀಯೆ!’ ಎಂದು ವರ ಕೊಟ್ಟು ಅಂತರ್ಧಾನವಾದಳು. ಅದರಂತೆ ಅವನಿಗೆ ಐಶ್ವರ್ಯ ಬಂತು; ಮಗ ಹುಟ್ಟಿದನು; ಅವನಿಗೆ ಶ್ರೀದತ್ತನೆಂಬ ಹೆಸರಿಟ್ಟನು. ಬ್ರಾಹ್ಮಣನಾದರೂ ಅವನು ಶಸ್ತ್ರಾಸ್ತ್ರ ಗಳಲ್ಲಿಯೂ ಬಾಹುಯುದ್ಧದಲ್ಲಿಯೂ ಗಟ್ಟಿಗನಾದನು. ಆ ಊರಿನ ರಾಜಪುತ್ರನಾದ ವಿಕ್ರಮಶಕ್ತಿಯ ಪರಿಚಯವಾಗಿ ಒಂದು ದಿನ ಅವನನ್ನು ಮಲ್ಲಯುದ್ಧದಲ್ಲಿ ಸೋಲಿಸಿದನು. ಅವನಿಗೆ ಕೋಪ ಬಂತು. ಅದರಿಂದ ತನಗೆಲ್ಲಿ ಅಪಾಯವಾದೀತೋ ಎಂದು ತಲೆತಪ್ಪಿಸಿಕೊಂಡು ಗಂಗಾನದಿಯ ಹತ್ತಿರ ಹೋಗುತ್ತಿದ್ದಾಗ, ಪ್ರವಾಹದಲ್ಲಿ ಕೊಚ್ಚಿಹೋಗುತ್ತಿದ್ದ ಒಬ್ಬ ಹೆಂಗಸನ್ನು ಎತ್ತುವುದಕ್ಕೆಂದು ಅದರಲ್ಲಿ ಧುಮುಕಿದನು. ಆದರೆ ನೀರೊಳಗೆ ಮುಳುಗಿದಾಗ ಅಲ್ಲಿ ಒಂದು ಶಿವ ದೇವಾಲಯವಿತ್ತು. ಆ ರಾತ್ರಿಯನ್ನು ಅಲ್ಲಿಯೇ ಕಳೆಯಲು, ಮರುದಿನ ಬೆಳಿಗ್ಗೆ ಆ ಹೆಂಗಸು ಅಲ್ಲಿಗೆ ಪೂಜೆಗೆ ಬಂದಳು. ಶ್ರೀದತ್ತನು ಅವಳ ಹಿಂದೆಯೇ ಅವಳ ಮನೆಗೆ ಹೋಗಿ ಅವಳು ಕುಳಿತ ಮಂಚದ ಮೇಲೆ ತಾನೂ ಕುಳಿತನು. ಹೆಂಗಸು ಅಳುವುದಕ್ಕೆ ಮೊದಲುಮಾಡಿದಳು. ಶ್ರೀದತ್ತನು ಕಾರಣವನ್ನು ಕೇಳಲು, ಅವಳು “ನಾನು ಬಲಿಚಕ್ರವರ್ತಿಯ ಸಾವಿರ ಹೆಣ್ಣು ಮೊಮ್ಮಕ್ಕಳಲ್ಲಿ ಹಿರಿಯವಳು; ನನ್ನ ಹೆಸರು ವಿದ್ಯುತ್ಪ್ರಭೆ; ವಿಷ್ಣುವು ನಮ್ಮ ತಾತನನ್ನು ಚಿರಕಾಲ ಸೆರೆಯಲ್ಲಿಟ್ಟು ನಮ್ಮ ತಂದೆಯನ್ನು ಬಾಹುಯುದ್ಧದಲ್ಲಿ ಕೊಂದು ನಮ್ಮನ್ನೆಲ್ಲಾ ಇಲ್ಲಿಗೆ ಓಡಿಸಿ, ತಪ್ಪಿಸಿಕೊಂಡು ಹೋಗದಂತೆ ಊರ ಬಾಗಿಲಲ್ಲಿ ಒಂದು ಸಿಂಹವನ್ನು ಕಾವಲು ಹಾಕಿದನು; ಮನುಷ್ಯನಾವನಾದರೂ ಬಂದು ಆ ಸಿಂಹವನ್ನು ಕೊಂದುಹಾಕಿದರೆ ಅದಕ್ಕೂ ನಿಮಗೂ ಬಿಡುಗಡೆಯಾಗುತ್ತದೆ ಎಂದು ಹೇಳಿದನು; ಅದಕ್ಕೋಸ್ಕರ ನಿನ್ನನ್ನು ಕರೆತಂದೆ!” ಎಂದಳು. ಅವನು ಅದರಂತೆ ಆ ಸಿಂಹವನ್ನು ಬಾಹುಯುದ್ಧದಲ್ಲಿ ಸೋಲಿಸಿದನು. ಅದು ಒಂದು ಯಕ್ಷನಾಗಿ ಅವನಿಗೆ ಒಂದು ಕತ್ತಿಯನ್ನು ಕೊಟ್ಟಿತು. ವಿದ್ಯುತ್ಪ್ರಭೆಯು ವಿಷಹಾರಕವಾದ ಒಂದು ಉಂಗುರವನ್ನು ಕೊಟ್ಟಳು; ಅವಳ ಮೇಲೆ ಅವನಿಗೆ ಅಭಿಲಾಷೆಯಾಯಿತು. ಅದನ್ನು ತಿಳಿದು ಅವಳು ‘ಇಲ್ಲಿರುವ ಕೊಳದಲ್ಲಿ ಸ್ನಾನಮಾಡಿ ಬಾ; ಕೈಯಲ್ಲಿ ಕತ್ತಿ ಇರಲಿ; ಅಲ್ಲಿ ಮೊಸಳೆಗಳಿವೆ!’ ಎಂದಳು. ಅದರಂತೆ ಅವನು ಕೊಳದಲ್ಲಿ ಮುಳುಗಿ ಏಳಲು, ಎದ್ದಾಗ ಗಂಗಾತೀರದಲ್ಲಿ ಇದ್ದನು. ಆ ರಾಕ್ಷಸರ ಹುಡುಗಿಯು ತನಗೆ ಮೋಸಮಾಡಿದಳು ಎಂದು ನೊಂದುಕೊಂಡು ತನ್ನ ಮನೆಯ ಕಡೆಗೆ ಹೋಗುತ್ತಿರಲು, ನಿಷ್ಠುರಕನೆಂಬ ಅವನ ಸ್ನೇಹಿತನೊಬ್ಬನು ಸಿಕ್ಕಿ “ಈಗ ವಿಕ್ರಮಶಕ್ತಿಯು ರಾಜನಾಗಿದ್ದಾನೆ; ಅವನು ನೀನೆಲ್ಲಿ ಎಂದು ನಿಮ್ಮ ತಂದೆಯನ್ನು ಕೇಳಿದನು; ನನಗೆ ತಿಳಿಯದು ಎಂದು ಉತ್ತರ ಹೇಳಲು ರಾಜನು ‘ಇವನು ಕಳ್ಳ; ಮಗನನ್ನು ಎಲ್ಲಿಯೋ ಬಚ್ಚಿಟ್ಟಿದ್ದಾನೆ’ ಎಂದು ಅವನನ್ನು ಶೂಲಕ್ಕೆ ಹಾಕಿಸಿದನು. ನಿಮ್ಮ ತಾಯಿಯು ಅದನ್ನು ನೋಡಿ ಎದೆಯೊಡೆದು ಸತ್ತಳು; ಬಾಹುಶಾಲಿ ಮುಂತಾದ ನಮ್ಮ ಸ್ನೇಹಿತರೆಲ್ಲರೂ ಉಜ್ಜಯಿನಿಗೆ ಹೋದರು; ನಾನೊಬ್ಬ ನಿನಗೆ ವರ್ತಮಾನ ಕೊಡಲು ಇಲ್ಲಿ ತಲೆಮರೆಸಿಕೊಂಡಿದ್ದೆ’ ಎಂದನು. ಪ್ರತೀಕಾರಕ್ಕೆ ಸಮಯಕಾಯಬೇಕೆಂದು ಅವನೂ ನಿಷ್ಠುರಕನೂ ಉಜ್ಜಯಿನಿಗೆ ಹೋದರು.* ತಮ್ಮ ಸ್ನೇಹಿತರೊಡಗೂಡಿಕೊಂಡರು. ಒಂದು ಸಾರಿ ಅವರೆಲ್ಲರೂ ಉದ್ಯಾನವನದಲ್ಲಿ ನಡೆಯುತ್ತಿದ್ದ ವಸಂತೋತ್ಸವವನ್ನು ನೋಡುವುದಕ್ಕೆಂದು ಹೋದರು. ಅಲ್ಲಿಗೆ ಬಂದಿದ್ದ ಬಿಂಬಕಿ ರಾಜನ ಮಗಳಾದ ಮೃಗಾಂಕವತಿಯನ್ನು ನೋಡಿ ಶ್ರೀದತ್ತನು ಅವಳಲ್ಲಿ ಮೋಹಿತನಾದನು. ಅವಳೂ ಅವನಲ್ಲಿ ಪ್ರೀತಿಯುಳ್ಳವಳಂತೆ ಹಿಂತಿರುಗಿ ನೋಡುತ್ತ ಒಂದು ಮರದ ತೋಪಿನಲ್ಲಿ ಮರೆಯಾದಳು. ಶ್ರೀದತ್ತನೂ ಅವನ ಸ್ನೇಹಿತರೂ ಆ ದಾರಿಯನ್ನೇ ಹಿಡಿದು ಹೋಗುತ್ತಿರಲು ‘ಅಯ್ಯೋ! ರಾಜಪುತ್ರಿಯನ್ನು ಹಾವು ಕಚ್ಚಿತು!’ ಎಂಬ ಕೂಗು ಕೇಳಿಸಿತು. ಬಾಹುಶಾಲಿಯು ಓಡಿಹೋಗಿ ಅವಳ ಕಂಚುಕಿಗೆ ‘ನನ್ನ ಸ್ನೇಹಿತನ ಹತ್ತಿರ ವಿಷಾಪಹಾರಿಯಾದ ಉಂಗುರವಿದೆ! ಅವನಿಗೆ ಮಂತ್ರ ಹಾಕಲೂ ಬರುತ್ತದೆ’ ಎಂದು ಹೇಳಿದನು. ಕಂಚುಕಿಯು ಕೂಡಲೆ ಬಂದು ಶ್ರೀದತ್ತನಿಗೆ ನಮಸ್ಕರಿಸಿ ಅವನನ್ನು ಕರೆದುಕೊಂಡು ಹೋದಳು. ಶ್ರೀದತ್ತನು ರಾಜಪುತ್ರಿಯ ಬೆರಳಿಗೆ ಉಂಗುರವಿಟ್ಟು ಮಂತ್ರ ಹಾಕಲು ಅವಳು ಎಚ್ಚೆತ್ತಳು. ರಾಜನಿಗೂ ಈ ವೃತ್ತಾಂತವು ತಿಳಿದು ಬಂದು ಮಗಳನ್ನು ಕರೆದುಕೊಂಡು ಹೋದನು. ಮರುದಿನ ಅವನು ಕಳುಹಿಸಿದ ಬಹುಮಾನಗಳನ್ನೆಲ್ಲಾ ಬಾಹುಶಾಲಿಯ ತಂದೆಗೆ ಕೊಟ್ಟು ಶ್ರೀದತ್ತನು ಮೃಗಾಂಕವತಿಯ ಚಿಂತೆಯಲ್ಲಿಯೇ ಇರಲು, ಭಾವನಿಕೆಯೆಂಬ ಅವಳ ದೂತಿಯು ಉಂಗುರವನ್ನು ಹಿಂತಿರುಗಿ ತಂದುಕೊಟ್ಟು, ರಾಜಪುತ್ರಿಯ ಮನಸ್ಸು ಅವನಲ್ಲಿಯೇ ಆಸಕ್ತವಾಗಿದೆಯೆಂದೂ ಅವನನ್ನು ಪಡೆಯದಿದ್ದರೆ ಅವಳು ಪ್ರಾಣಬಿಡುವುದಾಗಿಯೂ ತಿಳಿಸಿದಳು. ಶ್ರೀದತ್ತನೂ ಅವನ ಸ್ನೇಹಿತರೂ ಅವಳನ್ನು ಅಪಹರಿಸಿಕೊಂಡು ಮಧುರೆಗೆ ಹೋಗಿಬಿಡಬೇಕೆಂದು ನಿರ್ಧರಿಸಿದರು. ಅದರಂತೆ ಅವರು ವರ್ತಕರ ವೇಷದಿಂದ ಬಿಂಬಕಿ ರಾಜನ ಊರಿಗೆ ಹೋಗಿ ಭಾವನಿಕೆಯ ಸಹಾಯದಿಂದ ಅವಳನ್ನೂ ಮೃಗಾಂಕವತಿಯನ್ನೂ ರಾತ್ರಿ ಕುದುರೆಗಳ ಮೇಲೆ ಕಳುಹಿಸಿಬಿಟ್ಟರು. ಹೊರಡುವಾಗ ಭಾವನಿಕೆಯು ರಾಜಪುತ್ರಿಯ ಕೋಣೆಗೆ ಬೆಂಕಿ ಇಟ್ಟುಬಿಟ್ಟಿದ್ದರಿಂದ ಅವರಿಬ್ಬರೂ ಅಲ್ಲಿ ಸತ್ತುಹೋದರೆಂದು ಎಲ್ಲರೂ ಭಾವಿಸಿದರು. ಮರುದಿನ ಶ್ರೀದತ್ತನು ಏನೂ ತಿಳಿಯದವನಂತೆ ಮುಂದೆಹೋಗಿದ್ದ ತನ್ನ ಸ್ನೇಹಿತರನ್ನೂ ಹೆಂಗಸರನ್ನೂ ಸೇರಲು ಹೋಗುತ್ತ ದಾರಿಯಲ್ಲಿ ಅವರು ಏಟುತಿಂದು ಬಿದ್ದದ್ದನ್ನು ನೋಡಿದನು. ಅವರು ‘ಕುದುರೆ ಸವಾರರು ನಮ್ಮ ಮೇಲೆ ಬಂದು ಬಿದ್ದರು. ಒಬ್ಬನು ರಾಜಪುತ್ರಿಯನ್ನು ಎತ್ತಿಕೊಂಡು ಹೋದನು; ಅವನಿನ್ನೂ ತುಂಬ ದೂರ ಹೋಗಿರಲಾರನು; ಅವಳ ಯೋಗಕ್ಷೇಮವನ್ನು ಮೊದಲು ನೋಡು!’ ಎಂದರು. ಅದರಂತೆ ಅವನು ಮುಂದೆ ಹೋಗುತ್ತಿದ್ದ ಸವಾರನನ್ನು ಕಂಡು ಒಳ್ಳೆಯ ಮಾತಿಗೆ ಬಗ್ಗದಿರಲು ಅವನ ಕಾಲು ಹಿಡಿದು ಎಳೆದು ಕಲ್ಲಮೇಲೆ ಅಪ್ಪಳಿಸಿ ಕೊಂದನು. ಅವನ ಅಮಾನುಷ ವೀರ್ಯವನ್ನು ನೋಡಿ ಮಿಕ್ಕ ಸವಾರರು ಓಡಿಹೋದರು. ಅನಂತರ ರಾಜಪುತ್ರಿಯನ್ನು ಕರೆದುಕೊಂಡು ಸ್ನೇಹಿತರಿದ್ದೆಡೆಗೆ ಬಂದನು. ಅಷ್ಟುಹೊತ್ತಿಗೆ ಕುದುರೆಯು ಆಯಾಸದಿಂದ ಸತ್ತುಬಿದ್ದಿತು. ಮೃಗಾಂಕವತಿಗೂ ತುಂಬ ಆಯಾಸವಾಗಿ ಬಾಯಿ ಒಣಗಿಹೋಗಿತ್ತು. ಅವಳಿಗೆ ನೀರನ್ನು ತರುತ್ತೇನೆಂದು ಶ್ರೀದತ್ತನು ಮತ್ತೆ ಹೊರಟು ಸುತ್ತುತ್ತಿರಲು ಕತ್ತಲಾಯಿತು. ನೀರು ಸಿಕ್ಕಿದರೂ ದಾರಿತಪ್ಪಿ ರಾತ್ರಿಯೆನ್ನೆಲ್ಲಾ ಕಾಡಿನಲ್ಲೇ ಕಳೆದು ಬೆಳಗಾದಮೇಲೆ ಕುದುರೆ ಸತ್ತುಬಿದ್ದಿದ್ದ ಸ್ಥಳಕ್ಕೆ ಬರಲು, ಅಲ್ಲಿ ಮೃಗಾಂಕವತಿಯೂ ಇರಲಿಲ್ಲ, ಸ್ನೇಹಿತರೂ ಇರಲಿಲ್ಲ. ಆದ್ದರಿಂದ ಒಂದು ಮರವನ್ನು ಹತ್ತಿ ಸುತ್ತಲೂ ನೋಡುತ್ತಿರಲು ಒಬ್ಬ ಶಬರಾಧಿಪತಿಯು ಬಂದು ತಾನು ಮರದಡಿಯಲ್ಲಿಟ್ಟಿದ್ದ ಕತ್ತಿಯನ್ನು ತೆಗೆದುಕೊಂಡನು. ಆಮೇಲೆ ಶ್ರೀದತ್ತನು ಕೆಳಕ್ಕಿಳಿದು ಬಂದು ಮೃಗಾಂಕವತಿಯ ವಿಚಾರವೇನಾದರೂ ಅವನಿಗೆ ಗೊತ್ತೆ ಎಂದು ಕೇಳಲು ಅವನು ‘ಅವಳು ನಮ್ಮೂರಿಗೆ ಹೋಗಿದ್ದಾಳೆ. ನೀನೂ ಅಲ್ಲಿಗೆ ಹೋಗು!’ ಎಂದು ಕೆಲವು ಶಬರರನ್ನು ಜೊತೆಮಾಡಿ ಕಳುಹಿಸಿದನು. ಅಲ್ಲಿ ಹೋದರೆ ಅವರ ಸೆರೆಯಲ್ಲಿರಬೇಕಾಯಿತು. ಆದರೆ ಶಬರಪುತ್ರಿಯಾದ ಸುಂದರಿ ಎಂಬುವಳು ಅವನಲ್ಲಿ ಅನುರಕ್ತಳಾದ್ದರಿಂದ, ಅವಳ ಮತ್ತು ಅವಳ ತಾಯಿಯ ಸಹಾಯದಿಂದ ತಪ್ಪಿಸಿಕೊಂಡು ಬಂದನು. ‘ಶಬರನ ಕೈಯಲ್ಲಿರುವ ಕತ್ತಿ ನನ್ನದು; ಅದು ಸುರಕ್ಷಿತವಾಗಿರಲಿ!’ ಎಂದು ಸುಂದರಿಗೆ ಹೇಳಿ ತಾನು ಮೃಗಾಂಕವತಿಯನ್ನು ಹುಡುಕಿಕೊಂಡು ಹೊರಟನು. (ಅವಳು ಆ ಹಳ್ಳಿಗೆ ಬಂದಿದ್ದದ್ದು ಸುಳ್ಳು; ಅವನನ್ನು ಚಂಡಿಗೆ ಬಲಿಕೊಡಲು ಶಬರರು ಹಿಡಿದು ಹಾಕಿದ್ದರು). ಬರುತ್ತ ದಾರಿಯಲ್ಲಿ ಒಬ್ಬ ವ್ಯಾಧನನ್ನು ಕಂಡು ವಿಚಾರಿಸಲು ಅವನು ‘ಶ್ರೀದತ್ತನು ನೀನೇಯೋ?’ ಎಂದು ಕೇಳಿದನು. ಶ್ರೀದತ್ತನು ‘ಆ ನಿರ್ಭಾಗ್ಯನೇ ನಾನು’ ಎಂದು ಉತ್ತರ ಕೊಡಲು ಅವನು ‘ನಿನ್ನ ಪ್ರಿಯೆಯು ಗೋಳಾಡುತ್ತಿದ್ದದ್ದನ್ನು ನೋಡಿ ನಾನು ಮರುಕಪಟ್ಟು ಮಧುರೆಯ ಹತ್ತಿರವಿರುವ ನಾಗಸ್ಥಲಕ್ಕೆ ಕರೆದುಕೊಂಡು ಹೋಗಿ ಅಲ್ಲಿ ವಿಶ್ವದತ್ತನೆಂಬ ಬ್ರಾಹ್ಮಣನ ಮನೆಯಲ್ಲಿ ಬಿಟ್ಟು ಬಂದಿದ್ದೇನೆ!’ ಎಂದು ಹೇಳಿದನು. ಅಲ್ಲಿಗೆ ಹೋಗಿ ಕೇಳಲು, ಬ್ರಾಹ್ಮಣನು ‘ಈ ಊರು ವಿಜನವಾದ ಕುಗ್ರಾಮ, ಇಲ್ಲಿ ಕಾಪಾಡಿಕೊಳ್ಳುವುದು ಕಷ್ಟ, ಎಂದು ಅವಳನ್ನು ಮಧುರೆಗೆ ಕರೆದುಕೊಂಡು ಹೋಗಿ ಶೂರಸೇನನ ಮಂತ್ರಿಯಾದ ನನ್ನ ಸ್ನೇಹಿತನ ವಶದಲ್ಲಿ ಬಿಟ್ಟಿದ್ದೇನೆ.’ ಎಂದನು. ಅಂದಿನ ರಾತ್ರಿ ಅಲ್ಲಿ ವಿಶ್ರಮಿಸಿಕೊಂಡು ಮರುದಿನ ಬೆಳಿಗ್ಗೆ ಮಧುರೆಗೆ ಹೊರಟು ಆ ಊರಿನ ಹೊರಗೆ ಒಂದು ತಿಳಿನೀರಿನ ಕೊಳದಲ್ಲಿ ಚೆನ್ನಾಗಿ ಸ್ನಾನಮಾಡಿ ಆಯಾಸ ಪರಿಹರಿಸಿಕೊಂಡನು. ಸ್ನಾನಮಾಡುತ್ತಿದ್ದಾಗ ನೀರಿನೊಳಗೆ ಒಂದು ಬಟ್ಟೆಯ ಗಂಟು ಸಿಕ್ಕಿತು. ಅದರಲ್ಲೇನಿದೆ ಎಂದು ನೋಡದೆ ಅದನ್ನು ಬಗಲಿಗೆ ಹಾಕಿಕೊಂಡು ಹೋಗುತ್ತಿರಲು ರಾಜಸೇವಕರು ಅವನನ್ನು ಶೋಧಿಸಿ ಕಳ್ಳನೆಂದು ಹಿಡಿದುಕೊಂಡು ಹೋದರು. ಏಕೆಂದರೆ ಆ ಬಟ್ಟೆಯ ಗಂಟಿನಲ್ಲಿ ಒಂದು ಹಾರವಿತ್ತು. ಕಳ್ಳರು ಆ ವಸ್ತ್ರವನ್ನೂ ಹಾರವನ್ನೂ ಕದ್ದು ಕೊಳದಲ್ಲಿ ಮುಚ್ಚಿಟ್ಟಿದ್ದರು. ರಾಜನು ಅವನಿಗೆ ವಧೆಯನ್ನು ವಿಧಿಸಿದನು. ವಧ್ಯಭೂಮಿಗೆ ಕರೆದುಕೊಂಡು ಹೋಗುತ್ತಿದ್ದಾಗ ಅಕಸ್ಮಾತ್​ ಮೃಗಾಂಕವತಿಯು ತಮಟೆಯ ಸದ್ದು ಕೇಳಿ ಹೊರಕ್ಕೆ ಬಂದು ನೋಡಿ, ಮಂತ್ರಿಗೆ ಹೇಳಿ ಶ್ರೀದತ್ತನನ್ನು ಬಿಡಿಸಿಕೊಂಡಳು. ಆಮೇಲೆ ನೋಡಿದರೆ ಆ ಮಂತ್ರಿಯೇ ದೇಶಾಂತರ ಹೊರಟುಹೋಗಿದ್ದ ತನ್ನ ಚಿಕ್ಕಪ್ಪನಾದ ವಿಗತಭಯನೆಂದು ಗೊತ್ತಾಯಿತು. ಅನಂತರ ತನ್ನ ಪ್ರಿಯೆಯನ್ನು ಮದುವೆಮಾಡಿಕೊಂಡು ಅವನೊಡನೆಯೇ ಇದ್ದನು. ಒಂದು ದಿನ ವಿಗತಭಯನು ‘ಮಗು! ಈ ಊರಿನ ಶೂರಸೇನ ರಾಜನಿಗೆ ಒಬ್ಬ ಮಗಳಿದ್ದಾಳೆ. ಅವಳನ್ನು ಅವಂತಿ ದೇಶಕ್ಕೆ ಕರೆದುಕೊಂಡು ಹೋಗಬೇಕು!’ ಎಂದನು. ಶ್ರೀದತ್ತನೂ ಅವನೊಡನೆ ಹೊರಟನು. ವಿಂಧ್ಯಾಟವಿಯಲ್ಲಿ ಹೋಗುತ್ತಿರುವಾಗ ದೊಡ್ಡದೊಂದು ಕಳ್ಳರ ಪಡೆಯು ಅವರ ಸೇನೆಯನ್ನು ಬಾಣಗಳಿಂದ ಹೊಡೆದುಹಾಕಿ ಅವರನ್ನು ಹತ್ತಿರದಲ್ಲಿದ್ದ ಒಂದು ಹಳ್ಳಿಗೆ ಸೆರೆಹಿಡಿದುಕೊಂಡು ಹೋಯಿತು. ಅಲ್ಲಿಯ ಚಂಡೀ ದೇವಾಲಯದಲ್ಲಿ ಅವರನ್ನು ಬಲಿಕೊಡಬೇಕೆಂದಿರಲು ದೇವತೆಯ ದರ್ಶನಕ್ಕೆಂದು ಬಂದ ಶಬರ ಪುತ್ರಿಯಾದ ಸುಂದರಿಯು ಅವನನ್ನು ಕಂಡು ಬಿಡಿಸಿ ಎಲ್ಲರನ್ನೂ ತನ್ನ ಮನೆಗೆ ಕರೆದುಕೊಂಡು ಹೋದಳು. ಅಷ್ಟು ಹೊತ್ತಿಗೆ ಅವಳ ತಂದೆ ಸತ್ತುಹೋದದ್ದರಿಂದಲೂ ಅವನಿಗೆ ಗಂಡುಮಕ್ಕಳಿಲ್ಲದ್ದರಿಂದಲೂ ಆ ಹಳ್ಳಿಯ ರಾಜ್ಯವು ತನಗೇ ದೊರೆಯಿತು. ತನ್ನ ಕತ್ತಿಯೂ ಸಿಕ್ಕಿತು. ಶೂರಸೇನನ ಮಗಳೂ ಅವನನ್ನೇ ಮದುವೆಮಾಡಿಕೊಂಡಳು; ಬಿಂಬಕಿರಾಜ ಶೂರಸೇನ ಈ ಇಬ್ಬರು ಮಾವಂದಿರಿಗೂ ಹೇಳಿಕಳುಹಿಸಿದನು; ಬಾಹುಶಾಲಿ ಮುಂತಾದವರು ಇಷ್ಟು ಹೊತ್ತಿಗೆ ಗಾಯಗಳೆಲ್ಲಾ ಮಾದು ಈ ವೃತ್ತಾಂತವನ್ನು ತಿಳಿದು ಅಲ್ಲಿಗೆ ಬಂದರು. ಅವರೆಲ್ಲರ ಸಹಾಯದಿಂದ ಅವನು ವಿಕ್ರಮಶಕ್ತಿಯನ್ನು ಕೊಂದು ಮೃಗಾಂಕವತಿ ಮುಂತಾದ ಹೆಂಡಿರೊಡನೆ ಸುಖವಾಗಿದ್ದನು. ಮಹಾರಾಜ, ಹೀಗೆ ವಿಯೋಗವು ಎಷ್ಟು ದೀರ್ಘವಾದದ್ದಾದರೂ ಧೈರ್ಯಶಾಲಿಗಳು ಕೊನೆಗೆ ಅದನ್ನು ದಾಟಿ ಕಲ್ಯಾಣವನ್ನು ಕಾಣುತ್ತಾರೆ- ಎಂದನು.

ಬೆಳಗ್ಗೆ ಮುಂದಕ್ಕೆ ಪ್ರಯಾಣಮಾಡಿ ಕೆಲವು ದಿನಗಳಲ್ಲಿಯೇ ಜಮದಗ್ನಿ ಋಷಿಯ ಶಾಂತವಾದ ಆಶ್ರಮವನ್ನು ಸೇರಿದನು. ಋಷಿಯು ಅವನನ್ನು ಆದರಿಸಿ ಅವನ ಹೆಂಡತಿಯನ್ನೂ ಮಗನನ್ನೂ ಒಪ್ಪಿಸಿದನು. ಅವರು ತಮ್ಮ ತಮ್ಮ ವೃತ್ತಾಂತವನ್ನು ಹೇಳಿಕೊಂಡರು. ಸ್ವಲ್ಪ ದಿನ ಬಿಟ್ಟು ಋಷಿಯ ಅಪ್ಪಣೆ ಪಡೆದು ರಾಜನು ಹೆಂಡತಿಮಕ್ಕಳನ್ನು ಕೌಶಾಂಬಿಗೆ ಕರೆದುಕೊಂಡು ಬಂದನು. ಸಕಾಲದಲ್ಲಿ ಉದಯನನಿಗೆ ಯುವರಾಜಪಟ್ಟ ಕಟ್ಟಿ ತನ್ನ ಮಂತ್ರಿಪುತ್ರರಾದ ಯೌಗಂಧರಾಯಣ, ರುಮಣ್ವಂತ, ವಸಂತಕರನ್ನು ಅವನಿಗೆ ಮಂತ್ರಿಗಳಾಗಿ ಮಾಡಿದನು. ತನಗೆ ಮುಪ್ಪು ಬರುತ್ತಿದ್ದದನ್ನು ಕಂಡಾಗ, ವಿಷಯಸುಖಗಳನ್ನು ಬಿಟ್ಟು ಉಪಶಾಂತನಾಗಿ ಮಂತ್ರಿಗಳೊಡನೆಯೂ ಹೆಂಡಿರೊಡನೆಯೂ ಮಹಾಪ್ರಸ್ಥಾನಕ್ಕಾಗಿ ಹಿಮಗಿರಿಗೆ ತೆರಳಿದನು.

೩. ಉದಯನನು ತಂದೆಯಿಂದ ಬಂದ ರಾಜ್ಯವನ್ನು ಚೆನ್ನಾಗಿ ಆಳಲು ಮೊದಲುಮಾಡಿದನು. ಆದರೆ ಕ್ರಮವಾಗಿ ಅದನ್ನು ಯೌಗಂಧರಾಯಣ ಮುಂತಾದ ಮಂತ್ರಿಗಳಿಗೆ ಒಪ್ಪಿಸಿ ತಾನು ಬೇಟೆಯಲ್ಲಿಯೂ ವೀಣೆಯಲ್ಲಿಯೂ ಆಸಕ್ತನಾದನು. ಹಗಲೂ ರಾತ್ರಿಯೂ ಒಂದೇ ಸಮನಾಗಿ ವೀಣಾವಾದನ ನಡೆಯುತ್ತಿತ್ತು. ಅವನು ಆ ಮೋಹಕಮಂತ್ರದಿಂದಲೇ ಮದಗಜಗಳನ್ನು ವಶಪಡಿಸಿಕೊಂಡು ತರುತ್ತಿದ್ದನು. ‘ಕುಲದಲ್ಲಿಯೂ ರೂಪಿನಲ್ಲಿಯೂ ನನಗೆ ಸದೃಶಳಾದ ಹೆಂಡತಿಯೇ ಎಲ್ಲೂ ಕಾಣುವುದಿಲ್ಲ. ವಾಸವದತ್ತೆಯೊಬ್ಬಳಿದ್ದಾಳೆಂದು ಕೇಳುತ್ತೇನೆ; ಅವಳನ್ನು ಪಡೆಯುವುದು ಹೇಗೆ?’ ಎಂಬುದೊಂದೇ ಅವನ ಯೋಚನೆಯಾಗಿತ್ತು. ಅತ್ತ ಉಜ್ಜಯಿನಿಯಲ್ಲಿ ವಾಸವದತ್ತೆಯ ತಂದೆಯಾದ ಚಂಡಮಹಾಸೇನನೂ ಹಾಗೆಯೇ ‘ನನ್ನ ಮಗಳಿಗೆ ಅನುರೂಪನಾದ ವರನೇ ಯಾರೂ ಇಲ್ಲ; ಉದಯನನೊಬ್ಬನಿದ್ದಾನೆ; ಆದರೆ ಅವನು ನನ್ನ ಶತ್ರು; ಅವನು ನನಗೆ ವಶನೂ ಅಳಿಯನೂ ಆಗುವುದು ಹೇಗೆ? ಇರುವುದು ಒಂದೇ ಉಪಾಯ; ಅವನು ಆನೆಗಳನ್ನು ಹಿಡಿಯುವುದಕ್ಕಾಗಿ ಕಾಡಿನಲ್ಲಿ ಒಬ್ಬೊಬ್ಬನೇ ಅಲೆಯುತ್ತಿರುತ್ತಾನೆ. ಅಂಥ ಸಮಯದಲ್ಲಿ ಉಪಾಯವಾಗಿ ಅವನನ್ನು ಬಂಧಿಸಿ ತರಬೇಕು! ಎಂದು ಚಿಂತಿಸುತ್ತಿದ್ದನು. ಆದರೆ ಅವನ ಮಂತ್ರಿಯಾದ ಬುದ್ಧದತ್ತನು ‘ಉದಯನನು ಆತ್ಮಾಭಿಮಾನವುಳ್ಳವನು., ಉದ್ಧತ; ಲೋಭಕ್ಕೆ ಒಳಗಾಗತಕ್ಕವನಲ್ಲ; ಬಲಶಾಲಿ; ಭೃತ್ಯರಲ್ಲಿ ಅನುರಾಗಿ; ಅವನು ಸಾಮಾದಿಗಳಿಗೆ ಬಗ್ಗುವವನಲ್ಲ; ಆದರೂ ಸಾಮೋಪಾಯವನ್ನು ಪ್ರಯೋಗಿಸಿ ನೋಡೋಣ!’ ಎಂದನು. ಅದರಂತೆ ಚಂಡಮಹಾಸೇನನು ಒಬ್ಬ ದೂತನೊಡನೆ “ನನ್ನ ಮಗಳು ಸಂಗೀತದಲ್ಲಿ ನಿನ್ನ ಶಿಷ್ಯಳಾಗಲಪೇಕ್ಷಿಸುತ್ತಾಳೆ; ನಮ್ಮಲ್ಲಿ ಸ್ನೇಹವಿರುವುದಾದರೆ ಇಲ್ಲಿಗೆ ಬಂದು ಪಾಠ ಹೇಳಿಕೊಡು” ಎಂದು ಹೇಳಿ ಕಳುಹಿಸಿದನು. ವತ್ಸರಾಜನು ಈ ಮಾತನ್ನು ಕೇಳಿ ಯೌಗಂಧರಾಯಣನನ್ನು ಕರೆದು ಏಕಾಂತದಲ್ಲಿ ‘ಆ ರಾಜನು ದರ್ಪದಿಂದ ಕಳುಹಿಸಿರುವ ಸಂದೇಶವನ್ನು ಕೇಳಿದೆಯೋ? ಹೀಗೆ ಹೇಳಿಕಳುಹಿಸುವುದರಲ್ಲಿ ಆ ದುರಾತ್ಮನ ಅಭಿಪ್ರಾಯವೇನಿದ್ದೀತು?’ ಎಂದು ಕೇಳಿದನು. ಸ್ವಾಮಿಹಿತವುಳ್ಳ ಆ ಮಂತ್ರಿಯು ನಿರ್ದಾಕ್ಷಿಣ್ಯವಾಗಿ “ಮಹಾರಾಜ! ನೀನು ವ್ಯಸನಾಸಕ್ತನೆಂಬ ಅಪಖ್ಯಾತಿ ಲೋಕದಲ್ಲೆಲ್ಲಾ ಹಬ್ಬಿಬಿಟ್ಟಿದೆ; ಇದು ಅದರ ಕಟುವಾದ ಫಲ. ನಿನ್ನನ್ನು ಅವನು ಕನ್ಯಾರತ್ನದಿಂದ ಪ್ರಲೋಭನಗೊಳಿಸಿ ವಶಮಾಡಿಕೊಳ್ಳಬೇಕೆಂದಿದ್ದಾನೆ; ಆದ್ದರಿಂದ ಇನ್ನುಮೇಲೆ ಈ ದುರ್ವ್ಯಸನಗಳನ್ನು ಬಿಡುವುದು ಒಳ್ಳೆಯದು” ಎಂದನು. ವತ್ಸರಾಜನು ‘ತಮ್ಮ ಮಗಳಿಗೆ ನನ್ನ ಶಿಷ್ಯಳಾಗಬೇಕೆಂಬ ಅಪೇಕ್ಷೆ ಇದ್ದರೆ, ಅವಳನ್ನೇ ಇಲ್ಲಿಗೆ ಕಳುಹಿಸಿಕೊಡೋಣವಾಗಲಿ!’ ಎಂದು ತನ್ನ ದೂತನಿಂದ ಪ್ರತಿಸಂದೇಶವನ್ನು ಕಳುಹಿಸಿ ತನ್ನ ಮಂತ್ರಿಗಳನ್ನು ಕುರಿತು ‘ಈಗಲೇ ಹೋಗಿ ಅವನನ್ನು ಸೆರೆಹಿಡಿದು ತರೋಣ!’ ಎಂದನು. ಯೌಗಂಧರಾಯಣನು, “ಮಹಾರಾಜ! ಇದು ಸಾಧ್ಯವಲ್ಲ, ಯುಕ್ತ ಮೊದಲೇ ಅಲ್ಲ; ಆತನು ಪ್ರಭಾವಶಾಲಿ; ಅವನನ್ನು ಒಳಗೆ ಹಾಕಿಕೊಳ್ಳಬೇಕು; ಅವನ ವಿಚಾರವನ್ನೆಲ್ಲಾ ಹೇಳುತ್ತೇನೆ ಕೇಳು- ಅವನು ಜಯಸೇನನೆಂಬುವನ ಮಗನಾದ ಮಹಾಸೇನ; ಅವನು ಚಂಡಿಯನ್ನು ತಪಸ್ಸಿನಿಂದ ಒಲಿಸಲು ಅವಳು ಪ್ರತ್ಯಕ್ಷಳಾಗಿ ಅವನಿಗೆ ಒಂದು ಕತ್ತಿಯನ್ನು ಕೊಟ್ಟು ‘ಈ ಕತ್ತಿಯ ಪ್ರಭಾವದಿಂದ ನೀನು ಶತ್ರುಗಳಿಗೆ ಅಜೇಯನಾಗುತ್ತೀಯೆ; ಅಂಗಾರಕಾಸುರನ ಮಗಳಾದ ಅಂಗಾರಕವತಿಯನ್ನು ಮದುವೆಯಾಗುತ್ತೀಯೆ; ಪ್ರಚಂಡವಾದ ಈ ಕರ್ಮವನ್ನು ಆಚರಿಸಿದ್ದರಿಂದ ನಿನಗೆ ಚಂಡಮಹಾಸೇನನೆಂದು ಹೆಸರಾಗುತ್ತದೆ!’ ಎಂದು ಹೇಳಿ ಅಂತರ್ಧಾನಳಾದಳು. ಆ ಕತ್ತಿ ಮತ್ತು ನಡಾಗಿರಿ ಎಂಬ ಆನೆ ಎರಡೂ ಅವನಿಗೆ ಇಂದ್ರನ ವಜ್ರಾಯುಧ ಐರಾವತಗಳಂತಿದೆ. ಒಂದು ಸಲ ಅವನು ಬೇಟೆಯಲ್ಲಿ ಒಂದು ಘೋರವಾದ ಹಂದಿಯನ್ನು ಕಂಡನು. ಎಷ್ಟೆಷ್ಟು ಹರಿತವಾದ ಬಾಣಗಳನ್ನು ಬಿಟ್ಟರೂ ಅದಕ್ಕೆ ಗಾಯವೇ ಆಗದೆ, ಅದೇ ರಾಜನ ರಥವನ್ನು ತಳ್ಳಿ ಹೋಗಿ ಬಿಲದೊಳಗೆ ಹೊಕ್ಕಿತು. ರಾಜನು ಅದನ್ನು ಅಟ್ಟಿಸಿಕೊಂಡು ಆ ಬಿಲದೊಳಕ್ಕೆ ಹೋಗಲು ಅಲ್ಲಿ ಒಂದು ಊರು ಕಂಡಿತು; ಅಲ್ಲಿ ಒಂದು ಕೊಳದ ಕಟ್ಟೆಯ ಮೇಲೆ ಕುಳಿತಿರಲು ಒಬ್ಬ ಹೆಂಗಸು ಪರಿವಾರದೊಡನೆ ಬಂದು ಅವನನ್ನು ನೋಡಿ ಕಣ್ಣೀರು ಹಾಕುತ್ತ ‘ಅಯ್ಯಾ ಸುಂದರಾಕಾರ! ನೀನು ಯಾರು? ಇಲ್ಲಿಗೆ ಏಕೆ ಬಂದೆ?’ ಎಂದು ಕೇಳಿದಳು. ರಾಜನು ತನ್ನ ಸಂಗತಿಯನ್ನು ಹೇಳಿ ‘ನೀನು ಯಾರು? ಏಕೆ ಆಳುತ್ತೀಯೆ?’ ಎಂದು ಕೇಳಿದನು.ಅವಳು ಅವನಲ್ಲಿ ಅನುರಾಗದಿಂದ ‘ಇಲ್ಲಿಗೆ ಬಂದ ಹಂದಿಯು ಅಂಗಾರಕನೆಂಬ ರಾಕ್ಷಸ; ನಾನು ಅವನ ಮಗಳು ಅಂಗಾರವತಿ; ನನ್ನ ಪರಿವಾರದಲ್ಲಿರುವ ಇವರೆಲ್ಲಾ ರಾಜಪುತ್ರಿಯರು; ಅವರನ್ನು ರಾಜರ ಅರಮನೆಗಳಿಂದ ಎಳೆತಂದು ನನ್ನ ಸೇವಕಿಯರಾಗಿ ಮಾಡಿದ್ದಾನೆ. ಈಗ ಅವನು ಹಂದಿಯ ರೂಪವನ್ನು ಬಿಟ್ಟು ಆಯಾಸದಿಂದ ನಿದ್ರೆ ಮಾಡುತ್ತಿದ್ದಾನೆ; ಎದ್ದಮೇಲೆ ನಿನಗೆ ಕೇಡುಂಟುಮಾಡುತ್ತಾನೆ; ಅದಕ್ಕೋಸ್ಕರ ನನಗೆ ದುಃಖವಾಯಿತು’ ಎಂದಳು. ಆ ಮಾತನ್ನು ಕೇಳಿ ರಾಜನು ‘ಅಮ್ಮಾ! ನಿನಗೆ ನನ್ನಲ್ಲಿ ಪ್ರೀತಿ ಇರುವುದಾದರೆ ನಿನ್ನ ತಂದೆ ಎದ್ದಕೂಡಲೆ ಅವನ ಮುಂದೆ ಅಳುತ್ತಿರು; ಏಕೆ ಎಂದರೆ ‘ಯಾರಾದರೂ ನಿನ್ನನ್ನು ಹೊಡೆದುಹಾಕಿದರೆ ನನ್ನ ಗತಿ ಏನು?ಎಂದು ಕೇಳು; ಅವನು ಏನೋ ಉತ್ತರ ಹೇಳುತ್ತಾನೆ; ಅದರಿಂದ ನಿನಗೂ ನನಗೂ ಇಬ್ಬರಿಗೂ ಶುಭವಾಗುತ್ತದೆ!’ ಎಂದು ಹೇಳಿಕೊಟ್ಟನು. ಅವಳು ಹಾಗೆಯೇ ಮಾಡಲು ರಾಕ್ಷಸನು ನಕ್ಕು ‘ನನ್ನನ್ನು ಯಾರು ಕೊಂದಾರು? ನನ್ನ ದೇಹವೆಲ್ಲಾ ವಜ್ರಮಯವಾಗಿದೆ; ಎಡ ಅಂಗೈಯಲ್ಲಿ ಮೃದುವಾದ ಭಾಗವಿದೆ; ಆದರೆ ಆ ಕೈಯಲ್ಲಿ ಬಿಲ್ಲನ್ನು ಹಿಡಿದಿರುವುದರಿಂದ ಅದು ಮುಚ್ಚಿರುತ್ತದೆ!’ ಎಂದನು. ಇದನ್ನೆಲ್ಲಾ ಮರೆಯಾಗಿ ಕೇಳುತ್ತಿದ್ದ ರಾಜನು, ಅವನು ಶಿವಪೂಜೆಮಾಡುತ್ತಿದ್ದಾಗ ಹೋಗಿ ಯುದ್ಧಕ್ಕೆ ಕರೆದನು. ಮೌನದಲ್ಲಿದ್ದ ಆ ರಾಕ್ಷಸನು ಎಡಗೈ ಎತ್ತಿ ‘ಸ್ವಲ್ಪ ತಾಳು’ ಎಂದು ಅರ್ಥವಾಗುವಂತೆ ಸಂಜ್ಞೆಮಾಡಿದನು. ರಾಜನು ಆ ಕ್ಷಣದಲ್ಲಿಯೇ ಅಂಗೈಯಿನ ಆ ಮರ್ಮಸ್ಥಾನಕ್ಕೆ ಗುರಿಯಿಟ್ಟು ಹೊಡೆದನು. ರಾಕ್ಷಸನು ‘ಬಾಯಾರಿದ್ದಾಗ ನನ್ನನ್ನು ಹೊಡೆದು ಕೊಂದದ್ದರಿಂದ ಕೊಂದವನು ವರ್ಷಕ್ಕೊಂದು ಸಾರಿ ನನಗೆ ಜಲತರ್ಪಣ ಕೊಡಬೇಕು; ಇಲ್ಲದಿದ್ದರೆ ಅವನ ಐದು ಜನ ಮಂತ್ರಿಗಳು ಸಾಯಲಿ!’ ಎಂದು ಶಾಪಕೊಟ್ಟು ಸತ್ತುಬಿದ್ದನು. ರಾಜನು ಅಂಗಾರವತಿಯನ್ನು ಉಜ್ಜಯಿನಿಗೆ ಕರೆತಂದು ಮದುವೆಮಾಡಿಕೊಂಡನು. ಅವಳಲ್ಲಿ ಗೋಪಾಲಕ ಪಾಲಕ ಎಂಬ ಇಬ್ಬರು ಗಂಡುಮಕ್ಕಳಾದರು. ಅವರು ಹುಟ್ಟಿದಾಗ ರಾಜನು ಇಂದ್ರೋತ್ಸವವನ್ನು ನಡೆಸಿದನು. ಅದರಿಂದ ಸಂತುಷ್ಟನಾದ ಇಂದ್ರನು ಕನಸಿನಲ್ಲಿ ಬಂದು ‘ನನ್ನ ಅನುಗ್ರಹದಿಂದ ನಿನಗೆ ಅನುಪಮೆಯಾದ ಮಗಳು ಹುಟ್ಟುವಳು!’ ಎಂದು ಹೇಳಿದನು. ಅದರಂತೆ ಒಂದು ಹೆಣ್ಣು ಮಗು ಹುಟ್ಟಲು ಅವಳಿಗೆ-ಇಂದ್ರನು ಕೊಟ್ಟಿದ್ದರಿಂದ-ವಾಸವದತ್ತೆ ಎಂದು ಹೆಸರಿಟ್ಟನು; ಅವಳು ಈಗ ಮದುವೆಗೆ ಬಂದಿದ್ದಾಳೆ. ಆದ್ದರಿಂದ ಅವನನ್ನು ಜಯಿಸುವುದು ಸಾಧ್ಯವಲ್ಲ; ಅಲ್ಲದೆ ಅವನು ತನ್ನ ಆ ಮಗಳನ್ನು ನಿನಗೆ ಕೊಡಬೇಕೆಂದಿದ್ದಾನೆ. ನೀನೇ ಅವಳನ್ನ ಮದುವೆಯಾಗುತ್ತೀಯೆ!” ಎಂದನು.

೪. ಅತ್ತ ಚಂಡಮಹಾಸೇನನು ವತ್ಸನಿಂದ ಬಂದ ಪ್ರತಿಸಂದೇಶವನ್ನು ಕೇಳಿ ‘ವತ್ಸರಾಜನು ಮಾನಿಷ್ಠ; ಅವನು ಇಲ್ಲಿಗೆ ಬರುತ್ತಾನೆಯೇ? ಹೀಗೆಂದು ಕನ್ಯೆಯನ್ನು ಅಲ್ಲಿಗೆ ಕಳುಹಿಸಿಕೊಟ್ಟರೆ ನಾವು ಹಗುರವಾಗುತ್ತೇವೆ; ಆದ್ದರಿಂದ ಉಪಾಯವಾಗಿ ಅವನನ್ನು ಹಿಡಿದುತರಬೇಕು!’ ಎಂದು ಯೋಚಿಸಿ ಮಂತ್ರಿಗಳೊಡನೆ ಆಲೋಚಿಸಿ ಒಂದು ದೊಡ್ಡ ಕೀಲಾನೆಯನ್ನು ಮಾಡಿಸಿದನು. ಅದರ ತುಂಬ ವೀರರಾದ ಯೋಧರನ್ನಿಟ್ಟು ಅದನ್ನು ವಿಂಧ್ಯಾರಣ್ಯದಲ್ಲಿ ಬಿಟ್ಟನು; ವತ್ಸರಾಜನ ಕಡೆಯ ಜನರು ಅದನ್ನು ದೂರದಿಂದಲೇ ನೋಡಿ ಬಂದು ವತ್ಸರಾಜನಿಗೆ ತಿಳಿಸಿದರು. ರಾಜನು ಸಂತೋಷಪಟ್ಟು ಅವರಿಗೆ ಒಂದು ಲಕ್ಷ ಹೊನ್ನುಗಳನ್ನು ಕೊಟ್ಟು ‘ನಡಾಗಿರಿಗೆ ಪ್ರತಿಪಕ್ಷವಾಗಬಲ್ಲ ಅಂಥ ಒಂದು ಆನೆ ಸಿಕ್ಕಿದರೆ ಚಂಡಮಹಾಸೇನನು ನನಗೆ ವಶನಾದಂತೆಯೇ! ಆಮೇಲೆ ವಾಸವದತ್ತೆಯನ್ನು ತಾನೇ ಕೊಡುತ್ತಾನೆ’ ಎಂದುಕೊಂಡು ಮರುದಿನ ಬೆಳಿಗ್ಗೆ ಮಂತ್ರಿಗಳು ಯಾರು ಹೇಳಿದರೂ ಕೇಳದೆ ಹೊರಟುಬಿಟ್ಟನು. ಜೋಯಿಸರು, ಹೊರಟ ಲಗ್ನವನ್ನು ನೋಡಿ ‘ಇದರಿಂದ ಕನ್ಯಾಲಾಭವೂ ಬಂಧನವೂ ಉಂಟಾಗುತ್ತದೆ’ ಎಂದು ಫಲ ಹೇಳಿದರು. ಅದನ್ನು ಅವನು ಮನಸ್ಸಿಗೇ ತೆಗೆದುಕೊಳ್ಳಲಿಲ್ಲ. ಆಮೇಲೆ ವಿಂಧ್ಯಾರಣ್ಯಕ್ಕೆ ಹೋಗಿ, ಆನೆ ಬೆದರಿ ಹೊರಟುಹೋದೀತೆಂದು ಸೇನೆಯನ್ನು ದೂರದಲ್ಲಿಯೇ ನಿಲ್ಲಿಸಿ ಒಬ್ಬ ಸೇವಕನೊಡನೆ ವೀಣೆ ಹಿಡಿದು ತಾನು ಮುಂದೆ ಹೋದನು. ಆ ಆನೆಯು ನಿಜವಾದ ಆನೆಯಂತೆಯೇ ಇತ್ತು. ಅದರ ಮುಂದೆ ಅವನು ವೀಣೆ ಬಾರಿಸುತ್ತ ಅದನ್ನು ಹೇಗೆ ಹಿಡಿಯಬೇಕೆಂದು ಯೋಚಿಸುತ್ತ, ಹೋಗುತ್ತಿದ್ದನು. ಸಂಗೀತದಲ್ಲಿಯೇ ಮನಸ್ಸಿದ್ದದ್ದರಿಂದಲೂ ಸಂಜೆಯ ಮಬ್ಬಿನಿಂದಲೂ ಅದು ಕೃತಕವಾದ ಆನೆಯೆಂಬುದು ಗೊತ್ತಾಗಲಿಲ್ಲ. ಅದೂ ಅವನ ವೀಣಾಗಾನವನ್ನು ಕೇಳಿ ಮೆಚ್ಚುತ್ತಿದೆಯೋ ಎಂಬಂತೆ ಕಿವಿಯನ್ನು ನಿಮಿರಿಸಿಕೊಂಡಿತ್ತು; ಮುಂದಕ್ಕೆ ಬರುತ್ತ, ಹಿಂದಕ್ಕೆ ಹೋಗುತ್ತ, ರಾಜನನ್ನು ದೂರಕ್ಕೆ ಎಳೆದುಕೊಂಡು ಹೋಯಿತು. ಆಗ ಅದರೊಳಗಿದ್ದ ಜನರು ತಟ್ಟನೆ ಹೊರಕ್ಕೆಬಂದು ವತ್ಸರಾಜನನ್ನು ಮುತ್ತಿದರು. ಅವರನ್ನು ನೋಡಿ ಕೋಪಗೊಂಡು ಅವನು ಚೂರಿ ಹಿರಿದು ಮುಂದಿದ್ದವರೊಡನೆ ಹೋರಾಡುತ್ತಿರಲು ಹಿಂದಿನಿಂದ ಕೆಲವರು ಬಂದು ಅವನನ್ನು ಬಂಧಿಸಿದರು. ಇತರರು ಅವನ ಸೈನಿಕರೊಡನೆ ಹೋರಾಡುತ್ತಿರಲು ಅವರು ರಾಜನನ್ನು ಚಂಡಮಹಾಸೇನನಲ್ಲಿಗೆ ಸೆರೆಹಿಡಿದುಕೊಂಡು ಹೋದರು. ಚಂಡಮಹಾಸೇನನು ಮುಂದೆ ಬಂದು ಗೌರವದಿಂದ ಊರ ಒಳಕ್ಕೆ ಕರೆದುಕೊಂಡು ಹೋದನು. ಪುರಜನರು ವತ್ಸರಾಜನನ್ನು ನೋಡಿ ಸಂತೋಷಪಟ್ಟು ‘ಇವನನ್ನೇನಾದರೂ ರಾಜನು ಕೊಲ್ಲಿಸಿದರೆ ನಾವೆಲ್ಲರೂ ಪ್ರಾಣತ್ಯಾಗ ಮಾಡುವುದೇ!’ ಎಂದರು. ಚಂಡಮಹಾಸೇನನು ‘ನಾನು ವತ್ಸರಾಜನನ್ನು ಕೊಲ್ಲಿಸುವುದಿಲ್ಲ’ ಎಂದು ಸ್ಪಷ್ಟವಾಗಿ ಹೇಳಿ ಅವರ ಗಲಭೆಯನ್ನು ನಿಲ್ಲಿಸಬೇಕಾಯಿತು. ಅರಮನೆಗೆ ಕರೆದುಕೊಂಡು ಹೋಗಿ ಗಾಂಧರ್ವಶಿಕ್ಷಣಕ್ಕೆಂದು ಅವನಿಗೆ ವಾಸವದತ್ತೆಯನ್ನು ಒಪ್ಪಿಸಿ ‘ಪ್ರಭು! ಇವಳಿಗೆ ಸಂಗೀತ ಹೇಳಿಕೊಡು; ಅದರಿಂದ ನಿನಗೆ ಕಲ್ಯಾಣವಾಗುತ್ತದೆ; ವಿಷಾದಪಡಬೇಡ!’ ಎಂದು ಹೇಳಿದನು. ಅವಳನ್ನು ನೋಡಿದಮೇಲೆ ವತ್ಸರಾಜನಿಗೆ ಎಷ್ಟು ಪ್ರೇಮವುಂಟಾಯಿತೆಂದರೆ, ಕೋಪವು ಎಲ್ಲಿಯೋ ಅದೃಶ್ಯವಾಗಿ ಹೋಗಿಬಿಟ್ಟಿತು. ಕಣ್ಣೂ ಮನಸ್ಸೂ ಅವಳಲ್ಲಿ ನಟ್ಟುವು; ಸಂಕೋಚದಿಂದ ಕಣ್ಣು ಹಿಂತಿರುಗಿತು; ಮನಸ್ಸು ಏನುಮಾಡಿದರೂ ಹಿಂತಿರುಗಿ ಬರಲಿಲ್ಲ. ವತ್ಸರಾಜನು ಅಂದು ಮೊದಲು ಗಂಧರ್ವಶಾಲೆಯಲ್ಲಿ ಅವಳಿಗೆ ಸಂಗೀತ ಹೇಳಿಕೊಡುತ್ತ, ಅವಳನ್ನು ನೋಡುತ್ತ, ಅವಳೊಡನೆ ಇದ್ದುಬಿಟ್ಟನು. ತೊಡೆಯ ಮೇಲೆ ಘೋಷವತೀ ವೀಣೆ, ಕಂಠದಲ್ಲಿ ಗಾನ, ಎದುರಿಗೆ ವಾಸವದತ್ತೆ ಇವುಗಳಿಂದ ಮನಸ್ಸು ಆಹ್ಲಾದಗೊಳ್ಳುತ್ತಿತ್ತು. ವಾಸವದತ್ತೆಯೂ ಅವನಿಗೆ ಒಂದೇ ಮನಸ್ಸಿನಿಂದ ಲಕ್ಷ್ಮಿಯಂತೆ ಉಪಚಾರಮಾಡ ತೊಡಗಿದಳು. ಅತ್ತ ಕೌಶಾಂಬಿಯ ಜನರು ವತ್ಸರಾಜನು ಸೆರೆಸಿಕ್ಕಿದನೆಂದು ಕೇಳಿ ರೋಷ ಉಂಟಾಗಿ ಕೂಡಲೆ ಉಜ್ಜಯಿನಿಗೆ ಮುತ್ತಿಗೆ ಹಾಕಬೇಕೆಂದು ಇಚ್ಛಿಸಿದರು. ಆದರೆ ರುಮಣ್ವಂತನು, ‘ಚಂಡಮಹಾಸೇನನು ತುಂಬ ಬಲಿಷ್ಠ; ಅವನನ್ನು ಬಲದಿಂದ ಗೆಲ್ಲುವುದಕ್ಕಾಗುವುದಿಲ್ಲ; ಅದರಿಂದ ವತ್ಸರಾಜನಿಗೂ ದೇಹಾಪಾಯವಾದೀತು; ಆದ್ದರಿಂದ ಮುತ್ತಿಗೆ ಹಾಕುವುದು ಬೇಡ; ಬುದ್ಧಿಬಲದಿಂದ ಇದನ್ನು ಸಾಧಿಸಬೇಕು’ ಎಂದು ಅವರನ್ನು ಸಮಾಧಾನ ಮಾಡಿದನು. ಯೌಗಂಧರಾಯಣನು, ‘ನೀವೆಲ್ಲರೂ ಇಲ್ಲಿಯೇ ಇದ್ದು ರಾಜ್ಯವನ್ನು ಕಾಪಾಡಿಕೊಳ್ಳಿ; ಪರಾಕ್ರಮವನ್ನು ತೋರಿಸುವುದಕ್ಕೆ ಕಾಲವುಂಟು; ನಾನೂ ವಸಂತಕನೂ ಹೋಗಿ ನಮ್ಮ ಬುದ್ಧಿ ಉಪಯೋಗಿಸಿ ಮಹಾರಾಜನನ್ನು ಬಿಡಿಸಿಕೊಂಡು ಬರುತ್ತೇವೆ; ನೀರಿನ ಹೊಡೆತ ವಿಶೇಷವಾಗಿರುವಾಗಲೇ ಮಿಂಚಿನ ಬೆಂಕಿಯೂ ಬೆಳಕೂ ಹುಟ್ಟುವಂತೆ ಆಪತ್ತಿನಲ್ಲಿ ಪ್ರಜ್ಞೆ ಸ್ಫುರಿಸುವವನೇ ಧೀರ! ಗೋಡೆಗಳನ್ನು ಭೇದಿಸುವುದು, ಸಂಕೋಲೆಗಳನ್ನು ಮುರಿಯುವುದು, ಅದೃಶ್ಯವಾಗುವುದು ಮುಂತಾದ ಉಪಯುಕ್ತ ಪ್ರಯೋಗಗಳನ್ನೆಲ್ಲಾ ನಾನು ಬಲ್ಲೆ!’ ಎಂದು ಹೇಳಿ ವಸಂತನೊಡನೆ ಹೊರಟು ವಿಂಧ್ಯಾಟವಿಯನ್ನು ಸೇರಿ ಅಲ್ಲಿದ್ದ ಪುಳಿಂದರಾಜನನ್ನು ಕಂಡು, ಆ ದಾರಿಯಲ್ಲಿಯೇ ಬರುವ ವತ್ಸರಾಜನ ರಕ್ಷಣೆಗೆ ವಿಪುಲವಾದ ಸೇನೆಯನ್ನು ಸಿದ್ಧಮಾಡಿಟ್ಟುಕೊಂಡಿರುವಂತೆ ಹೇಳಿ ಉಜ್ಜಯಿನಿಯ ಮಹಾಕಾಲ ಶ್ಮಶಾನಕ್ಕೆ ತಲುಪಿದರು. ಅಲ್ಲಿ ಯೋಗೇಶ್ವರನೆಂಬ ಬ್ರಹ್ಮರಾಕ್ಷಸನು ಅವನ ಸ್ನೇಹಿತನಾಗಿ ಬಂದನು. ಅವನು ಹೇಳಿಕೊಟ್ಟಂತೆ ಯೌಗಂಧರಾಯಣನು ವಿಕಾರನೂ ಕುಳ್ಳನೂ ಪಟ್ಟೆತಲೆಯ ಮುದುಕನೂ ಆದ ಹುಚ್ಚನ ವೇಷವನ್ನು ತಾಳಿದನು. ವಸಂತಕನು ನರಗಳುಬ್ಬಿದ ಡೊಳ್ಳುಹೊಟ್ಟೆಯವನೂ ಉಬ್ಬುಹಲ್ಲಿನ ಕುರೂಪಿಯೂ ಆದನು. ಅನಂತರ ಯೌಗಂಧರಾಯಣನು ವಸಂತಕನನ್ನು ಮುಂದಾಗಿ ಅರಮನೆಯ ಹತ್ತಿರಕ್ಕೆ ಕಳುಹಿಸಿ ತಾನು ಕುಣಿಯುತ್ತ ಹಾಡುತ್ತ ಬಂದನು. ಅವನ ಸುತ್ತ ಒಂದು ಹಿಂಡು ಹುಡುಗರು ಸುತ್ತಿಕೊಂಡರು. ಎಲ್ಲರೂ ಅರಮನೆಯ ಹತ್ತಿರಕ್ಕೆ ಬರಲು, ಈ ಸಂಗತಿಯು ವಾಸವದತ್ತೆಯ ಕಿವಿಗೆ ಬಿತ್ತು. ಅವಳು ತನ್ನ ಚೇಟಿಯನ್ನು ಕಳುಹಿಸಿ ಅವನನ್ನು ಗಾಂಧರ್ವಶಾಲೆಗೆ ಕರೆಸಿಕೊಂಡಳು. ಅವನು ಬಂಧನದಲ್ಲಿದ್ದ ವತ್ಸರಾಜನನ್ನು ನೋಡಿದಕೂಡಲೆ ಬಳಬಳನೆ ಕಣ್ಣಲ್ಲಿ ನೀರು ಬಂತು. ಅವನು ಮಾಡಿದ ಸಂಜ್ಞೆಯಿಂದ ವತ್ಸರಾಜನಿಗೆ ಅವನು ವೇಷಧಾರಿಯಾಗಿದ್ದ ಯೌಗಂಧರಾಯಣನೆಂದು ತಿಳಿಯಿತು. ಹೀಗಿರಲು ಅವನು ಯೋಗಬಲದಿಂದ ತಟ್ಟನೆ ವಾಸವದತ್ತೆಗೂ ಚೇಟಿಗೂ ಕಾಣದಂತಾದನು. ರಾಜನಿಗೆ ಮಾತ್ರ ಕಾಣುತ್ತಿದ್ದನು. ಆಗ ಅವನು ‘ದಾರಿಕೆ! ಸರಸ್ವತೀಪೂಜೆಗೆ ಬೇಕಾದ ಸಾಮಗ್ರಿಗಳನ್ನು ತೆಗೆದುಕೊಂಡು ಬಾ!’ ಎನ್ನಲು ಅವಳು ವಾಸವದತ್ತೆಯೊಡನೆ ಹೊರಟುಹೋದಳು. ಹೀಗೆ ಯೌಗಂಧರಾಯಣನು ತನಗೆ ಅನುಕೂಲವಾದ ಸಂದರ್ಭ ಒದಗಲು ಸಂಕೋಲೆಯನ್ನು ಮುರಿಯುವ, ಮತ್ತು ವೀಣೆಯ ತಂತಿಗೆ ಸವರುವುದರಿಂದಲೇ ವಾಸವದತ್ತೆಯನ್ನು ವಶಮಾಡಿಕೊಳ್ಳುವ, ಪ್ರಯೋಗಗಳನ್ನು ರಾಜನಿಗೆ ಹೇಳಿಕೊಟ್ಟನು. ಮತ್ತು ವಸಂತಕನು ವೇಷ ಬದಲಾಯಿಸಿಕೊಂಡು ಬಂದು ಅರಮನೆಯ ಬಾಗಿಲಲ್ಲಿ ನಿಂತಿದ್ದಾನೆಂದೂ ಅವನನ್ನು ಹತ್ತಿರ ಇಟ್ಟುಕೊಳ್ಳಬೇಕೆಂದೂ ತಿಳಿಸಿ ವಾಸವದತ್ತೆಯು ವಶಳಾದಮೇಲೆ ಮುಂದೆ ಮಾಡಬೇಕಾದ ಕಾರ್ಯವನ್ನು ವಿವರಿಸುವುದಾಗಿ ಹೇಳಿ ಹೊರಟುಹೋದನು. ಅಷ್ಟುಹೊತ್ತಿಗೆ ವಾಸವದತ್ತೆಯು ಪೂಜಾ ಸಾಮಗ್ರಿಗಳನ್ನು ತರಲು, ಅವನು ‘ಹೊರಗೆ ಒಬ್ಬ ಬ್ರಾಹ್ಮಣನಿದ್ದಾನೆ; ಪೂಜೆಯ ದಕ್ಷಿಣೆಯನ್ನು ಕೊಡೋಣ, ಅವನನ್ನು ಕರೆಸು’ ಎಂದು ಹೇಳಿದನು. ಅವನು ಬಂದು ವತ್ಸರಾಜನನ್ನು ಕಾಣುತ್ತಲೇ ದುಃಖದಿಂದ ಅಳುವುದಕ್ಕೆ ಮೊದಲು ಮಾಡಲು ರಾಜನು ತಮ್ಮ ಗುಟ್ಟು ರಟ್ಟಾದೀತೆಂದು ‘ಅಯ್ಯಾ ಬ್ರಾಹ್ಮಣ! ರೋಗದಿಂದ ನಿನಗೆ ಆಗಿರುವ ಈ ವಿಕಾರವನ್ನು ನಾನು ವಾಸಿಮಾಡುತ್ತೇನೆ; ಅಳಬೇಡ, ನನ್ನ ಹತ್ತಿರವೇ ಇರು!’ ಎಂದನು. ವಸಂತಕನು ‘ಮಹಾಪ್ರಸಾದ, ಪ್ರಭು!’ ಎಂದನು. ಅವನ ವಿಕಾರವಾದ ಮುಖವನ್ನು ನೋಡಿ ರಾಜನಿಗೆ ನಗು ಬಂತು. ವಸಂತಕನು ಇನ್ನೂ ವಿಕಾರ ಕಾಣುವಂತೆ ನಕ್ಕನು. ಅದೇ ಒಂದು ಆಟವಾಗಿ ವಾಸವದತ್ತೆಯೂ ನಕ್ಕಳು, ನಲಿದಳು. ‘ನೀನೇನು ಕಲಿತಿದ್ದೀಯಯ್ಯಾ, ಬ್ರಾಹ್ಮಣ?’ ಎಂದು ಕೇಳಿದಳು. ಅವನು ‘ದೇವಿ! ನನಗೆ ಕಥೆ ಹೇಳುವುದಕ್ಕೆ ಬರುತ್ತದೆ!’ ಎಂದನು. ವಾಸವದತ್ತೆಯು ‘ಹಾಗಾದರೆ ಒಂದು ಕಥೆ ಹೇಳು’ ಎನ್ನಲು ಅವನು ವಿನೋದವೂ ವಿಚಿತ್ರವೂ ಆದ ಈ ಕಥೆಯನ್ನು ಹೇಳಿದನು: -


### ರೂಪಣಿಕೆಯ ಕಥೆ


ಮಧುರಾನಗರದಲ್ಲಿ ರೂಪಣಿಕೆ ಎಂಬ ಒಬ್ಬ ಪ್ರಸಿದ್ಧಳಾದ ಸೂಳೆ ಇದ್ದಳು. ಅವಳು ದೇವಸ್ಥಾನಕ್ಕೆ ಹೋಗಿ ತನ್ನ ಉದ್ಯೋಗ ಮಾಡಿಕೊಂಡು ಬರುತ್ತ ಒಬ್ಬ ಯುವಕನನ್ನು ಕಂಡು ಮೋಹಿಸಿ ಚೇಟಿಯ ಮೂಲಕ ಅವನಿಗೆ ಹೇಳಿಕಳುಹಿಸಿದಳು. ಅವನು ‘ನಾನು ಲೋಹಜಂಘನೆಂಬ ಬ್ರಾಹ್ಮಣ; ನಾನು ಹಣವಂತನಲ್ಲ; ಐಶ್ವರ್ಯವಂತರು ಹೋಗತಕ್ಕ ರೂಪಣಿಕೆಯ ಮನೆಯಲ್ಲಿ ನಾನು ಯಾರು?’ ಎಂದನು. ಚೇಟಿಯು ‘ನಿಮ್ಮಿಂದ ನನ್ನ ಒಡತಿಯು ಹಣವನ್ನು ಅಪೇಕ್ಷಿಸುವುದಿಲ್ಲ!’ ಎನ್ನಲು ಅವನು ಆಗಲೆಂದು ಒಪ್ಪಿ ಅವಳ ಮನೆಗೆ ಹೋದನು. ಅವನನ್ನು ನೋಡಿದಕೂಡಲೆ ರೂಪಣಿಕೆಯು ಎದ್ದುಬಂದು ಕತ್ತಿನಮೇಲೆ ಕೈಹಾಕಿಕೊಂಡು ತನ್ನ ಕೋಣೆಗೆ ಕರೆದುಕೊಂಡು ಹೋದಳು. ಮಿಕ್ಕೆಲ್ಲವನ್ನೂ ಬಿಟ್ಟು ಅವನಲ್ಲಿಯೇ ಅವಳು ಆಸಕ್ತಳಾಗಿಬಿಡಲು ಅವನು ಅಲ್ಲಿಯೇ ಇದ್ದುಬಿಟ್ಟನು. ಇದನ್ನು ನೋಡಿದ ಅವಳ ತಾಯಿಯಾದ ಮಕರದಂಷ್ಟ್ರೆಯು ಖಿನ್ನಳಾಗಿ ಮಗಳನ್ನು ಕುರಿತು ‘ಇದೇನೇ, ಈ ಹಣವಿಲ್ಲದವನ ಸಹವಾಸ ಮಾಡುತ್ತಿದ್ದೀಯೇ? ಹೆಣವನ್ನಾದರೂ ಮುಟ್ಟಬಹುದು, ಹಣವಿಲ್ಲದವನನ್ನು ಮುಟ್ಟುತ್ತಾರೆಯೇ? ಸೂಳೆಗೆ ಅನುರಾಗವೆಂಥದ್ದು? ಇವನನ್ನು ತೊಲಗಿಸು, ಅನ್ಯಾಯವಾಗಿ ಹಾಳಾಗಬೇಡ!’ ಎಂದು ಉಪದೇಶ ಮಾಡಿದಳು. ರೂಪಣಿಕೆ ಆ ಮಾತನ್ನು ಕೇಳಿ ಕೋಪಿಸಿಕೊಂಡು, ‘ಹೀಗೆನ್ನಬೇಡಮ್ಮ! ಇವನು ನನಗೆ ಪ್ರಾಣಕ್ಕಿಂತ ಹೆಚ್ಚು ಪ್ರಿಯನಾಗಿದ್ದಾನೆ; ನನ್ನ ಹತ್ತಿರ ಈಗ ಬೇಕಾದಷ್ಟು ಹಣವಿದೆ; ಇದಕ್ಕಿಂತಲೂ ಹೆಚ್ಚು ಸಂಪಾದಿಸಿ ಮಾಡಬೇಕಾದದ್ದೇನು.? ಆದ್ದರಿಂದ ಮತ್ತೆ ಈ ಮಾತನ್ನು ನನ್ನ ಹತ್ತಿರ ಎತ್ತಬೇಡ!’ ಎಂದು ಬಿಟ್ಟಳು. ಆದ್ದರಿಂದ ಅವಳು ಬೀದಿಯಲ್ಲಿ ಆಯುಧಪಾಣಿಗಳಾದ ಪರಿವಾರದವರೊಡನೆ ಹೋಗುತ್ತಿದ್ದ ಒಬ್ಬ ರಾಜಪುತ್ರನನ್ನು ಹಿಡಿದು ಮನೆಗೆ ಕರೆತಂದು ‘ಒಬ್ಬ ದರಿದ್ರವಿಟನು ನನ್ನ ಮನೆಯನ್ನು ಆಕ್ರಮಿಸಿಕೊಂಡು ಬಿಟ್ಟಿದ್ದಾನೆ; ನೀನು ಬಂದು ಅವನನ್ನು ಓಡಿಸಿ ನನ್ನ ಮಗಳೊಡನೆ ಇರಲಾರೆಯಾ?’ ಎಂದು ಕೇಳಿದಳು. ಆಗಲೆಂದು ಅವನು ಮನೆಯೊಳಗೆ ಕುಳಿತನು. ಆ ಸಮಯದಲ್ಲಿ ರೂಪಣಿಕೆಯು ದೇವಸ್ಥಾನಕ್ಕೆ ಹೋಗಿದ್ದಳು; ಲೋಹಜಂಘನೂ ಎಲ್ಲಿಯೋ ಹೋಗಿದ್ದನು; ಅವನು ಬಂದಕೂಡಲೆ ರಾಜಭೃತ್ಯರು ಅವನನ್ನು ಒದ್ದು, ಹೊಡೆದು, ಹಣ್ಣುಗಾಯಿ ನೀರುಗಾಯಿ ಮಾಡಿ ತಿಪ್ಪೆಯ ಗುಂಡಿಯಲ್ಲಿ ಹಾಕಿಬಿಟ್ಟರು. ಅವನು ಹೇಗೋ ಚೇತರಿಸಿಕೊಂಡು ಅಲ್ಲಿಂದ ಓಡಿಹೋಗಿಬಿಟ್ಟನು. ರೂಪಣಿಕೆ ಬಂದು ಇದನ್ನು ತಿಳಿದು ಗೋಳಾಡುವುದಕ್ಕೆ ಮೊದಲುಮಾಡಲು, ರಾಜಪುತ್ರನು ತನ್ನ ದಾರಿ ತಾನು ಹಿಡಿದು ಹೋದನು. ಲೋಹಜಂಘನು ತೀರ್ಥಯಾತ್ರೆಗೆಂದು ಹೊರಟು ಕಾಡಿನಲ್ಲಿ ಒಂದು ಆನೆಯ ಹೆಣವನ್ನು ಕಂಡನು. ನರಿಗಳು ಹಿಂದುಗಡೆಯ ರಂಧ್ರದಿಂದ ಅದರ ಒಳಹೊಕ್ಕು ಮಾಂಸವನ್ನೆಲ್ಲಾ ತಿಂದು ಬರಿಯ ಚರ್ಮವನ್ನು ಉಳಿಸಿದ್ದವು. ಅವನು ಅದರ ಒಳಹೊಕ್ಕು ಆಯಾಸದಿಂದ ಸುಖವಾಗಿ ಮಲಗಿ ನಿದ್ರೆಹೋದನು. ಆಗ ಬಲವಾದ ಮಳೆ ಹಿಡಿದಿದ್ದರಿಂದ ಚರ್ಮ ನೆನೆದು ಹಿಗ್ಗಿ ಆನೆಯ ಆ ರಂಧ್ರವು ಮುಚ್ಚಿಹೋಯಿತು. ಮೇಲಿನಿಂದ ದೊಡ್ಡ ನೀರಿನ ಪ್ರವಾಹ ಬರಲು ಆ ಆನೆಯ ದೇಹವು ಕೊಚ್ಚಿಕೊಂಡು ಹೋಗಿ ಗಂಗೆಯನ್ನು ಸೇರಿತು. ಗಂಗೆ ಅದನ್ನು ಸಮುದ್ರದೊಳಕ್ಕೆ ತೆಗೆದುಕೊಂಡುಹೋಗಿ ಹಾಕಿತು. ಅಲ್ಲಿ ಗರುಡವಂಶೋತ್ಪನ್ನವಾದ ಒಂದು ಹಕ್ಕಿಯು ತಿನ್ನುವುದಕ್ಕೆಂದು ಅದನ್ನು ತೀರಕ್ಕೆ ಹೊತ್ತುಕೊಂಡು ಹೋಗಿ ಕೊಕ್ಕಿನಿಂದ ಬಗೆಯಲು ಬರಿಯ ಚರ್ಮ ಮಾತ್ರವಿತ್ತು; ಒಳಗೆ ಮಾಂಸಕ್ಕೆ ಬದಲು ಒಬ್ಬ ಮನುಷ್ಯನಿದ್ದನು. ಆದ್ದರಿಂದ ಅದನ್ನು ಅಲ್ಲಿಯೇ ಬಿಟ್ಟು ಹಾರಿಹೋಯಿತು. ಈ ಗದ್ದಲದಲ್ಲಿ ಅವನು ಎಚ್ಚರಗೊಂಡು ಹಕ್ಕಿಮಾಡಿದ ಹೊಸ ರಂಧ್ರದಿಂದ ಹೊರಕ್ಕ ಬಂದನು. ಅವನನ್ನು ನೋಡಿದ ಇಬ್ಬರು ರಾಕ್ಷಸರು ಅದನ್ನು ವಿಭೀಷಣನಿಗೆ ತಿಳಿಸಿದರು. ರಾಮನ ಮಹಿಮೆಯನ್ನು ಬಲ್ಲ ಅವನು ‘ಹೋಗಿ ಅವನನ್ನು ಮರ್ಯಾದೆಯಿಂದ ಕರೆದುಕೊಂಡುಬನ್ನಿ; ನಮ್ಮ ಮನೆಯಲ್ಲಿ ನಮ್ಮ ಸೇವೆ ಸ್ವೀಕರಿಸಲಿ!’ ಎಂದನು. ಲೋಹಜಂಘನು ಅದರಂತೆ ಶಾಂತಚಿತ್ತನಾಗಿ ಲಂಕೆಯನ್ನು ಪ್ರವೇಶಿಸಿ ಅರಮನೆಯಲ್ಲಿ ವಿಭೀಷಣನನ್ನು ಕಂಡನು. ವಿಭೀಷಣನು ಅವನಿಗೆ ಆತಿಥ್ಯಮಾಡಿ ‘ಅಯ್ಯಾ ಬ್ರಾಹ್ಮಣಶ್ರೇಷ್ಠರೇ! ನೀವು ಈ ಪ್ರದೇಶಕ್ಕೆ ಬಂದದ್ದು ಹೇಗೆ?’ ಎಂದು ಕೇಳಿದನು. ಆ ಧೂರ್ತನು “ನನ್ನ ಸ್ಥಳ ಮಧುರೆ; ನಾನು ಅಲ್ಲಿಯ ದೇವಸ್ಥಾನಕ್ಕೆ ಹೋಗಿ ನಾರಾಯಣನ ಮುಂದೆ ನಿರಾಹಾರವಾಗಿ ತಪಸ್ಸು ಮಾಡಿದೆ; ಅವನು ನನ್ನ ಕನಸಿನಲ್ಲಿ ಬಂದು ‘ನನ್ನ ಭಕ್ತನಾದ ವಿಭೀಷಣನ ಹತ್ತಿರಕ್ಕೆ ಹೋಗು, ಅವನು ಯಥೇಚ್ಛವಾದ ಹಣ ಕೊಡುತ್ತಾನೆ!’ ಎಂದು ಹೇಳಿದನು. ನಾನು, ‘ನಾನೆಲ್ಲಿ, ವಿಭೀಷಣನೆಲ್ಲಿ?’ ಎನ್ನಲು, ಸ್ವಾಮಿಯು ‘ಈಗಲೇ ಹೋಗು! ವಿಭೀಷಣನನ್ನು ಕಾಣುತ್ತೀಯೆ!’ ಎಂದು ಅಪ್ಪಣೆಮಾಡಿದನು. ಎದ್ದುನೋಡಿದಾಗ ಇಲ್ಲಿದ್ದೆ! ನನಗೆ ಇನ್ನೇನೂ ತಿಳಿಯದು!’ ಎಂದನು. ಇವನು ನಿಜವಾಗಿಯೂ ದಿವ್ಯ ಪ್ರಭಾವವುಳ್ಳವನಾಗಿಯೇ ಇರಬೇಕೆಂದುಕೊಂಡು ವಿಭೀಷಣನು ತನ್ನ ಹತ್ತಿರ ಅವನನ್ನು ಉಳಿಸಿಕೊಂಡನು. ರಾಕ್ಷಸರ ಕೈಯಲ್ಲಿ ಸಿಕ್ಕಿದರೆ ನರಭಕ್ಷಕರಾದ ಅವರು ಅವನನ್ನು ಎಲ್ಲಿ ತಿಂದುಬಿಡುವರೋ ಎಂದು ಅವರೊಡನೆ ಅವನನ್ನು ಕಳುಹಿಸಲು ಇಷ್ಟವಿಲ್ಲದೆ ಮಧುರೆಗೆ ಹೋಗುವುದಕ್ಕೆಂದು ಗರುಡವಂಶದ ಹಕ್ಕಿಯನ್ನು ತರಿಸಿಕೊಟ್ಟನು. ಅದರ ಮೇಲೆ ಕುಳಿತು ಹಾರಾಡುತ್ತ ಅದನ್ನು ಪಳಗಿಸಿಕೊಳ್ಳುತ್ತ ಅವನು ಸ್ವಲ್ಪಕಾಲ ವಿಶ್ರಾಂತಿಪಡೆದನು. ಒಂದು ದಿನ ಲಂಕೆಯ ಪ್ರದೇಶವೆಲ್ಲಾ ದಾರುಮಯವಾಗಿದ್ದದ್ದನ್ನು ನೋಡಿ ಅವನು ಕುತೂಹಲದಿಂದ ವಿಭೀಷಣನನ್ನು ಅದಕ್ಕೆ ಕಾರಣವೇನೆಂದು ಕೇಳಿದನು. ಅವನು ‘ಹಿಂದೆ ಗರುಡನು ಅಮೃತವನ್ನು ತರುವುದಕ್ಕೆ ಹೊರಟು ತಂದೆಯನ್ನು ದಾರಿಗೆ ಏನಾದರೂ ತಿಂಡಿಕೊಡಿಸು ಎಂದು ಕೇಳಿದನು. ಅವನು ಸಮುದ್ರದಲ್ಲಿರುವ ಆನೆ ಆಮೆಗಳನ್ನು ತಿನ್ನು ಹೋಗು ಎಂದು ಹೇಳಿದನು. ಅದರಂತೆ ಗರುಡನು ಅವುಗಳನ್ನು ಕಚ್ಚಿಕೊಂಡು ಹೋಗಿ ಕಲ್ಪವೃಕ್ಷದ ಒಂದು ಕೊಂಬೆಯ ಮೇಲೆ ಕುಳಿತುಕೊಳ್ಳಲು ಅದು ಆ ಭಾರಕ್ಕೆ ಮುರಿಯಿತು. ಕೆಳಗೆ ತಪಸ್ಸು ಮಾಡುತ್ತಿದ್ದ ವಾಲಖಿಲ್ಯರಿಗೆ ಅದರಿಂದ ತೊಂದರೆಯಾದೀತೆಂದು ಗರುಡನು ಆ ಕೊಂಬೆಯನ್ನು ತಂದು ನಿರ್ಜನವಾದ ಈ ಪ್ರದೇಶದಲ್ಲಿ ಹಾಕಿದನು. ಲಂಕೆಯನ್ನು ಕಟ್ಟಿರುವುದು ಅದರ ಮೇಲೆಯೇ. ಆದ್ದರಿಂದ ಇಲ್ಲಿನ ನೆಲವೆಲ್ಲಾ ಕಾಷ್ಠಮಯವಾಗಿದೆ.!’ ಎಂದು ಹೇಳಿದನು. ಆಮೇಲೆ ವಿಭೀಷಣನು ಅವನಿಗೆ ಬೆಲೆಯುಳ್ಳ ಬಹು ರತ್ನಗಳನ್ನೂ, ಮಧುರೆಯ ದೇವಸ್ಥಾನದಲಿದ್ದ ನಾರಾಯಣನಿಗೆ ಅರ್ಪಿಸಲು ಚಿನ್ನದ ಶಂಖಚಕ್ರಗದಾಪದ್ಮಗಳನ್ನೂ ಕೊಟ್ಟನು. ಲೋಹಜಂಘನು ಅವುಗಳನ್ನು ತೆಗೆದುಕೊಂಡು ಪಕ್ಷಿಯ ಮೇಲೆ ಕುಳಿತು ಸಮುದ್ರದ ಮಾರ್ಗವಾಗಿ ಲಕ್ಷಯೋಜನ ದೂರದಲ್ಲಿದ್ದ ಮಧುರೆಗೆ ಅನಾಯಾಸವಾಗಿ ತಲುಪಿದನು. ಅಲ್ಲಿದ್ದ ಒಂದು ಪಾಳು ವಿಹಾರದಲ್ಲಿಳಿದು ಹಕ್ಕಿಯನ್ನು ಕಟ್ಟಿಹಾಕಿ, ರತ್ನಗಳನ್ನೆಲ್ಲಾ ಇಟ್ಟು ಅಂಗಡಿಗೆ ಹೋಗಿ ಒಂದು ರತ್ನದಿಂದ ಬೇಕಾದ ಬಟ್ಟೆಬರೆಗಳನ್ನೆಲ್ಲಾ ಕೊಂಡುಕೊಂಡು, ಊಟಮಾಡಿದನು; ಹಕ್ಕಿಗೆ ಬೇಕಾದ ಆಹಾರವನ್ನೂ ಹಾಕಿದನು; ಸಂಜೆ ಶಂಖ ಚಕ್ರಾದಿಗಳಿಂದ ಅಲಂಕಾರಮಾಡಿಕೊಂಡು ಹಕ್ಕಿಯ ಮೇಲೆ ಕುಳಿತು ಆಕಾಶಮಾರ್ಗದಿಂದ ಹೋಗಿ ರೂಪಣಿಕೆಯ ಮನೆಯ ಮಹಡಿಯ ಮೇಲೆ ನಿಂತು ಗಂಭೀರವಾಗಿ ಧ್ವನಿಮಾಡಿದನು. ಅದನ್ನು ಕೇಳಿ ಬಂದ ರೂಪಣಿಕೆಯು ಅವನನ್ನು ನೋಡಿ ಶ್ರೀಮನ್ನಾರಾಯಣನೇ ಬಂದನೆಂದುಕೊಂಡಳು. ಅವನೂ, ‘ನಾನು ಹರಿ; ನಿನಗೋಸ್ಕರ ಬಂದಿದ್ದೇನೆ’ ಎನ್ನಲು ಅವಳು ನಮಸ್ಕರಿಸಿ, ‘ದೇವರು, ದಯಮಾಡಿಸಬೇಕು!’ ಎಂದು ಕರೆದಳು. ಅವನು ಇಳಿದು ಬಂದು ಹಕ್ಕಿಯನ್ನು ಕಟ್ಟಿಹಾಕಿ ಅವಳೊಡನೆ ಇದ್ದು ಮತ್ತೆ ಹಕ್ಕಿಯ ಮೇಲೇ ಆಕಾಶಮಾರ್ಗದಿಂದ ಹೊರಟುಹೋದನು. ‘ನಾನು ದೇವತೆ; ವಿಷ್ಣುವಿನ ಹೆಂಡತಿ; ಮನುಷ್ಯಮಾತ್ರರೊಡನೆ ಮಾತನಾಡುವುದಿಲ್ಲ’ ಎಂದುಕೊಂಡು ಮರುದಿನ ರೂಪಣಿಕೆಯು ಮೌನದಿಂದ ಸೆಡೆದುಕೊಂಡಿರಲು ತಾಯಿಯು ಅವಳ ಮೌನಕ್ಕೆ ಕಾರಣವನ್ನು ಕೇಳಿದಳು. ರೂಪಣಿಕೆಯು ತನಗೂ ಅವಳಿಗೂ ಮಧ್ಯೆ ಇರುವ ಪರದೆ ಬಿಟ್ಟುಕೊಂಡು ರಾತ್ರಿ ನಡೆದದ್ದನ್ನು ಹೇಳಿದಳು. ಅವಳಿಗೆ ಸಂದೇಹವುಂಟಾಯಿತು. ಆದರೆ ಅಂದಿನ ರಾತ್ರಿ ಲೋಹಜಂಘನು ಹಕ್ಕಿಯ ಮೇಲಿಂದ ಬಂದು ಹೋದದ್ದನ್ನು ಕಣ್ಣಾರೆ ಕಂಡಮೇಲೆ ಅವಳು ಪರದೆಯ ಹಿಂದಿನಿಂದ ಮಗಳನ್ನು ಕುರಿತು ‘ಮಗಳೆ! ಸ್ವಾಮಿಯ ಅನುಗ್ರಹದಿಂದ ನೀನು ದೇವತೆಯಾದೆ; ನಾನು ನಿನ್ನ ತಾಯಿಯಾದದ್ದಕ್ಕೆ, ಸ್ವಾಮಿಯಲ್ಲಿ ವಿಜ್ಞಾಪನೆ ಮಾಡಿಕೊಂಡು ಮುದುಕಿಯಾದ ನಾನು ಸಶರೀರಳಾಗಿ ಸ್ವರ್ಗಕ್ಕೆ ಹೋಗುವಂತೆ ಕೇಳಿಕೋ!’ ಎಂದಳು. ಅದರಂತೆ ರೂಪಣಿಕೆಯು ಮರುದಿನ ರಾತ್ರಿ ಕೇಳಿಕೊಳ್ಳಲು ಲೋಹಜಂಘನು, ‘ನಿನ್ನ ತಾಯಿ ಪಾಪಿಷ್ಠೆ; ಅವಳನ್ನು ಈಗಿರುವಂತೆಯೇ ಸ್ವರ್ಗಕ್ಕೆ ಕರೆದುಕೊಂಡು ಹೋಗಲಾಗುವುದಿಲ್ಲ; ಏಕಾದಶಿಯ ಬೆಳಗ್ಗೆ ಬಾಗಿಲು ತೆರೆದಿರುತ್ತದೆ; ಅಂದು ಬಹುಜನ ಶೈವಗಣಗಳು ಬರುತ್ತಾರೆ; ಅವರಂತೆಯೇ ವೇಷತಾಳಿದರೆ ಅವರ ಮಧ್ಯೆ ಇವಳನ್ನೂ ನುಗ್ಗಿಸಬಹುದು; ಆದ್ದರಿಂದ ಅವಳ ತಲೆಯಲ್ಲಿ ಐದು ಗುಪ್ಪೆ ಕೂದಲು ಮಾತ್ರ ಬಿಟ್ಟು ಮಿಕ್ಕದ್ದನ್ನು ತೆಗೆಸಿಬಿಡು. ಕತ್ತಿಗೆ ರುಂಡಮಾಲೆ ಹಾಕಿಸು; ಬಟ್ಟೆ ತೆಗೆಸಿ ಮೈಯಿನ ಒಂದು ಪಕ್ಕಕ್ಕೆ ಕಪ್ಪು ಬಣ್ಣವನ್ನೂ ಇನ್ನೊಂದು ಪಕ್ಕಕ್ಕೆ ಕೆಂಪುಬಣ್ಣವನ್ನೂ ಬಳಿಸು; ಹೀಗೆ ಗಣದ ವೇಷವನ್ನು ತಾಳಿದರೆ ಅವಳನ್ನು ಸ್ವರ್ಗಕ್ಕೆ ಕರೆದುಕೊಂಡುಹೋಗುವುದು ಸುಲಭ!’ ಎಂದನು. ಮರುದಿನ ಮಕರದಂಷ್ಟ್ರೆಯು ಆ ವೇಷದಲ್ಲಿ ಸಿದ್ಧಳಾಗಿ ಸ್ವರ್ಗವನ್ನು ಎದುರುನೋಡುತ್ತಿದ್ದಳು. ಸಂಜೆ ಲೋಹಜಂಘನು ಅವಳನ್ನು ಹಕ್ಕಿಯ ಮೇಲೆ ಕೂರಿಸಿಕೊಂಡು ಹೋಗಿ ಆ ಊರಿನ ಗರುಡಗಂಬದ ಮೇಲೆ ಅವಳನ್ನು ಇಳಿಸಿದನು. ಅಲ್ಲಿ ಒಂದು ಚಕ್ರವಿದ್ದು ಅದನ್ನು ಹಿಡಿದುಕೊಂಡು ನಿಲ್ಲುವಷ್ಟು ಅವಕಾಶವಿತ್ತು. ‘ಇಲ್ಲಿ ಒಂದು ಕ್ಷಣ ನಿಂತಿರು; ಭೂಲೋಕದಲ್ಲಿ ಸಂನಿಧಿಯ ಅನುಗ್ರಹಮಾಡಿ ಬರುತ್ತೇನೆ’ ಎಂದು ಹೋಗಿ ಅಲ್ಲಿ ಜಾಗರಣೆ ಮಾಡುತ್ತಿದ್ದ ಜನಕ್ಕೆ ‘ಎಲೈ ಜನಗಳಿರಾ, ಈಗ ನಿಮ್ಮ ಮೇಲೆ ಸರ್ವಸಂಹಾರಕಳಾದ ಮಾರಿ ಬೀಳುವವಳಿದ್ದಾಳೆ; ಆದ್ದರಿಂದ ಎಲ್ಲರೂ ನಾರಾಯಣನಿಗೆ ಶರಣುಹೋಗಿ!’ ಎಂದು ಕೂಗಿ ಹೇಳಿದನು. ಅವರು ಆಕಾಶವಾಣಿಯನ್ನು ಕೇಳಿ ಹೆದರಿ ದೇವರ ಹತ್ತಿರ ಮಂತ್ರ ಹೇಳುತ್ತ ನಿಂತರು. ‘ಏಕೋ ಇಷ್ಟು ಹೊತ್ತಾದರೂ ಇನ್ನೂ ಸ್ವಾಮಿ ಬರಲಿಲ್ಲ, ನಾನು ಸ್ವರ್ಗಕ್ಕೆ ಹೋಗಲೂ ಇಲ್ಲ! ಎಂದುಕೊಂಡು ಮಕರದಂಷ್ಟ್ರೆಯು ಹೆಚ್ಚುಹೊತ್ತು ಕಂಬದಮೇಲೆ ನಿಲ್ಲುವುದು ಸಾಧ್ಯವಿಲ್ಲದೆ ‘ಅಯ್ಯೋ! ಬಿದ್ದೆ ಬಿದ್ದೆ! ಎಂದು ಕೂಗಿಕೊಂಡಳು. ಅದನ್ನು ಕೇಳಿದ ಜನರು ಮಾರಿ ಬೀಳುತ್ತಾಳೆಂದು ಅಂಜಿ, ‘ಬೀಳಬೇಡ ತಾಯೀ, ಬೀಳಬೇಡ!’ ಎಂದು ಕೂಗಿಕೊಂಡರು. ‘ಎಲ್ಲಿ ಮೇಲೆ ಬಿದ್ದುಬಿಡುತ್ತಾಳೋ ಎಂದು ಹೆದರಿಕೆಯಲ್ಲಿ ರಾತ್ರಿಯೆಲ್ಲಾ ಕಳೆದು ಬೆಳಗಾದಮೇಲೆ ನೋಡಲು ಆ ಕುಂಟಣಿಯು ಕಣ್ಣಿಗೆ ಬಿದ್ದಳು. ಹೆದರಿಕೆ ಹೋಗಿ ಎಲ್ಲರೂ ನಕ್ಕರು. ರೂಪಣಿಕೆಯೂ ಬಂದಳು. ಎಲ್ಲರೂ ಸೇರಿ ಅವಳನ್ನು ಕೆಳಕ್ಕೆ ಇಳಿಸಿಕೊಂಡರು. ಅವಳ ವೃತ್ತಾಂತವನ್ನು ಕೇಳಿ ಈ ಅದ್ಭುತವನ್ನು ನಡೆಸಿದವನು ಯಾರೋ ಸಿದ್ಧನಿರಬೇಕೆಂದು ನಿಶ್ಚಯಿಸಿ ಅವರು ‘ಈ ವಿಟವಂಚಕೆಯನ್ನು ಮೋಸಗೊಳಿಸಿದವನು ಕಣ್ಣೆದುರಿಗೆ ಬಂದರೆ ಅವನಿಗೆ ಪಟ್ಟಕಟ್ಟುತ್ತೇವೆ!’ ಎಂದು ಘೋಷಿಸಿದರು. ಆಗ ಲೋಹಜಂಘನು ಕಾಣಿಸಿಕೊಂಡು ಎಲ್ಲ ವೃತ್ತಾಂತವನ್ನೂ ತಿಳಿಸಿ ವಿಭೀಷಣನು ಕೊಟ್ಟು ಕಳುಹಿಸಿದ್ದ ಶಂಖಚಕ್ರಗದಾಪದ್ಮಗಳನ್ನು ದೇವರಿಗೆ ಸಮರ್ಪಿಸಿ ರೂಪಣಿಕೆಯೊಡನೆ ಸುಖವಾಗಿದ್ದನು.

ಈ ಕಥೆಯನ್ನು ಕೇಳಿ ವಾಸವದತ್ತೆಯು ಸಂತೋಷಪಟ್ಟಳು.

೫. ದಿನದಿನಕ್ಕೆ ವಾಸವದತ್ತೆಗೆ ವತ್ಸೇಶ್ವರನ ಮೇಲೆ ಪ್ರೇಮ ಹೆಚ್ಚಾಯಿತು. ತಾಯಿತಂದೆಗಳ ಮೇಲಣ ಅಭಿಮಾನ ಕಡಿಮೆಯಾಯಿತು; ಆಗ ಯೌಗಂಧರಾಯಣನು ಬಂದು ವತ್ಸರಾಜ ವಸಂತಕರಿಬ್ಬರಿಗೆ ಮಾತ್ರ ಕಾಣಿಸಿಕೊಂಡು ‘ಮಹಾರಾಜ! ಚಂಡಮಹಾಸೇನನು ನಿನ್ನನ್ನು ಮೋಸದಿಂದ ಹಿಡಿದುಹಾಕಿದ್ದಾನೆ; ಮಗಳನ್ನು ಮದುವೆಮಾಡಿಕೊಟ್ಟು ನಿನ್ನನ್ನು ಬಿಡಬೇಕೆಂಬುದು ಅವನ ಇಷ್ಟ. ಈಗ ನಾವೇ ಅವಳನ್ನು ಅಪಹರಿಸಿಕೊಂಡು ಹೋಗಿಬಿಟ್ಟರೆ ಅವನ ದರ್ಪಕ್ಕೆ ಪ್ರತೀಕಾರ ಮಾಡಿದಂತಾಗುತ್ತದೆ; ಪೌರುಷವಿಲ್ಲದವರೆಂಬ ಲಾಘವವೂ ಉಂಟಾಗುವುದಿಲ್ಲ; ಅವನು ತನ್ನ ಮಗಳಿಗೆ ಭದ್ರವತಿ ಎಂಬ ಆನೆಯನ್ನು ಕೊಟ್ಟಿದ್ದಾನೆ; ಅದನ್ನು ಅಟ್ಟಿಸಿಕೊಂಡು ಹೋಗಿ ಹಿಡಿಯಬೇಕಾದರೆ ನಡಾಗಿರಿಯೊಂದರಿಂದಲೇ ಸಾಧ್ಯ; ಅದೂ ಭದ್ರವತಿಯೊಡನೆ ಯುದ್ಧಮಾಡುವುದಿಲ್ಲ; ಆ ಭದ್ರವತಿಯ ಮಾಹುತನಾದ ಅಷಾಢಕನಿಗೆ ಯಥೇಚ್ಛವಾಗಿ ಹಣಕೊಟ್ಟು ಅವನನ್ನು ನಮ್ಮ ವಶಮಾಡಿಕೊಂಡಿದ್ದೇನೆ. ನೀವು ರಾತ್ರಿ ಗುಟ್ಟಾಗಿ ಅದನ್ನು ಹತ್ತಿಕೊಂಡು ಇಲ್ಲಿಂದ ಹೊರಟುಬಿಡಿ. ಆನೆಗಳ ಗುಟ್ಟನ್ನು ಬಲ್ಲ ಇಹತ್ಯನೆಂಬ ಮುಖ್ಯ ಮಾಹುತನನ್ನು ಮದ್ಯ ಕುಡಿಸಿ ನಿಶ್ಚೇತನನಾಗಿರುವಂತೆ ಮಾಡಿ; ನೀವು ಪುಳಿಂದರಾಜನ ಹತ್ತಿರಕ್ಕೆ ಬನ್ನಿ. ನಾನು ದಾರಿಯಲ್ಲಿ ರಕ್ಷಣೆಯ ಏರ್ಪಾಡಿಗಾಗಿ ಮುಂದೆ ಹೋಗುತ್ತೇನೆ’ ಎಂದು ಹೇಳಿ ಹೋದನು. ವತ್ಸರಾಜನು ಏಕಾಂತದಲ್ಲಿದ್ದಾಗ ಇದೆಲ್ಲವನ್ನೂ ವಾಸವದತ್ತೆಗೆ ತಿಳಿಸಿದನು. ಅವಳು ಒಪ್ಪಿ ಆಷಾಢಕನನ್ನು ಕರೆದು ಸಿದ್ದವಾಗುವಂತೆ ಹೇಳಿದಳು. ದೇವತಾಪೂಜೆಯ ನೆವದಲ್ಲಿ ಮಾಹುತರೆಲ್ಲರಿಗೂ ಮತ್ತೇರುವಂತೆ ಮದ್ಯವನ್ನು ಕುಡಿಸಿದಳು. ರಾತ್ರಿ ಆನೆಯನ್ನು ಸಿದ್ಧಮಾಡಿ ನಿಲ್ಲಿಸಿದಾಗ ಅದು ಒಂದು ಸಾರಿ ಘೀಳಿಟ್ಟಿತು. ಅದನ್ನು ಕೇಳಿದ ಮುಖ್ಯ ಮಾಹುತನು ‘ಈಗ ಅರವತ್ತುಮೂರು ಯೋಜನ ಹೋಗಬೇಕಾಗಿದೆ ಎಂದು ಈ ಆನೆ ಕೂಗುತ್ತಿದೆ’ ಎಂದು ಮತ್ತಿನಲ್ಲಿಯೇ ತೊದಲಿದನು. ಆಗ ಅವನ ಬುದ್ಧಿ ವಿವೇಚಿಸುವಷ್ಟು ಚುರುಕಾಗಿರಲಿಲ್ಲ; ಅವನ ಮಾತು ಕುಡಿದು ಬಿದ್ದಿದ್ದ ಮಿಕ್ಕ ಮಾಹುತರ ಕಿವಿಗೇ ಬೀಳಲಿಲ್ಲ. ಆಗ ವತ್ಸರಾಜನು ಯೌಗಂಧರಾಯಣನು ಹೇಳಿದ್ದ ಸಾಧನಗಳಿಂದ ಸಂಕೋಲೆಗಳನ್ನು ಕಳಚಿಹಾಕಿ ವೀಣೆಯನ್ನೂ ಆಯುಧಗಳನ್ನೂ ತೆಗೆದುಕೊಂಡು ವಾಸವದತ್ತೆ ವಸಂತಕರೊಡನೆ ಆನೆ ಏರಿದನು. ಆನೆಯು ಹೊರಟು ಕೋಟೆಯ ಬಾಗಿಲನ್ನು ಭೇದಿಸಿ ದಾರಿಮಾಡಿಕೊಂಡು ನುಗ್ಗಿತು. ಅಲ್ಲಿ ಕಾವಲಿದ್ದವರನ್ನು ವತ್ಸರಾಜನು ಸಂಹರಿಸಿದನು. ಆಷಾಢಕನು ಅಂಕುಶದಿಂದ ತಿವಿದು ಆನೆಯನ್ನು ಓಡಿಸಿದನು. ಪುರರಕ್ಷಕರು ಸತ್ತುಬಿದ್ದಿದ್ದ ಕಾವಲವರನ್ನು ನೋಡಿ ಅದನ್ನು ರಾಜನಿಗೆ ತಿಳಿಸಿದರು. ವಾಸವದತ್ತೆಯೂ ವತ್ಸರಾಜನೂ ಓಡಿಹೋಗಿದ್ದಾರೆಂದು ಗೊತ್ತಾಯಿತು. ಊರಲ್ಲೆಲ್ಲಾ ಕೋಲಾಹಲವಾಗಲು ಪಾಲಕನು ನಡಾಗಿರಿಯನ್ನು ಹತ್ತಿಕೊಂಡು ವತ್ಸರಾಜನನ್ನು ಅಟ್ಟಿಸಿಕೊಂಡು ಹೋದನು. ವತ್ಸರಾಜನು ಅವನ ಮೇಲೆ ಬಾಣಗಳನ್ನು ಬಿಟ್ಟು ಯುದ್ಧಮಾಡುತ್ತಿದ್ದನು. ನಡಾಗಿರಿಯು ಭದ್ರವತಿಯ ಮೇಲೆ ಕೈಮಾಡಲಿಲ್ಲ. ಅಷ್ಟುಹೊತ್ತಿಗೆ ಗೋಪಾಲಕನು ಬಂದು ತಂದೆಯ ಅಪ್ಪಣೆಯಂತೆ ಅವನನ್ನು ಕರೆದುಕೊಂಡು ಹೋದನು. ಆಮೇಲೆ ವತ್ಸರಾಜನು ನಿಶ್ಚಿಂತನಾಗಿ ಪ್ರಯಾಣ ಬೆಳೆಸಿ ಮಧ್ಯಾಹ್ನದ ಹೊತ್ತಿಗೆ ವಿಂಧ್ಯಾಟವಿಯನ್ನು ಸೇರಿದನು. ಅರವತ್ತುಮೂರು ಯೋಜನ ದೂರ ಬಂದು ದಣಿದಿದ್ದ ಆನೆಯು ಆ ಆಯಾಸದಲ್ಲಿ ನೀರು ಕುಡಿದು ಸತ್ತುಬಿದ್ದಿತು. ಆಗ ವಸಂತಕನೊಡನೆ ಪುಳಿಂದರಾಜನಿಗೆ ವರ್ತಮಾನ ಕಳುಹಿಸಿ ತಾನೂ ವಾಸವದತ್ತೆಯೂ ನಡೆದುಕೊಂಡು ಹೊರಟರು. ಅವರನ್ನು ಒಂದು ಕಳ್ಳರ ಪಡೆಯು ಮುತ್ತಲು ರಾಜನು ಅವರಲ್ಲಿ ನೂರಾರು ಜನರನ್ನು ಬಾಣಗಳಿಂದ ಕೊಂದನು. ಅಷ್ಟುಹೊತ್ತಿಗೆ ಪುಳಿಂದ ರಾಜನೂ ಯೌಗಂಧರಾಯಣನೂ ವಸಂತಕನೂ ಬಂದರು. ಪುಳಿಂದರಾಜನು ಮಿಕ್ಕ ಕಳ್ಳರನ್ನು ಹೊಡೆದೋಡಿಸಿ ರಾಜನನ್ನೂ ವಾಸವದತ್ತೆಯನ್ನೂ ಮರ್ಯಾದೆಯಿಂದ ತನ್ನ ಹಳ್ಳಿಗೆ ಕರೆದುಕೊಂಡು ಹೋದನು. ಯೌಗಂಧರಾಯಣನು ಈ ಮೊದಲೇ ಕಳುಹಿಸಿದ್ದ ದೂತನಿಂದ ವರ್ತಮಾನ ತಿಳಿದು ಸೇನಾಪತಿಯಾದ ರುಮಣ್ವಂತನೂ ಅಲ್ಲಿಗೆ ಬಂದನು. ಹೀಗೆ ಕಾಡು ಹೋಗಿ ಕಟಕವಾಯಿತು. ಅಲ್ಲಿಗೆ ಉಜ್ಜಯಿನಿಯ ವರ್ತಕನೊಬ್ಬನು ಬರಲು ವತ್ಸರಾಜನು ಅವನನ್ನು ಉಜ್ಜಯಿನಿಯ ವರ್ತಮಾನವೇನೆಂದು ಕೇಳಿದನು. ಅವನು, ‘ದೇವ! ಚಂಡಮಹಾಸೇನನಿಗೆ ಅಳಿಯನಾದ ನಿನ್ನಲ್ಲಿ ತುಂಬಾ ಪ್ರೀತಿಯಿದೆ; ಆದ್ದರಿಂದ ನಿನ್ನಲ್ಲಿಗೆ ಒಬ್ಬ ದೂತನನ್ನು ಕಳುಹಿಸಿದ್ದಾನೆ; ನಾನು ಇದನ್ನು ನಿಮಗೆ ತಿಳಿಸೋಣವೆಂದು ಮುಂದೆ ಮುಂದೆ ಬಂದೆ!’ ಎಂದನು. ಅದನ್ನು ಕೇಳಿ ವತ್ಸರಾಜನಿಗೆ ಸಂತೋಷವಾಯಿತು. ವಾಸವದತ್ತೆಗೂ ಅದನ್ನು ತಿಳಿಸಿದನು. ವಾಸವದತ್ತೆಯು ತನ್ನ ಬಂಧುಬಳಗವನ್ನು ಬಿಟ್ಟುಬಂದಿದ್ದಳು; ಮದುವೆಯಾಗಿರಲಿಲ್ಲ; ಆದ್ದರಿಂದ ನಾಚಿಕೆ ಒಂದು ಕಡೆ; ಹೀಗಿರಲು ಅವಳು ಹತ್ತಿರವಿದ್ದ ವಸಂತಕನನ್ನು ಕುರಿತು ಹೊತ್ತು ಹೋಗುವಂತೆ ಒಂದು ಕಥೆ ಹೇಳೆಂದಳು. ಅವನು ಇದನ್ನು ಹೇಳಿದನು: -


### ದೇವಸ್ಮಿತೆಯ ಕಥೆ


ತಾಮ್ರಲಿಪ್ತಿಯಲ್ಲಿ ಧನದತ್ತನೆಂಬ ಸಾಹುಕಾರನಿದ್ದನು.* ಅವನಿಗೆ ಗುಹಸೇನನೆಂಬ ಮಗನಿದ್ದನು; ಅವನಿಗೆ ಹೆಣ್ಣು ಹುಡುಕಿಕೊಂಡು ಬರುವುದಕ್ಕೂ ವ್ಯಾಪಾರಕ್ಕೂ ಧನದತ್ತನು ಮಗನನ್ನು ಕರೆದುಕೊಂಡು ದ್ವೀಪಾಂತರಕ್ಕೆ ಹೋಗಿ ಅಲ್ಲಿ ಧರ್ಮಗುಪ್ತನೆಂಬ ವರ್ತಕನ ಮಗಳಾದ ದೇವಸ್ಮಿತೆಯೆಂಬ ಹುಡುಗಿಯನ್ನು ತನ್ನ ಮಗನಿಗೆ ಕೊಡಬೇಕಾಗಿ ಕೇಳಿದನು. ಆದರೆ ಧರ್ಮಗುಪ್ತನು ತಾಮ್ರಲಿಪ್ತಿಯು ಬಹಳ ದೂರವೆಂದು ಮಗಳನ್ನು ಕೊಡಲೊಪ್ಪಲಿಲ್ಲ. ಈ ಮಧ್ಯೆ ದೇವಸ್ಮಿತೆಯು ಗುಹಸೇನನನ್ನು ನೋಡಿ ಅವನ ಗುಣರೂಪಗಳನ್ನು ಮೆಚ್ಚಿ ಬಂಧುಬಳಗವನ್ನು ತೊರೆದು ರಾತ್ರಿವೇಳೆಯಲ್ಲಿ ಅವನೊಡನೆ ತಾಮ್ರಲಿಪ್ತಿಗೆ ಹೊರಟುಬಿಟ್ಟಳು. ಅಲ್ಲಿ ಅವಳಿಗೆ ಮದುವೆಯಾಯಿತು; ಗಂಡಹೆಂಡಿರು ತುಂಬ ಪ್ರೇಮದಿಂದ ಸಂಸಾರ ಮಾಡಿಕೊಂಡಿದ್ದರು. ತಂದೆಯ ಮರಣಾನಂತರ ಅವನು ನೆಂಟರೊಡನೆ ಕಟಾಹದ್ವೀಪಕ್ಕೆ ಹೋಗಬೇಕಾಯಿತು; ಆದರೆ ಅಲ್ಲಿ ಹೋದರೆ ಅವನು ಯಾವ ಹೆಂಗಸಿನ ಕೈಗೆ ಬೀಳುವನೋ ಏನೋ ಎಂದು ಹೆದರಿ ದೇವಸ್ಮಿತೆ ಒಪ್ಪಲಿಲ್ಲ. ಆದ್ದರಿಂದ ಏನು ಮಾಡಬೇಕೆಂದು ಬಗೆಹರಿಯದೆ ದೇವರೇ ದಾರಿತೋರಲೆಂದು ಗಂಡಹೆಂಡಿರಿಬ್ಬರೂ ದೇವಾಲಯದಲ್ಲಿ ವ್ರತಹಿಡಿದು ಕುಳಿತರು. ಆಗ ಶಿವನು ಅವರ ಕನಸಿನಲ್ಲಿ ಬಂದು, ಎರಡು ಕೆಂಪು ಕಮಲಗಳನ್ನು ಕೊಟ್ಟು ‘ಇವುಗಳಲ್ಲಿ ಒಬ್ಬೊಬ್ಬರು ಒಂದೊಂದನ್ನು ಕೈಯಲ್ಲಿ ಹಿಡಿದುಕೊಂಡಿರಿ; ಕಣ್ಮರೆಯಾಗಿ ದೂರದಲ್ಲಿರುವಾಗ, ಒಬ್ಬರ ಕೈಯಲ್ಲಿರುವ ಕಮಲವು ಬಾಡಿದರೆ ಇನ್ನೊಬ್ಬರು ಶೀಲಚ್ಯುತರಾದರೆಂದು ತಿಳಿದುಕೊಳ್ಳಿ!’ ಎಂದನು. ಅದರಂತೆ ಅವರು ಒಬ್ಬರ ಹೃದಯವನ್ನೇ ಮತ್ತೊಬ್ಬರು ಹಿಡಿದುಕೊಂಡಂತೆ ಆ ಕಮಲಗಳನ್ನು ಹಿಡಿದುಕೊಂಡರು. ಗುಹಸೇನನು ಹೊರಟು ಕಟಾಹದ್ವೀಪಕ್ಕೆ ಹೋಗಿ ರತ್ನವ್ಯಾಪಾರ ಮಾಡುತ್ತಿದ್ದನು. ಅವನ ಕೈಯಲ್ಲಿ ಸದಾ ಕಮಲವಿರುತ್ತ ಅದು ಬಾಡದೆಯೇ ಇದ್ದದ್ದನ್ನು ನೋಡಿ ಕೆಲವು ವರ್ತಕರು ವಿಸ್ಮಿತರಾಗಿ, ಅವನನ್ನು ಕರೆದುಕೊಂಡು ಹೋಗಿ ಚೆನ್ನಾಗಿ ಕುಡಿಸಿ, ಅದರ ಕಾರಣವನ್ನು ಕೇಳಿದರು. ಅವನು ಎಲ್ಲವನ್ನೂ ಹೇಳಿಬಿಟ್ಟನು. ಅವನ ವ್ಯಾಪಾರ ಮುಗಿಯುವುದಕ್ಕೆ ಇನ್ನೂ ತುಂಬ ದಿನ ಹಿಡಿಯತ್ತಿದ್ದುದರಿಂದ ನಾಲ್ಕು ಜನ ವರ್ತಕರು ಅವನ ಹೆಂಡತಿಯನ್ನು ಕೆಡಿಸಬೇಕೆಂದು ತಾಮ್ರಲಿಪ್ತಿಗೆ ಹೊರಟರು. ಅಲ್ಲಿ ಯೋಗಕರಂಡಿಕೆ ಎಂಬ ಸಂನ್ಯಾಸಿನಿಯ ಮನೆಗೆ ಹೋಗಿ ಅವಳಿಗೆ ದುಡ್ಡಿನ ಆಸೆ ತೋರಿಸಿ ಅವಳ ಸಹಾಯ ಕೋರಿದರು. ಅವಳು ತನಗೆ ಧನದ ಮೇಲೆ ಆಸೆ ಇರಲಿಲ್ಲವೆಂದೂ ಸಿದ್ದಿಕರಿಯೆಂಬ ಅವಳ ಶಿಷ್ಯಳು ಯಥೇಚ್ಛವಾಗಿ ಸಂಪಾದನೆ ಮಾಡಿಹಾಕಿದ್ದಳೆಂದೂ ಹೇಳಿ ಅವಳ ಕಥೆಯನ್ನು ತಿಳಿಸಿದಳು:-

ಒಂದು ಸಾರಿ ಇಲ್ಲಿಗೆ ಉತ್ತರದೇಶದಿಂದ ಒಬ್ಬ ವರ್ತಕನು ಬಂದಿದ್ದನು. ನನ್ನ ಈ ಶಿಷ್ಯಳು ಅವನಲ್ಲಿ ಸೇವಕಳಾಗಿ ಸೇರಿಕೊಂಡಿದ್ದು ಒಂದು ದಿನ ರಾತ್ರಿ ಅವನ ಹೊನ್ನನ್ನೆಲ್ಲಾ ಹೊತ್ತುಕೊಂಡು ಬೇಗಬೇಗ ಬರುತ್ತಿದ್ದಳು. ಅದನ್ನು ಅವಳಿಂದ ಕದಿಯಬೇಕೆಂದು ಒಬ್ಬ ಡೊಂಬನು ಅವಳ ಬೆನ್ನುಹತ್ತಿದನು. ಅವಳು ಅದನ್ನು ನೋಡಿ ಊರ ಹೊರಗಿನ ಒಂದು ಆಲದ ಮರದ ಕೆಳಗೆ ನಿಂತು ‘ಅಯ್ಯಾ! ನಾನು ನನ್ನ ಗಂಡನೊಡನೆ ಜಗಳವಾಡಿಕೊಂಡು ಮನೆ ಬಿಟ್ಟು ಬಂದಿದ್ದೇನೆ; ಇಲ್ಲಿ ನೇಣುಹಾಕಿಕೊಳ್ಳುವುದಕ್ಕೆ ನನಗೆ ಒಂದು ಹಗ್ಗವನ್ನು ಕಟ್ಟಿಕೊಡಲಾರೆಯಾ?’ ಎಂದು ಕೇಳಿದಳು. ಅವನು ‘ನೇಣುಹಾಕಿಕೊಂಡು ಅವಳೇ ಸಾಯುವ ಹಾಗಿದ್ದರೆ ಸಾಯಲಿ; ನಾನು ಏಕೆ ಅವಳನ್ನು ಕೊಲ್ಲಬೇಕು?’ ಎಂದುಕೊಂಡು ಪಾಶವನ್ನು ಸಿದ್ಧಮಾಡಿಕೊಟ್ಟನು. ಅವಳು ಏನೂ ಅರಿಯದವಳಂತೆ ‘ನೇಣುಹಾಕಿಕೊಳ್ಳುವುದು ಹೇಗೆ? ತೋರಿಸಿ ಕೊಡುತ್ತೀಯಾ?’ ಎಂದು ಕೇಳಿದಳು. ಅವನು ತನ್ನ ಹತ್ತಿರವಿದ್ದ ಡೋಳನ್ನು ಹಗ್ಗದ ಕೆಳಗೆ ನಿಲ್ಲಿಸಿ ತಾನು ಅದರ ಮೇಲೆ ನಿಂತು ಕತ್ತಿಗೆ ಕುಣಿಕೆ ಸಿಕ್ಕಿಸಿಕೊಂಡು ‘ಹೀಗೆ!’ ಎನ್ನುತ್ತಿದ್ದ ಹಾಗೇ ಅವಳು ಡೋಳನ್ನು ಬಲವಾಗಿ ಒದ್ದಳು. ಕುಣಿಕೆ ಜೀರಿಕೊಂಡು ಡೊಂಬನು ಸತ್ತುಹೋದನು. ಅಷ್ಟುಹೊತ್ತಿಗೆ ವರ್ತಕನು ಹುಡುಕಿಕೊಂಡು ಬಂದು ಅವಳನ್ನು ದೂರದಿಂದಲೇ ಮರದ ಕೆಳಗೆ ಕಂಡನು. ಅದನ್ನು ನೋಡಿ ಅವಳು ಮರವೇರಿ ಮರೆಯಾಗಿ ಕುಳಿತಳು. ಅವನು ಅಲ್ಲಿಗೆ ಬಂದಾಗ ಡೊಂಬನ ಹೆಣ ನೇತಾಡುತ್ತಿತ್ತು. ಅವಳಿರಲಿಲ್ಲ; ‘ಮರವನ್ನೇಕೆ ಹತ್ತಿರಬಾರದು ನೋಡೋಣ’ ಎಂದು ಅವನ ಆಳೊಬ್ಬನು ಮರಹತ್ತಿ ಬರಲು ಅವಳು ‘ಅಯ್ಯಾ ಸುಂದರ! ನಿನ್ನಲ್ಲಿ ನನಗೆ ಪ್ರೇಮವಿದೆ; ಬಾ ಈ ಹಣವನ್ನೆಲ್ಲಾ ತೆಗೆದುಕೋ’ ಎಂದು ಅವನನ್ನು ತಬ್ಬಿಕೊಂಡು ಮುತ್ತಿಡುವಂತೆ ಅವನ ನಾಲಗೆಯನ್ನು ಕಡಿದುಹಾಕಿದಳು. ಅವನು ಬಾಯಿಂದ ರಕ್ತ ಸುರಿಸುತ್ತ ‘ಲಲ್ಲಲ್ಲಲ್ಲ’ ಎಂದು ಅರ್ಥವಾಗದಂತೆ ಏನೇನೋ ಒದರುತ್ತ ನೋವಿನಿಂದ ಕೆಳಕ್ಕೆ ಬಿದ್ದನು. ಅದನ್ನು ನೋಡಿ ‘ಇಲ್ಲಿ ಭೂತವಿರಬೇಕು’ ಎಂದುಕೊಂಡು ವರ್ತಕನು ಭೃತ್ಯರೊಡನೆ ಮನೆಗೆ ಓಡಿಹೋದನು. ಆಮೇಲೆ ಅವಳು ಮರದಿಂದಿಳಿದು ಹೊನ್ನಿನೊಡನೆ ಮನೆಗೆ ಬಂದಳು. ಇಷ್ಟು ಬುದ್ಧಿವಂತೆ ನನ್ನ ಶಿಷ್ಯೆ; ಅವಳ ದಯೆಯಿಂದ ನನಗೆ ಹಣಕ್ಕೇನೂ ಕೊರತೆಯಿಲ್ಲ. ಎಂದು ಅವಳನ್ನು ತೋರಿಸಿದಳು. ವರ್ತಕರು ತಾವು ಬಂದ ಕೆಲಸವನ್ನು ತಿಳಿಸಿದರು. ಅವಳು ತನ್ನ ಶಿಷ್ಯೆಯೊಡನೆ ದೇವಸ್ಮಿತೆಯ ಮನೆಗೆ ಹೋಗಲು ಬಾಗಿಲಲ್ಲಿ ಕಟ್ಟಿಹಾಕಿದ್ದ ಒಂದು ನಾಯಿಯು ಅವರನ್ನು ನೋಡಿ ಬೊಗಳಿತು. ಆಗ ದೇವಸ್ಮಿತೆಯೇ ಬಂದು ಅವಳನ್ನು ಒಳಕ್ಕೆ ಕರೆದಳು. ಪರಿವ್ರಾಜಿಕೆಯು ಆಶೀರ್ವಾದಮಾಡಿ ‘ನಿನ್ನನ್ನು ನೋಡಬೇಕೆಂದು ತುಂಬ ದಿನದಿಂದ ಅಪೇಕ್ಷೆಯಿತ್ತು; ಇಂದು ನಿನ್ನನ್ನು ಕನಸಿನಲ್ಲಿ ಕಂಡದ್ದರಿಂದ ನೋಡಿಯೇಬಿಡಬೇಕೆಂದು ಬಂದೆ; ಅಯ್ಯೋ ಪಾಪ! ನೀನೊಬ್ಬಳೇ ಇರುವುದನ್ನು ನೋಡಿದರೆ ನನ್ನ ಮನಸ್ಸಿಗೆ ತುಂಬ ವ್ಯಥೆಯಾಗುತ್ತದೆ; ನೀನು ಯುವತಿ, ರೂಪವತಿ!’ ಎಂದು ಮುಂತಾಗಿ ಉಪಚಾರದ ಮಾತನ್ನಾಡುತ್ತಿದ್ದು ಕೊನೆಯಲ್ಲಿ ಅವಳಿಗೆ ಹೇಳಿ ತನ್ನ ಮನೆಗೆ ಬಂದಳು. ಮರುದಿನ ಕೆಲವು ಮಾಂಸದ ತುಂಡುಗಳಿಗೆ ಮೆಣಸಿನಖಾರ ಹಾಕಿ ಅದನ್ನು ತೆಗೆದುಕೊಂಡುಹೋಗಿ ನಾಯಿಗೆ ಹಾಕಿದಳು. ನಾಯಿ ಅದನ್ನು ತಿನ್ನಲು ಅದರ ಕಣ್ಣುಮೂಗುಗಳಲ್ಲಿ ನೀರು ಕಿತ್ತುಕೊಂಡಿತು. ಈ ಮಧ್ಯೆ ಅವಳು ದೇವಸ್ಮಿತೆಯನ್ನು ಕಂಡು ಅಳುವುದಕ್ಕೆ ಮೊದಲುಮಾಡಿದಳು. ಅವಳು ಕಾರಣವನ್ನು ಕೇಳಲು, “ಜನ್ಮಾಂತರದ ಸಂಗಾತಿಯಾದ ನಿನ್ನ ನಾಯಿಯು ಬಾಗಿಲಲ್ಲಿ ನನ್ನನ್ನು ಕಂಡು ಅಳುತ್ತಿದ್ದುದನ್ನು ನೋಡಿ ನನಗೂ ಅಳು ಬಂತು” ಎಂದಳು. ಇದೇನು ವಿಚಿತ್ರ ಎಂದು ದೇವಸ್ಮಿತೆಯು ಹೊರಗೆ ಬಂದು ನೋಡಲು ನಾಯಿಯ ಕಣ್ಣು ಮೂಗುಗಳಲ್ಲಿ ನೀರು ಸುರಿಯುತ್ತಿತ್ತು. ಆಮೇಲೆ ಪರಿವ್ರಾಜಿಕೆಯು ‘ಪೂರ್ವದಲ್ಲಿ ನಾನೂ ಅದೂ ಒಬ್ಬ ಬ್ರಾಹ್ಮಣನ ಹೆಂಡಿರಾಗಿದ್ದೆವು; ಪದೇಪದೇ ಅವನು ರಾಜಾಜ್ಞೆಯಂತೆ ಪರಸ್ಥಳಕ್ಕೆ ಹೋಗಬೇಕಾಗಿತ್ತು. ಅವನು ಊರಲ್ಲಿಲ್ಲದಾಗ ನಾನೇನೋ ಸುಖವಾಗಿದ್ದುಬಿಡುತ್ತಿದ್ದೆ; ಇಂದ್ರಿಯಗಳನ್ನು ವಂಚಿಸಬಾರದು; ಇಂದ್ರಿಯಗಳಿಗೆ ದ್ರೋಹಮಾಡದಿರುವುದು ಪರಮಧರ್ಮ; ಆದ್ದರಿಂದಲೇ ನಾನು ಈ ಜನ್ಮದಲ್ಲಿ ಜಾತಿಸ್ಮರಳಾಗಿದ್ದೇನೆ; ಇದು ಅಜ್ಞಾನದಿಂದ ಶೀಲರಕ್ಷಣೆ ಮಾಡಿಕೊಂಡಿತ್ತು; ಆದ್ದರಿಂದ ನಾಯಿಯಾಗಿ ಹುಟ್ಟಿತು; ಆದರೆ ಅದಕ್ಕೂ ಜಾತಿಸ್ಮರತ್ವವಿದೆ!’ ಎಂದಳು. ಈ ಮಾತನ್ನು ಕೇಳಿ ದೇವಸ್ಮಿತೆಯು ‘ಇದು ಯಾವ ಸೀಮೆಯ ಧರ್ಮ? ಇವಳು ಏನೋ ಮೋಸದ ಹಂಚಿಕೆ ಮಾಡಿಕೊಂಡು ಬಂದಿದ್ದಾಳೆ’ ಎಂದುಕೊಂಡು ‘ಭಗವತಿ! ಇಷ್ಟು ದಿನವೂ ನನಗೆ ಧರ್ಮಜ್ಞಾನವಿರಲಿಲ್ಲ; ಆದ್ದರಿಂದ ಯಾರನ್ನಾದರೂ ಸುಂದರ ಪುರುಷನನ್ನು ಕಳುಹಿಸಿಕೊಡಲಾರೆಯಾ?’ ಎಂದು ಕೇಳಿದಳು. ಪರಿವ್ರಾಜಿಕೆಯು, ‘ಹಾಗಾದರೆ ದ್ವೀಪಾಂತರದಿಂದ ಕೆಲವರು ವರ್ತಕರು ಬಂದಿದ್ದಾರೆ. ಅವರನ್ನು ಕಳುಹಿಸುತ್ತೇನೆ’ ಎಂದು ಮನೆಗೆ ಹೋದಳು. ಇತ್ತ ದೇವಸ್ಮಿತೆಯು ತನ್ನ ಚೇಟಿಯರನ್ನು ಕರೆದು ‘ದತ್ತೂರ ಹಾಕಿದ ಮದ್ಯವನ್ನೂ, ನಾಯಿಯ ಹೆಜ್ಜೆ ಇರುವ ಮುದ್ರೆಯನ್ನೂ ಸಿದ್ಧಪಡಿಸಿಕೊಂಡಿರಿ’ ಎಂದಳು. ಪರಿವ್ರಾಜಿಕೆಯ ಮಾತನ್ನು ಕೇಳಿದ ಕೂಡಲೆ ವರ್ತಕರು ನಾನು ಮೊದಲು ತಾನು ಮೊದಲು ಎಂದು ಮುಂದಾದರು. ಅವಳು ಅವರಲ್ಲಿ ಒಬ್ಬನಿಗೆ ತನ್ನ ಶಿಷ್ಯೆಯ ವೇಷವನ್ನು ಹಾಕಿ ದೇವಸ್ಮಿತೆಯ ಮನೆಗೆ ತಂದುಬಿಟ್ಟಳು. ಒಬ್ಬ ಚೇಟಿಯು ಅವನನ್ನು ಬರಮಾಡಿಕೊಂಡು ದತ್ತೂರದ ಮದ್ಯವನ್ನು ಚೆನ್ನಾಗಿ ಕುಡಿಸಿ ಮೈಮೇಲೆ ಪ್ರಜ್ಞೆತಪ್ಪಿದಾಗ ಅವನ ಹಣೆಗೆ ನಾಯಿ ಹೆಜ್ಜೆಯ ಮುದ್ರೆಯೊತ್ತಿ ಬಟ್ಟೆಕಿತ್ತುಕೊಂಡು ತಿಪ್ಪೆಯಗುಂಡಿಯಲ್ಲಿ ಹಾಕಿಸಿದಳು. ಬೆಳಗಿನ ಜಾವದಲ್ಲಿ ಜ್ಞಾನ ಬರಲು ಅವನು ತನ್ನ ಅವಸ್ಥೆಯನ್ನು ನೋಡಿಕೊಂಡು ಹಾಗೆಯೇ ಪರಿವ್ರಾಜಿಕೆಯ ಮನೆಗೆ ಹೋದನು. ಹಣೆಯ ಮೇಲಿನ ಗುರುತು ಕಾಣದಿರಲೆಂದು ತಲೆನೋವಿನ ನೆಪ ಹಾಕಿ ತಲೆಗೆ ಬಟ್ಟೆ ಕಟ್ಟಿಕೊಂಡನು. ತನಗೆ ಆದ ಅವಮಾನ ಅವರಿಗೂ ಆಗಲೆಂದು ‘ಹಿಂತಿರುಗಿ ಬರುತ್ತ ಕಳ್ಳರು ಎಲ್ಲವನ್ನೂ ಕಿತ್ತುಕೊಂಡರು’ ಎಂದು ಸುಳ್ಳು ಹೇಳಿದನು. ಮುಂದಿನ ಮೂರು ರಾತ್ರಿ ಮಿಕ್ಕ ಮೂವರೂ ಅದೇರೀತಿ ಅವಮಾನಗೊಂಡು, ಸಂನ್ಯಾಸಿನಿಗೂ ಶಿಕ್ಷೆಯಾಗಲಿ ಎಂದು ಅವಳಿಗೆ ಏನನ್ನೂ ಹೇಳದೆ ನಾಚಿಕೆಪಟ್ಟುಕೊಂಡು ಹೊರಟುಹೋದರು. ಆಮೇಲೆ ಒಂದು ದಿನ ಅವಳೂ ಅವಳ ಶಿಷ್ಯಳೂ ದೇವಸ್ಮಿತೆಯ ಮನೆಗೆ ಹೋಗಲು ಅವಳು ಅವರಿಗೂ ಚೆನ್ನಾಗಿ ದತ್ತೂರದಮದ್ಯ ಕುಡಿಸಿ ಅವರ ಮೂಗುಗಳನ್ನು ಕುಯ್ಯಿಸಿ ಕೊಳಕುಗುಂಡಿಗೆ ಹಾಕಿಸಿದಳು. ಆಮೇಲೆ ಅವಳಿಗೆ ಈ ವರ್ತಕರು ಹೋಗಿ ಎಲ್ಲಾದರೂ ತನ್ನ ಗಂಡನನ್ನು ಕೊಂದುಹಾಕಿಬಿಟ್ಟಾರಲ್ಲಾ ಎಂದು ಚಿಂತೆ ಹತ್ತಿತು. ಆದ್ದರಿಂದ ಅದನ್ನು ತನ್ನ ಅತ್ತೆಯ ಕಿವಿಗೆ ಹಾಕಿದಳು. ಅವಳು ಅದನ್ನು ಕೇಳಿ, ‘ನೀನು ಮಾಡಿದ್ದೆಲ್ಲಾ ಸರಿಯೆ; ಆದರೆ ಅದರಿಂದ ನನ್ನ ಮಗನಿಗೆ ಏನಾದರೂ ಕೆಡುಕಾದರೆ ಏನು ಗತಿ?’ ಎಂದಳು. ದೇವಸ್ಮಿತೆಯು ‘ನಾನು ಹಿಂದೆ ಶಕ್ತಿಮತಿಯು ಅವಳ ಗಂಡನನ್ನು ತನ್ನ ಪ್ರಜ್ಞೆಯಿಂದ ಉಳಿಸಿಕೊಂಡಂತೆ ನನ್ನ ಪತಿಯನ್ನು ಉಳಿಸಿಕೊಳ್ಳುತ್ತೇನೆ’ ಎಂದು ಆ ಕಥೆಯನ್ನು ಹೇಳಿದಳು:-


### ಶಕ್ತಿಮತಿಯ ಕಥೆ


ನಮ್ಮೂರಿನಲ್ಲಿ ಮಣಿಭದ್ರನೆಂಬ ಯಕ್ಷನ ದೇವಾಲಯವಿದೆ; ಅದು ಜಾಗ್ರತೆಯ ಸ್ಥಳವೆಂದು ಜನರು ಹರಸಿಕೊಂಡು ಹರಕೆ ಒಪ್ಪಿಸುವುದಕ್ಕೆ ಬರುತ್ತಲೇ ಇರುತ್ತಾರೆ; ಆ ಊರಿನಲ್ಲಿ ಯಾರಾದರೂ ಪರಸ್ತ್ರೀಯೊಡನೆ ಇದ್ದದ್ದು ಸಿಕ್ಕಿದರೆ ಅವರಿಬ್ಬರನ್ನೂ ಆ ದೇವಾಲಯದೊಳಗೆ ಕೂಡಿಹಾಕಿದ್ದು ಮಾರನೆ ದಿನ ರಾಜಸಭೆಯಲ್ಲಿ ಅವರ ತಪ್ಪನ್ನು ಪ್ರಕಟಿಸಿ ಶಿಕ್ಷೆ ವಿಧಿಸುವುದು ರೂಢಿ. ಹೀಗಿರಲು ಒಂದು ರಾತ್ರಿ ಸಮುದ್ರದತ್ತನೆಂಬ ವರ್ತಕನೊಬ್ಬನು ಪರಸ್ತ್ರೀಯೊಡನೆ ಇದ್ದು ಸಿಕ್ಕಿಬಿದ್ದನು. ಪುರರಕ್ಷಕರು ಅವರನ್ನು ಯಕ್ಷಗೃಹದಲ್ಲಿ ಕೂಡಿ ಅಗಳಿಹಾಕಿಕೊಂಡು ಹೋದರು. ಇದು ಅವನ ಹೆಂಡತಿಯಾದ ಶಕ್ತಿಮತಿಗೆ ತಿಳಿಯಿತು. ಅವಳು ಬುದ್ಧಿವಂತೆ ಮತ್ತು ಪತಿವ್ರತೆ; ಅವಳು ಕೂಡಲೆ ಪೂಜಾಸಾಮಗ್ರಿಗಳನ್ನು ತೆಗೆದುಕೊಂಡು ಸಖಿಯರೊಡನೆ ದೇವಾಲಯಕ್ಕೆ ಹೋದಳು. ಪೂಜಾರಿಯು ದಕ್ಷಿಣೆಯ ಆಸೆಗೆ ಬಾಗಿಲನ್ನು ತೆಗೆದು ಅವಳನ್ನು ಒಳಗೆ ಬಿಟ್ಟನು. ಅವಳು ತನ್ನ ಗಂಡನೊಡನೆ ಇದ್ದ ಪರಸ್ತ್ರೀಗೆ ತನ್ನ ಬಟ್ಟೆಬರೆಗಳನ್ನು ಕೊಟ್ಟು ತನ್ನ ವೇಷದಲ್ಲಿ ಸಖಿಯರೊಡನೆ ಮನೆಗೆ ಹೋಗುವಂತೆ ಹೇಳಿ ತಾನು ತನ್ನ ಗಂಡನೊಡನೆ ಇದ್ದುಬಿಟ್ಟಳು. ಬೆಳಗ್ಗೆ ರಾಜನ ಕಡೆಯವರು ಬಂದು ನೋಡಿದಾಗ ಆ ವರ್ತಕನು ತನ್ನ ಹೆಂಡತಿಯೊಡನೆ ಇದ್ದದ್ದು ಕಂಡಿತು. ಆದ್ದರಿಂದ ರಾಜನು ಅವನನ್ನು ದಂಡಿಸುವುದಕ್ಕೆ ಬದಲು ಪುರಾಧ್ಯಕ್ಷನನ್ನೇ ದಂಡಿಸಿದನು. ವರ್ತಕನಿಗೆ ಬಿಡುಗಡೆಯಾಯಿತು.

ದೇವಸ್ಮಿತೆಯು ಈ ಕಥೆಯನ್ನು ಹೇಳಿ ಅತ್ತೆಯ ಅನುಮತಿಯ ಮೇರೆಗೆ ತಾನೂ ತನ್ನ ಚೇಟಿಯರೂ ಪುರುಷವೇಷ ಧರಿಸಿಕೊಂಡು ವ್ಯಾಪಾರಕ್ಕೆಂದು ಕಟಾಹದ್ವೀಪಕ್ಕೆ ಹೋದರು. ಅಲ್ಲಿ ಅವಳು ವರ್ತಕರ ಮಧ್ಯದಲ್ಲಿ ತನ್ನ ಗಂಡನನ್ನು ಕಂಡಳು; ಅವನೂ ಅವಳನ್ನು ನೋಡಿ ‘ಇವನು ಯಾರು? ನನ್ನ ಹೆಂಡತಿಯ ಚಹರೆ ಇದೆಯೆಲ್ಲಾ’ ಎಂದುಕೊಂಡನು. ಆದರೆ ಗುರುತು ಹತ್ತಲಿಲ್ಲ. ಅವಳು ರಾಜನನ್ನು ಕಂಡು ಪುರಜನರೆಲ್ಲರನ್ನೂ ಕೂಡಿಸಬೇಕೆಂದೂ ತಾನು ಅವರ ಮುಂದೆ ಅರಿಕೆಮಾಡಬೇಕಾದದ್ದಿದೆ ಎಂದೂ ಹೇಳಿದನು. ರಾಜನು ಕುತೂಹಲದಿಂದ ಸೇರಿಸಲು, ಅವಳು ‘ನಾಲ್ಕು ಜನ ನನ್ನ ಗುಲಾಮರು ಇಲ್ಲಿ ಸೇರಿಕೊಂಡಿದ್ದಾರೆ. ಅವರನ್ನು ಕೊಡಿಸಬೇಕು’ ಎಂದು ತನ್ನೂರಿಗೆ ಬಂದಿದ್ದ ಆ ನಾಲ್ವರನ್ನೂ ತೋರಿಸಿದಳು. ‘ಇವರು ವರ್ತಕರ ಮಕ್ಕಳು; ಗುಲಾಮರು ಹೇಗಾದಾರು?’ ಎಂದು ಅಲ್ಲಿದ್ದ ವರ್ತಕರೆಲ್ಲರೂ ಸಿಟ್ಟುಗೊಂಡರು. ಅವಳು ‘ನನ್ನ ಮಾತಿನಲ್ಲಿ ನಂಬಿಕೆ ಇಲ್ಲದಿದ್ದರೆ ಅವರ ಹಣೆಯನ್ನು ನೋಡಿ; ಅದರ ಮೇಲೆ ನಾಯಿ ಹೆಜ್ಜೆಯ ಗುರುತಿದೆ!’ ಎಂದಳು. ಅವರು ನಾಲ್ಕು ಜನವೂ ತಲೆಗೆ ಕಟ್ಟಿಕೊಂಡಿದ್ದ ಬಟ್ಟೆಯನ್ನು ಬಿಚ್ಚಿಸಿ ನೋಡಲು ಆ ಗುರುತು ಇತ್ತು. ವರ್ತಕರಿಗೆ ನಾಚಿಕೆಯಾಯಿತು. ರಾಜನು ಆಶ್ಚರ್ಯಪಟ್ಟು ಅದೇನು ಸಮಾಚಾರವೆಂದು ಕೇಳಲು ದೇವಸ್ಮಿತೆಯು ನಡೆದ ಸಂಗತಿಯನ್ನೆಲ್ಲಾ ಹೇಳಿದಳು. ನೆರವಿ ಎಲ್ಲಾ ನಕ್ಕಿತು. ರಾಜನು ‘ಇವರು ನಿನ್ನ ಗುಲಾಮರೆಂದು ನೀನು ಹೇಳಿದ್ದು ಸರಿ!’ ಎಂದನು. ವರ್ತಕರು ಅವರ ಬಿಡುಗಡೆಗಾಗಿ ಯಥೇಚ್ಛವಾಗಿ ಹಣ ತೆತ್ತರು. ಅವಳು ಆ ಹಣವನ್ನು ತೆಗೆದುಕೊಂಡು ಗಂಡನ ಜೊತೆಯಲ್ಲಿ ಊರಿಗೆ ಬಂದಳು. ಅಲ್ಲಿಂದಾಚೆಗೆ ಅವರು ಒಬ್ಬರನ್ನೊಬ್ಬರು ಅಗಲಿ ಇರುತ್ತಿರಲಿಲ್ಲ. ‘ದೇವಿ! ಹೀಗೆ ಕುಲಸ್ತ್ರೀಯರು ತಮ್ಮ ಶುದ್ಧಚಾರಿತ್ರ್ಯದಿಂದಲೂ ಧೈರ್ಯದಿಂದಲೂ ತದೇಕಮನಸ್ಕರಾಗಿ ತಮ್ಮ ಗಂಡಂದಿರನ್ನು ಸೇವಿಸುತ್ತಾರೆ. ಪತಿವ್ರತೆಯರಿಗೆ ಪತಿಯೇ ಪರದೇವತೆ--ಎಂದನು.

೬. ವತ್ಸರಾಜನು ವಿಂಧ್ಯಾಟವಿಯಲ್ಲಿದ್ದಾಗಲೇ ಚಂಡಮಹಾಸೇನನ ದೂತನು ಬಂದು ನಮಸ್ಕರಿಸಿ, ‘ವಾಸವದತ್ತೆಯನ್ನು ನೀನು ಕರೆದುಕೊಂಡು ಹೋದದ್ದು ಯುಕ್ತವಾಗಿದೆ; ಅದಕ್ಕೋಸ್ಕರವೇ ನಾನು ನಿನ್ನನ್ನು ಇಲ್ಲಿಗೆ ಕರೆತಂದಿದ್ದು; ಬಂಧನದಲ್ಲಿಟ್ಟು ನಿನಗೆ ಅವಳನ್ನು ಮದುವೆ ಮಾಡಿಕೊಟ್ಟರೆ ಹಿತವಾಗುವುದಿಲ್ಲವೆಂದು ಚಿಂತಿಸಿ ಸುಮ್ಮನಿದ್ದೆ; ಈಗ ವಿಧಿವಿರುದ್ಧವಾಗಿ ಮದುವೆಮಾಡಿಕೊಳ್ಳಬೇಡ; ಸ್ವಲ್ಪ ತಾಳು; ನನ್ನ ಮಗ ಗೋಪಾಲಕನು ಶೀಘ್ರದಲ್ಲಿಯೇ ಬಂದು ವಿಧಿಗನುಸಾರವಾಗಿ ಅವಳನ್ನು ಕೊಡುತ್ತಾನೆ-ಎಂದು ಚಂಡಮಹಾಸೇನನು ಸಂದೇಶ ಕಳುಹಿಸಿದ್ದಾನೆ’ ಎಂದು ಹೇಳಿದನು. ವಾಸವದತ್ತೆಯು ಇದನ್ನು ಕೇಳಿ ಸಂತೋಷಪಟ್ಟಳು. ಅನಂತರ ವತ್ಸರಾಜನು ‘ಗೋಪಾಲಕನು ಬರುವವರೆಗೂ ನೀನು ಇಲ್ಲಿಯೇ ಇದ್ದು ಅವನನ್ನೂ ಪುಳಿಂದರಾಜನನ್ನೂ ಕರೆದುಕೊಂಡು ಬಾ!’ ಎಂದು ಆ ದೂತನಿಗೆ ಹೇಳಿ ಸೇನೆಯೊಡನೆಯೂ ವಾಸವದತ್ತೆಯೊಡನೆಯೂ ಕೌಶಾಂಬಿಗೆ ಹೊರಟನು. ಪೌರಜನರು ಅವನು ಹೆಂಡತಿಯೊಡನೆ ಬಂದದ್ದನ್ನು ನೋಡಿ ಸಂತೋಷಪಟ್ಟರು. ಇಷ್ಟುದಿನವೂ ನಿದ್ರೆಹೋಗುತ್ತಿದ್ದ ಅರಮನೆಯು ಈಗ ಎದ್ದಂತಾಯಿತು. ಗೋಪಾಲಕನು ಒಂದೆರಡು ದಿನಗಳಲ್ಲಿಯೇ ಬಂದು ತಂಗಿಯನ್ನು ಮದುವೆಮಾಡಿಕೊಟ್ಟು ತಂದೆ ಕಳುಹಿಸಿದ್ದ ಬಳುವಳಿಯನ್ನೂ ಕೊಟ್ಟನು. ವತ್ಸರಾಜನು ಪೌರರನ್ನೆಲ್ಲಾ ಅವರವರ ಯೋಗ್ಯತಾನುಸಾರವಾಗಿ ಸನ್ಮಾನಮಾಡಲು ಯೌಗಂಧರಾಯಣ ರುಮಣ್ವಂತರನ್ನು ಗೊತ್ತುಮಾಡಿದನು. ಯೌಗಂಧರಾಯಣನು ರುಮಣ್ವಂತನನ್ನು ಕುರಿತು ‘ದೊರೆಯು ನಮಗೆ ತುಂಬ ಕಷ್ಟಕರವಾದ ಕೆಲಸವನ್ನು ಕೊಟ್ಟಿದ್ದಾನೆ; ಲೋಕವನ್ನು ಮೆಚ್ಚಿಸುವುದು ಸುಲಭವಲ್ಲ. ಒಬ್ಬ ಹುಡುಗನನ್ನು ಅಲಕ್ಷ್ಯಮಾಡಿದರೂ ರೋಷ ಹುಟ್ಟಬಹುದು’ ಎಂದು ಈ ಕಥೆಯನ್ನು ಹೇಳಿದನು: -


### ಬಾಲವಿನಷ್ಟಕನ ಕಥೆ


ಹಿಂದೆ ರುದ್ರಶರ್ಮನೆಂಬ ಬ್ರಾಹ್ಮಣನಿದ್ದನು; ಅವನಿಗೆ ಇಬ್ಬರು ಹೆಂಡಿರಿದ್ದರು. ಅವರಲ್ಲಿ ಒಬ್ಬಳು ಒಂದು ಮಗುವನ್ನು ಹೆತ್ತು ಸತ್ತುಹೋದಳು. ಇನ್ನೊಬ್ಬ ಹೆಂಡತಿಯು ಅದನ್ನು ಸರಿಯಾಗಿ ಸಾಕದಿರಲು ಅದರ ಕೈಕಾಲು ಒಣಗಿ ಹೊಟ್ಟೆ ದಪ್ಪವಾಯಿತು. ‘ತಾಯಿಯಿಲ್ಲದ ತಬ್ಬಲಿ ಮಗುವನ್ನು ಏಕೆ ಇಷ್ಟು ಉಪೇಕ್ಷೆ ಮಾಡುತ್ತಿದ್ದೀಯೇ?’ ಎಂದು ಗಂಡನು ಕೇಳಲು, ಅವಳು ‘ನಾನು ಎಷ್ಟೆಷ್ಟೋ ಉಪಚಾರ ಮಾಡುತ್ತೇನೆ; ಆದರೇನು ಮಾಡುವುದು? ಅವನ ಸ್ವಭಾವವೇ ಅಷ್ಟು! ಅದಕ್ಕೆ ನಾನೇನು ಮಾಡಲಿ?’ ಎಂದುಬಿಟ್ಟಳು. ಇರಬಹುದೆಂದು ಅವನು ಸುಮ್ಮನಾದನು. ಬಾಲವಿನಷ್ಟಕನೆಂಬ ಅ ಹುಡುಗನು ಐದು ವರ್ಷದವನಾಗಲು ಬುದ್ಧಿಶಾಲಿಯಾದದ್ದರಿಂದ ‘ನನ್ನ ಮಲತಾಯಿ ನನ್ನನ್ನು ಇಷ್ಟು ಅಲಕ್ಷ್ಯ ಮಾಡುತ್ತಿದ್ದಾಳೆ; ಇವಳಿಗೆ ಬುದ್ಧಿ ಕಲಿಸಬೇಕು!’ ಎಂದುಕೊಂಡು, ಒಂದುದಿನ ತಂದೆಯು ಅರಮನೆಯಿಂದ ಬಂದಮೇಲೆ ಗುಟ್ಟಾಗಿ ಮುದ್ದುಮಾತಿನಲ್ಲಿ ‘ಅಪ್ಪ! ನನಗೆ ಇಬ್ಬರು ಅಪ್ಪಂದಿರು!’ ಎಂದನು. ನಿತ್ಯವೂ ಹೀಗೆಯೇ ಹೇಳುತ್ತಿರಲು ಅವನು ತನ್ನ ಹೆಂಡತಿಗೆ ಯಾರೋ ಉಪಪತಿ ಇರಬಹುದೆಂದು ಸಂದೇಹಪಟ್ಟು ಅವಳನ್ನು ದೂರಮಾಡಿದನು. ಅವಳು ತನ್ನ ತಪ್ಪೇನೂ ಇಲ್ಲದೆ ಗಂಡನು ಹೀಗೆ ಅಲಕ್ಷ್ಯಮಾಡಿದ್ದನ್ನು ನೋಡಿ ಹುಡುಗನು ಏನೋ ಹೇಳಿರಬಹುದೆಂದುಕೊಂಡು. ಒಂದು ದಿನ ಅವನಿಗೆ ಮಡಿಯುಡಿಸಿ, ರುಚಿಯಾದ ತಿಂಡಿಕೊಟ್ಟು ತೊಡೆಯಮೇಲೆ ಕೂರಿಸಿಕೊಂಡು ‘ಮಗು! ಏಕಪ್ಪಾ ನಿಮ್ಮ ತಂದೆ ನನ್ನ ಮೇಲೆ ಕೋಪಿಸಿಕೊಳ್ಳುವ ಹಾಗೆ ಮಾಡಿದೆ?’ ಎಂದು ಕೇಳಿದಳು. ಅವನು, ‘ನಿನ್ನ ಮಗನನ್ನು ಮಾತ್ರ ಚೆನ್ನಾಗಿ ನೋಡಿಕೊಳ್ಳುತ್ತೀ, ನನ್ನನ್ನು ಅಲಕ್ಷ್ಯಮಾಡುತ್ತೀ; ಈಗಲಾದರೂ ಇದನ್ನು ಬಿಟ್ಟರೆ ಸರಿ, ಇಲ್ಲದಿದ್ದರೆ ಇದಕ್ಕಿಂತ ಹೆಚ್ಚು ಮಾಡುತ್ತೇನೆ’ ಎಂದು ಹೆದರಿಸಿದನು. ಅವಳು ‘ಇಲ್ಲಪ್ಪ, ಇನ್ನುಮೇಲೆ ಹೀಗೆ ಮಾಡುವುದಿಲ್ಲ, ನಿನ್ನ ತಂದೆ ಒಲಿಯುವಂತೆ ಮಾಡು!’ ಎಂದು ಕೇಳಿಕೊಂಡಳು. ಅದಕ್ಕೆ ಆ ಹುಡುಗನು ‘ಹಾಗಾದರೆ ಇವತ್ತು ಅಪ್ಪ ಬಂದಕೂಡಲೆ ನಿನ್ನ ಸೇವಕಳು ಒಂದು ಕನ್ನಡಿ ಹಿಡಿಯಲಿ; ಆಮೇಲೆ ನಾನು ಏನು ಮಾಡಬೇಕೋ ಮಾಡುತ್ತೇನೆ!’ ಎಂದನು. ಚೇಟಿಯು ಹಾಗೆಯೇ ಮಾಡಲು, ಹುಡುಗನು ಕನ್ನಡಿಯಲ್ಲಿದ್ದ ಪ್ರತಿಬಿಂಬವನ್ನು. ತಂದೆಗೆ ತೋರಿ ‘ಅಪ್ಪಾ! ಇಗೋ ಇದರಲ್ಲಿ ಕಾಣುತ್ತಾನೆ ನೋಡು ನನ್ನ ಎರಡನೆಯ ಅಪ್ಪ’ ಎಂದನು. ಅದನ್ನು ಕೇಳಿ ರುದ್ರಶರ್ಮನ ಮನಸ್ಸಿನಲ್ಲಿದ್ದ ಚಿಂತೆ ಹೋಯಿತು. ತಾನು ನಿಷ್ಕಾರಣವಾಗಿ ತನ್ನ ಹೆಂಡತಿಯಲ್ಲಿ ಸಂದೇಹಪಟ್ಟಿದ್ದೆನೆಂದು ನೊಂದುಕೊಂಡು ಹೆಂಡತಿಯಲ್ಲಿ ಪ್ರಸನ್ನನಾದನು.

ಈ ಕಥೆಯನ್ನು ಹೇಳಿ ಯೌಗಂಧರಾಯಣನು ‘ಆದ್ದರಿಂದ ಪರಿವಾರದವರನ್ನೆಲ್ಲಾ ಚೆನ್ನಾಗಿ ಸಂತೋಷಗೊಳಿಸಬೇಕು!’ ಎಂದನು. ಎಲ್ಲರೂ ತೃಪ್ತಿಗೊಂಡರು. ರಾಜನು ತನ್ನ ಸಚಿವರನ್ನು ವಸ್ತ್ರಭೂಷಣಾದಿಗಳಿಂದ ತಾನೇ ಗೌರವಿಸಿದನು. ಗೋಪಾಲಕನು ಊರಿಗೆ ಹಿಂತಿರುಗಿದನು.

ಕೆಲವು ಕಾಲದಮೇಲೆ ವತ್ಸರಾಜನು ಪೂರ್ವಪರಿಚಿತಳಾಗಿದ್ದ ವಿರಚಿಕೆಯೆಂಬ ಅಂತಃಪುರ ಪರಿಚಾರಿಕೆಯೊಡನೆ ಗುಟ್ಟಾಗಿ ವ್ಯವಹರಿಸುತ್ತಿದ್ದದ್ದನ್ನು ನೋಡಿ ವಾಸವದತ್ತೆಯು ಬೇಸರಪಟ್ಟುಕೊಂಡಳು. ಆಗ ಅವನು ಅವಳ ಕಾಲಿಗೆ ಬಿದ್ದು ಕ್ಷಮೆ ಕೇಳಿಕೊಂಡನು; ಅವಳು ಕಣ್ಣೀರುಹಾಕಿ ಶಾಂತಳಾದಳು. ಗೋಪಾಲಕನು ವಾಸವದತ್ತೆಗೆ ತಾನು ಗೆದ್ದು ತಂದಿದ್ದ ಬಂಧುಮತಿಯೆಂಬ ಹುಡುಗಿಯನ್ನು ಬಳುವಳಿಯಾಗಿ ಕೊಟ್ಟು ಹೋಗಿದ್ದನು. ಅವಳನ್ನು ಮಂಜುಳಿಕೆಯೆಂದು ಕರೆಯುತ್ತಿದ್ದರು. ಹುಡುಗಿಯು ಲಾವಣ್ಯಸಾಗರದಲ್ಲಿ ಹುಟ್ಟಿಬಂದ ಎರಡನೆಯ ಲಕ್ಷ್ಮಿಯಂತಿದ್ದಳು. ಅವಳನ್ನು ಉದ್ಯಾನಲತಾಮಂದಿರದಲ್ಲಿ ಕಂಡು ವತ್ಸರಾಜನು ವಸಂತಕನ ಸಹಾಯದಿಂದ ಗುಟ್ಟಾಗಿ ಗಾಂಧರ್ವವಿವಾಹ ಮಾಡಿಕೊಂಡುಬಿಟ್ಟನು. ವಾಸವದತ್ತೆಯು ಅದನ್ನು ಮರೆಯಾಗಿ ನೋಡಿಬಿಟ್ಟು ಕೋಪಿಸಿಕೊಂಡು ವಸಂತಕನನ್ನು ಸೆರೆಯಲ್ಲಿಡಿಸಿದಳು. ಆಗ ರಾಜನು ವಾಸವದತ್ತೆಯ ತವರುಮನೆಯಿಂದ ಬಂದಿದ್ದ ಸಾಕೃತ್ಯಾಯಿನಿ ಎಂಬ ಪ್ರವ್ರಾಜಿಕೆಯನ್ನು ಮರೆಹೊಕ್ಕು ಅವಳ ಮೂಲಕ ರಾಣಿಯನ್ನು ಒಲಿಸಿಕೊಂಡನು. ಆಮೇಲೆ ಅವಳ ಸಮ್ಮತಿಯಿಂದಲೇ ಬಂಧುಮತಿಗೂ ಅವನಿಗೂ ಮದುವೆಯಾಯಿತು. ವಸಂತಕನಿಗೆ ಬಿಡುಗಡೆಯಾಯಿತು. ಅವನು ನಗುನಗುತ್ತ ರಾಣಿಯ ಮುಂದೆ ಬಂದು ‘ದೇವಿ! ತಪ್ಪು ಮಾಡಿದವಳು ಬಂಧುಮತಿ! ನಾನೇನು ಮಾಡಿದೆ? ಹಾವಿನ ಮೇಲಿನ ರೋಷವನ್ನು ಡುಂಡುಭದ ಮೇಲೆ ತೋರಿಸುವುದೇ?’ ಎಂದನು. ವಾಸವದತ್ತೆಯು, ‘ಏನು ಹಾಗೆಂದರೆ?’ ಎಂದು ಕೇಳಲು ಅವನು ಈ ಕಥೆಯನ್ನು ಹೇಳಿದನು: -


### ರುರುಡುಂಡುಭರ ಕಥೆ


ಹಿಂದೆ ರುರುವೆಂಬ ಮುನಿಪುತ್ರನು ಸ್ಥೂಲಕೇಶನ ಆಶ್ರಮದಲ್ಲಿದ್ದ ಪ್ರಮದ್ವತಿ ಎಂಬ ಅದ್ಭುತ ಸುಂದರಿಯನ್ನು ಕಂಡು ಅವಳನ್ನು ಮೋಹಿಸಿದನು. ಅವಳು ಒಬ್ಬ ವಿದ್ಯಾಧರನಿಂದ ಮೇನಕೆಯಲ್ಲಿ ಹುಟ್ಟಿದವಳು. ಸ್ಥೂಲಕೇಶನ ಅಪ್ಪಣೆಪಡೆದು ಮದುವೆಗೆ ಸಿದ್ಧಮಾಡಿಕೊಳ್ಳಲು ಅವಳನ್ನು ಒಂದು ಹಾವು ಕಡಿದುಬಿಟ್ಟಿತು. ಆಗ ಆಕಾಶದಿಂದ ‘ಅಯ್ಯಾ ಬ್ರಾಹ್ಮಣಾ! ಇವಳು ಆಯುಸ್ಸು ತೀರಿ ಮೃತಳಾಗಿದ್ದಾಳೆ; ನಿನ್ನ ಆಯುಸ್ಸಿನಲ್ಲಿ ಅರ್ಧಕೊಟ್ಟು ಅವಳನ್ನು ಬದುಕಿಸು!’ ಎಂದು ವಾಣಿಯಾಯಿತು. ಅವನು ಹಾಗೆಯೇ ಮಾಡಿ ಅವಳನ್ನು ಮದುವೆಯಾದನು. ಆದರೆ ಅಲ್ಲಿಂದ ಮುಂದೆ ಅವನು ಎಲ್ಲೆಲ್ಲಿ ಹಾವನ್ನು ಕಂಡರೂ ಇವೇ ನನ್ನ ಹೆಂಡತಿಯನ್ನು ಕೊಂದಿದ್ದು ಎಂದು ಕೊಲ್ಲುತ್ತ ಬಂದನು. ಒಂದು ಸಾರಿ ಹೀಗೆ ಕೊಲ್ಲುವುದಕ್ಕೆ ಬರುತ್ತಿದ್ದ ಅವನನ್ನು ಒಂದು ಡುಂಡುಭವು ನೋಡಿ ಮನುಷ್ಯರ ಮಾತಿನಿಂದ ‘ಅಯ್ಯಾ ಬ್ರಾಹ್ಮಣ! ಹಾವಿನ ಮೇಲಿನ ರೋಷದಿಂದ ಡುಂಡುಭವನ್ನು ಏಕಯ್ಯ ಕೊಲ್ಲುತ್ತೀಯೆ? ನಿನ್ನ ಹೆಂಡತಿಯನ್ನು ಕೊಂದದ್ದು ಹಾವು; ಹಾವು ಬೇರೆ, ಡುಂಡುಭ ಬೇರೆ; ಹಾವಿಗೆ ವಿಷವಿದೆ; ಡುಂಡುಭಕ್ಕೆ ವಿಷವಿಲ್ಲ’ ಎಂದಿತು. ಅವನು ಆ ಮಾತನ್ನು ಕೇಳಿ ‘ಯಾರಯ್ಯಾ ನೀನು?’ ಎಂದು ಕೇಳಿದನು. ಅದು ‘ನಾನು ಶಾಪಗ್ರಸ್ತನಾಗಿದ್ದ ಮುನಿ; ನಿನ್ನೊಡನೆ ಸಂವಾದವೇ ಆ ಶಾಪಕ್ಕೆ ಕೊನೆ!’ ಎಂದು ಅಂತರ್ಧಾನ ಹೊಂದಿತು. - ಈ ಉಪಮಾನವನ್ನು ಮನಸ್ಸಿನಲ್ಲಿಟ್ಟುಕೊಂಡು ‘ಹಾವಿನ ಮೇಲಿನ ರೋಷವನ್ನು ಡುಂಡುಭದ ಮೇಲೆ ತೀರಿಸುವುದೇ?-ಎಂದೆ, ದೇವಿ!’ ಎಂದನು.

ವತ್ಸರಾಜನು ಕಾಮಿಯಾದ್ದರಿಂದ ಇಂಥ ಸಂದರ್ಭಗಳು ಆಗಾಗ್ಗೆ ನಡೆಯುತ್ತಲೇ ಇದ್ದವು. ಮದ್ಯಪಾನ, ವೀಣಾಗಾನ, ದಯಿತಾಮುಖದರ್ಶನ ಇವುಗಳಲ್ಲಿ ಲೋಲನಾಗಿ ಅವನು ಸುಖವಾಗಿದ್ದನು.

ಕಥಾಮುಖಲಂಬಕ ಮುಗಿಯಿತು

ಶ್ರೀರಸ್ತು





## ೦೩. ಲಾವಾಣಕಲಂಬಕ


ನಿರ್ವಿಘ್ನವಿಶ್ವನಿರ್ಮಾಣಸಿದ್ಧಯೇ ಯದನುಗ್ರಹಂ ।

ಮನ್ಯೇ ಸ ವವ್ರೇ ಧಾತಾಪಿ ತಸ್ಮೈ ವಿಘ್ನಜಿತೇ ನಮಃ ॥

ಆಶ್ಲಿಷ್ಯಮಾಣಃ ಪ್ರಿಯಯಾ ಶಂಕರೋಪಿ ಯದಾಜ್ಞಯಾ ।

ಉತ್ಕಂಪತೇ ಸ ಭುವನಂ ಜಯತ್ಯಸಮಸಾಯಕಃ ॥

೧. ಹೀಗೆ ವತ್ಸರಾಜನು ಕ್ರಮೇಣ ವಾಸವದತ್ತೆಯಲ್ಲಿ ಪೂರ್ತಿಯಾಗಿ ಆಸಕ್ತನಾಗಿಬಿಡಲು, ಒಂದು ದಿನ ರಾತ್ರಿ ಯೌಗಂಧರಾಯಣನು ರುಮಣ್ವಂತನನ್ನು ಕರೆಸಿಕೊಂಡು `ನಮ್ಮ ಮಹಾರಾಜನು ಪಾಂಡವವಂಶದಲ್ಲಿ ಹುಟ್ಟಿದನು; ಅವನಿಗೆ ಈ ಭೂಮಂಡಲವೆಲ್ಲವೂ ಹಸ್ತಿನಾಪುರಿಯೂ ಕುಲಕ್ರಮವಾಗಿ ಬಂದವು; ಅವನು ಅದೆಲ್ಲವನ್ನೂ ಬಿಟ್ಟು ಈ ಒಂದು ಮಂಡಲವನ್ನು ಉಳಿಸಿಕೊಂಡನು; ಸ್ತ್ರೀ ಮದ್ಯ ಮೃಗಯಾದಿಗಳಲ್ಲಿ ಆಸಕ್ತನಾಗಿ ಉಳಿದಿರುವ ರಾಜ್ಯದ ಆಡಳಿತವನ್ನೂ ನಮಗೆ ಒಪ್ಪಿಸಿಬಿಟ್ಟಿದ್ದಾನೆ; ಆದ್ದರಿಂದ ನಾವು ಅವನಿಗೆ ಕುಲಕ್ರಮಾಗತವಾದ ಭೂಮಂಡಲರಾಜ್ಯವು ಬರುವಂತೆ ನಮ್ಮ ಬುದ್ಧಿ ಉಪಯೋಗಿಸಿ ನಡೆದುಕೊಳ್ಳಬೇಕು. ಬುದ್ಧಿ ಯಿಂದ ಯಾವುದನ್ನು ಬೇಕಾದರೂ ಸಾಧಿಸಬಹುದು’ ಎಂದು ಈ ಕಥೆಯನ್ನು ಹೇಳಿದನು: -





ಮಹಾಸೇನನೆಂಬ ರಾಜನ ಕಥೆ


ಹಿಂದೆ ಮಹಾಸೇನನೆಂಬ ರಾಜನಿದ್ದನು; ಅವನ ರಾಜ್ಯವನ್ನು ಬಲಿಷ್ಠನಾದ ಶತ್ರುರಾಜನೊಬ್ಬನು ಮುತ್ತಿಗೆಹಾಕಲು, ಮಂತ್ರಿಗಳು ತಮ್ಮ ಅಧಿಕಾರವೆಲ್ಲಿ ತಪ್ಪಿಹೋದೀತೋ ಎಂದು, ಅವನಿಂದ ಶತ್ರುವಿಗೆ ದಂಡವನ್ನು ತೆರಿಸಿದರು. ರಾಜನು ಅಭಿಮಾನಶಾಲಿಯಾದ್ದರಿಂದ `ಶತ್ರುವಿಗೆ ಶರಣಾಗತನಾಗಿಬಿಟ್ಟೆನಲ್ಲಾ’ ಎಂದು ಕೊರಗುವುದಕ್ಕೆ ಮೊದಲುಮಾಡಿದನು. ಆ ಚಿಂತೆಯಿಂದ ಅವನ ಗುಲ್ಮವು ಬೆಳೆದು ಅವನು ಸಾಯುವ ಹಾಗಾದನು. ಅದು ಯಾವ ಔಷಧದಿಂದಲೂ ವಾಸಿಯಾಗುವುದಿಲ್ಲವೆಂದು ತಿಳಿದಿದ್ದ ಒಬ್ಬ ವೈದ್ಯನು `ಮಹಾರಾಣಿಯು ಸತ್ತುಹೋದಳು!’ ಎಂದನು. ಅದನ್ನು ಹಠಾತ್ತನೆ ಕೇಳಿದ ರಾಜನು ನೆಲದ ಮೇಲೆ ಬಿದ್ದುಬಿಡಲು, ಆ ದುಃಖಾತಿಶಯದಿಂದ ಗುಲ್ಮವು ತನ್ನಷ್ಟಕ್ಕೆ ತಾನೇ ಒಡೆದುಹೋಯಿತು; ರೋಗ ವಾಸಿಯಾದಮೇಲೆ ಹೆಂಡತಿಯೊಡನೆ ಸುಖವಾಗಿದ್ದದ್ದಲ್ಲದೆ ಅವನು ಶತ್ರುಗಳನ್ನೂ ಜಯಿಸಿದನು.

ಈ ಕಥೆಯನ್ನು ಹೇಳಿ ಯೌಗಂಧರಾಯಣನು “ಆ ವೈದ್ಯನು ತನ್ನ ಬುದ್ಧಿಬಲದಿಂದ ರಾಜನಿಗೆ ಹೇಗೆ ಹಿತವಾದದ್ದನ್ನು ಮಾಡಿದನೋ ನಾವೂ ಹಾಗೇ ರಾಜನಿಗೆ ಹಿತವನ್ನುಂಟುಮಾಡಿ ರಾಜ್ಯವನ್ನು ಸಂಪಾದಿಸಿಕೊಡಬೇಕು; ಮೊದಲು ಪೂರ್ವಕ್ಕೆ ಹೊರಟು ಮಗಧರಾಜನನ್ನು ವಶಪಡಿಸಿಕೊಳ್ಳಬೇಕು; ಅವನಿಗೆ ಪದ್ಮಾವತಿಯೆಂಬ ಸುಂದರಿಯಾದ ಮಗಳಿದ್ದಾಳೆ; ಅವಳನ್ನು ನಮ್ಮ ರಾಜನಿಗೆ ಕೊಡೆಂದು ಕೇಳಿದ್ದಕ್ಕೆ ಅವನು ‘ವತ್ಸರಾಜನಿಗೆ ವಾಸವದತ್ತೆಯ ಮೇಲೆ ತುಂಬ ಪ್ರೇಮ; ಪ್ರಾಣಕ್ಕಿಂತ ಹೆಚ್ಚು ಪ್ರಿಯಳಾದ ನನ್ನ ಮಗಳನ್ನು ಅವನಿಗೆ ಕೊಡಲಾರೆ!’ ಎಂದುಬಿಟ್ಟನು. ವಾಸವದತ್ತೆ ಇರುವಾಗ ರಾಜನೂ ಮತ್ತೊಬ್ಬಳನ್ನು ಮದುವೆಯಾಗುವುದಿಲ್ಲ. ದೇವಿಯು ಸುಟ್ಟುಹೋದಳೆಂದು ವರ್ತಮಾನ ಹುಟ್ಟಿಸಿದರೆ ನಮ್ಮ ಕೆಲಸವೆಲ್ಲಾ ಆಗುತ್ತದೆ. ಪದ್ಮಾವತಿಯ ಸಂಬಂಧ ದೊರೆತರೆ ಅವಳ ತಂದೆ ವಿರೋಧಿಯಾಗಿರುವುದು ಹೋಗಿ ಸಹಾಯನೇ ಆಗುತ್ತಾನೆ” ಎಂದನು. ರುಮಣ್ವಂತನು ‘ಇದು ಸಾಹಸಕಾರ್ಯ; ಪದ್ಮಾವತಿಗಾಗಿ ಕೈಕೊಳ್ಳುವ ಈ ಯುಕ್ತಿಯಿಂದ ನಮಗೇ ಕೆಡಕಾದರೂ ಆಗಬಹುದು; ಅದಕ್ಕೊಂದು ಕಥೆ ಹೇಳುತ್ತೇನೆ ಕೇಳು’ ಎಂದು ಇದನ್ನು ಹೇಳಿದನು: -


### ಪರಿವ್ರಾಜಕ ಮತ್ತು ವಾನರ ಇವರ ಕಥೆ


ಗಂಗಾತೀರದಲ್ಲಿ ಮಾಕಂದಿಕೆ ಎಂಬ ನಗರವಿದೆ; ಅಲ್ಲಿ ಹಿಂದೆ ಮೌನವ್ರತಧಾರಿಯಾದ ಒಬ್ಬ ಪರಿವ್ರಾಜಕನಿದ್ದನು; ಅವನು ಭಿಕ್ಷೆಗೆ ಹೋಗಿದ್ದಾಗ ಒಬ್ಬ ವರ್ತಕನ ಮನೆಯಲ್ಲಿ ಭಿಕ್ಷೆ ಹಾಕುವುದಕ್ಕೆ ಬಂದ ಅವನ ಮಗಳನ್ನು ನೋಡಿ ಮೋಹಗೊಂಡು ಆ ವರ್ತಕನ ಕಿವಿಗೆ ಬೀಳುವಂತೆ ‘ಹಾ! ಹಾ! ಕಷ್ಟ ಕಷ್ಟ!’ ಎಂದುಕೊಂಡು ಹೋದನು. ವರ್ತಕನು ಅವನನ್ನು ಗುಟ್ಟಾಗಿ ಕಂಡು ‘ಇದೇನು ಇವೊತ್ತು ನೀನು ಹೀಗೆ ಮೌನ ಬಿಟ್ಟು ಮಾತನಾಡಿಬಿಟ್ಟೆ?’ ಎಂದು ಕೇಳಿದನು. ಅವನು `ನಿನ್ನ ಮಗಳಲ್ಲಿ ಕೆಟ್ಟ ಲಕ್ಷಣಗಳಿವೆ; ಅವಳಿಗೆ ಮದುವೆಯಾದ ಕೂಡಲೆ, ನೀನೂ ನಿನ್ನ ಹೆಂಡತಿ ಮಕ್ಕಳೂ ಖಂಡಿತ ಸಾಯುವಿರಿ! ಆದ್ದರಿಂದ ನನಗೆ ದುಃಖವಾಯಿತು! ನೀನು ನನ್ನ ಶಿಷ್ಯನಾದ್ದರಿಂದ ನಿನಗೋಸ್ಕರ ಮೌನವನ್ನು ಬಿಟ್ಟೆ! ಅವಳನ್ನು ಒಂದು ಪೆಟ್ಟಿಗೆಯಲ್ಲಿ ಹಾಕಿ ಮೇಲೆ ಒಂದು ದೀಪವನ್ನಿಟ್ಟು ಪೆಟ್ಟಿಗೆಯನ್ನು ಗಂಗೆಯಲ್ಲಿ ತೇಲಿಬಿಡು!’ ಎಂದನು. ವರ್ತಕನು ಹೆದರಿಕೆಯ ಸ್ವಭಾವದವನಾದ್ದರಿಂದ ವಿಮರ್ಶೆಮಾಡದೆ ಅದರಂತೆ ನಡಸಿದನು. ಪರಿವ್ರಾಜಕನು ತನ್ನ ಶಿಷ್ಯರಿಗೆ `ಗಂಗಾನದಿಯಲ್ಲಿ ದೀಪವಿಟ್ಟ ಒಂದು ಪೆಟ್ಟಿಗೆ ತೇಲಿಬರುತ್ತದೆ; ಅದನ್ನು ಗುಟ್ಟಾಗಿ ನನ್ನ ಹತ್ತಿರಕ್ಕೆ ತೆಗೆದುಕೊಂಡು ಬನ್ನಿ; ಅದರೊಳಗಿನಿಂದ ಏನಾದರೂ ಧ್ವನಿ ಕೇಳಿಬಂದರೂ ಅದರ ಮುಚ್ಚಳವನ್ನು ತೆಗೆಯಬೇಡಿ!’ ಎಂದು ಹೇಳಿಕಳುಹಿಸಿದನು. ಅವರು ಬರುವುದರೊಳಗೆ ಒಬ್ಬ ರಾಜಪುತ್ರನು ಅದನ್ನು ನೋಡಿ ಆಳುಗಳಿಂದ ತರಿಸಿಕೊಂಡು ಕುತೂಹಲದಿಂದ ಬಾಗಿಲು ತೆಗೆಸಲು ಒಳಗೆ ದಿವ್ಯಸುಂದರಿಯಾದ ಹುಡುಗಿ ಇದ್ದಳು; ಅವಳನ್ನು ಕೂಡಲೆ ಗಾಂಧರ್ವ ರೀತಿಯಿಂದ ಕೈಹಿಡಿದು ಪೆಟ್ಟಿಗೆಗೆ ಒಂದು ಭಯಂಕರವಾದ ವಾನರವನ್ನು ಕೂಡಿ ಮೇಲೆ ದೀಪವಿಟ್ಟು ಮೊದಲಿನಂತೆಯೇ ತೇಲಿಬಿಡಿಸಿದನು. ಪರಿವ್ರಾಜಕನ ಶಿಷ್ಯರು ಅದನ್ನು ಕಂಡು ತಮ್ಮ ಗುರುವಿಗೆ ತೆಗೆದುಕೊಂಡುಹೋಗಿ ಕೊಟ್ಟರು. ಅವನು, ‘ನೀವೆಲ್ಲರೂ ಹೋಗಿ ತೆಪ್ಪನೆ ಮಲಗಿಕೊಳ್ಳಿ! ನಾನೊಬ್ಬನೇ ಇದರಮೇಲೆ ಮಂತ್ರವನ್ನು ಸಾಧಿಸಬೇಕು!’ ಎಂದು ಹೇಳಿ ಆ ಪೆಟ್ಟಿಗೆಯ ಬಾಗಿಲನ್ನು ತೆಗೆದನು. ಒಳಗಿನಿಂದ ಕೋತಿಯು ನೆಗೆದು ಅವನ ಮೂಗುಕಿವಿಗಳನ್ನು ಕಿತ್ತುಹಾಕಿತು. ಬೆಳಗ್ಗೆ ಇದು ಎಲ್ಲರಿಗೂ ತಿಳಿದು ಅವನು ಹಾಸ್ಯಕ್ಕೆ ಈಡಾದನು. ತನ್ನ ಮಗಳಿಗೆ ಶ್ಲಾಘ್ಯನಾದ ಪತಿ ದೊರೆತನೆಂದು ವರ್ತಕನಿಗೆ ಸಂತೋಷವಾಯಿತು.

ಈ ಕಥೆಯನ್ನು ಹೇಳಿ ರುಮಣ್ವಂತನು ‘ಬುದ್ಧಿವಂತಿಕೆ ಮಾಡುವುದಕ್ಕೆ ಹೋಗಿ, ನಾವೂ ಆ ಪರಿವ್ರಾಜಕನ ಹಾಗಾದರೆ ಏನು ಗತಿ? ಅಲ್ಲದೆ ವಾಸವದತ್ತೆಯ ವಿರಹದಿಂದ ರಾಜನಿಗೆ ಅನರ್ಥ ಸಂಭವಿಸಿದರೂ ಸಂಭವಿಸಬಹುದು! ತನಗೆ ಪ್ರಿಯಳಾದ ಹೆಂಗಸನ್ನು ಅಗಲಿದರೆ ಎಂಥ ವಿವೇಕಶಾಲಿಯೂ ವ್ಯಥೆಗೆ ಗುರಿಯಾಗುವನು; ಇನ್ನು ವತ್ಸರಾಜನ ವಿಚಾರದಲ್ಲಿ ಹೇಳಬೇಕಾದದ್ದೇನು?’ ಎಂದು ಈ ಕಥೆಯನ್ನು ಹೇಳಿದನು: -


### ಉನ್ಮಾದಿನೀ ದೇವಸೇನರ ಕಥೆ


ಹಿಂದೆ ಶ್ರಾವಸ್ತಿಯಲ್ಲಿ ದೇವಸೇನನೆಂಬ ಬುದ್ಧಿಶಾಲಿಯಾದ ರಾಜನಿದ್ದನು. ಆ ಊರಿನ ಸಾಹುಕಾರನೊಬ್ಬನಿಗೆ ದಿವ್ಯಸುಂದರಿಯಾದ ಒಬ್ಬ ಮಗಳಿದ್ದಳು. ಅವಳ ರೂಪನ್ನು ನೋಡಿದವರೆಲ್ಲರೂ ಬೆರಗುವಟ್ಟು ಹುಚ್ಚುಹಿಡಿದು ಹೋಗುತ್ತಿದ್ದುದ್ದರಿಂದ ಅವಳಿಗೆ ಉನ್ಮಾದಿನೀ ಎಂದೇ ಹೆಸರಾಯಿತು. ಇಂಥ ಹೆಣ್ಣನ್ನು ರಾಜನ ಗಮನಕ್ಕೆ ತರದೇ ಮತ್ತಾರಿಗಾದರೂ ಕೊಟ್ಟರೆ ಅವನು ಕೋಪಿಸಿಕೊಂಡಾನೆಂದು ಹೆದರಿ ಆ ವರ್ತಕನು ರಾಜನ ಬಳಿಗೆ ಹೋಗಿ ‘ದೇವ! ನನ್ನಲ್ಲಿ ಒಂದು ಕನ್ಯಾರತ್ನವಿದೆ; ತಮಗೆ ಅವಶ್ಯಕವಿದ್ದರೆ ಪರಿಗ್ರಹಿಸಬಹುದು! ಎಂದು ತಿಳಿಸಿದನು. ಅವನು ಹುಡುಗಿಯನ್ನು ನೋಡಿಕೊಂಡು ಬರುವಂತೆ ಕೆಲವು ಬ್ರಾಹ್ಮಣರನ್ನು ಕಳುಹಿಸಿಕೊಟ್ಟನು. ಅವರು ಅವಳನ್ನು ನೋಡಿದಕೂಡಲೇ ಹುಚ್ಚು ಹಿಡಿದವರಂತಾಗಿ ‘ರಾಜನು ಇವಳನ್ನೇನಾದರೂ ಮದುವೆಯಾದರೆ ಅವಳ ಮೇಲೇ ಮನಸ್ಸುಳ್ಳವನಾಗಿ ಬಿಡುತ್ತಾನೆ; ರಾಜಕಾರ್ಯಗಳೆಲ್ಲಾ ಹಾಳಾಗಿಬಿಡುತ್ತವೆ; ಇಂಥವಳನ್ನು ಕಟ್ಟಿಕೊಂಡೇನು!' ಎಂದುಕೊಂಡು ರಾಜನಿಗೆ `ಆ ಹುಡುಗಿ ಲಕ್ಷಣವಾಗಿಲ್ಲ!’ ಎಂದು ಹೇಳಿಬಿಟ್ಟರು. ರಾಜನು ಬೇಡವೆಂದಮೇಲೆ ಅವನ ಸೇನಾಪತಿಯು ಅವಳನ್ನು ಮದುವೆಯಾದನು. ಒಂದು ದಿನ ರಾಜನು ಆ ಮಾರ್ಗವಾಗಿ ಹೋಗುತ್ತಿರುವಾಗ ಅವಳು ತನ್ನ ಗಂಡನ ಮನೆಯ ಮಹಡಿಯ ಮೇಲೆ ನಿಂತಿದ್ದು ರಾಜನ ಕಣ್ಣಿಗೆ ಬಿದ್ದಳು. ರಾಜನು ಅವಳನ್ನು ನೋಡಿದಕೂಡಲೆ ಅವನಿಗೆ ಸಮ್ಮೋಹನೌಷಧವನ್ನು ಪ್ರಯೋಗಿಸಿದಂತಾಯಿತು. ಮನೆಗೆ ಹೋಗಿ ಸಂತಾಪಪಡುತ್ತ ಮಲಗಿಬಿಟ್ಟನು. ಸೇನಾಪತಿಯು ಅದನ್ನು ನೋಡಿ ರಾಜನಿಗೆ `ಅವಳು ತಮ್ಮ ದಾಸಿ; ಪರಸ್ತ್ರೀಯಲ್ಲ; ಬೇಕಾದರೆ ದೇವಾಲಯದಲ್ಲಿ ಅವಳನ್ನು ಬಿಟ್ಟುಬಿಡುತ್ತೇನೆ; ಆಮೇಲೆ ನೀವು ಪರಿಗ್ರಹಿಸಬಹುದು!’ ಎಂದು ಬಗೆಬಗೆಯಾಗಿ ಹೇಳಿದನು. ರಾಜನು `ನಾನು ಪರಸ್ತ್ರೀಯನ್ನು ಮುಟ್ಟುವುದಿಲ್ಲ; ನೀನು ಅವಳನ್ನು ಬಿಟ್ಟರೆ ಅದು ಅಧರ್ಮವಾಗುತ್ತದೆ; ನೀನು ಶಿಕ್ಷೆಗೆ ಗುರಿಯಾಗುತ್ತೀಯೆ!’ ಎಂದನು. ಎಲ್ಲರೂ ಸುಮ್ಮನಾದರು. ಅವನು ಅದೇ ತಾಪದಲ್ಲಿಯೇ ಮೃತಿಹೊಂದಿದನು. ಹೀಗೆಯೇ ವಾಸವದತ್ತೆ ಇಲ್ಲದಿದ್ದರೆ ವತ್ಸರಾಜನೇನಾಗುವನೋ !-ಎಂದನು. ಯೌಗಂಧರಾಯಣನು ‘ಕಾರ್ಯದ ಮೇಲೆ ದೃಷ್ಠಿಯುಳ್ಳ ರಾಜರು ಕ್ಲೇಶವನ್ನು ಸಹಿಸಿಕೊಳ್ಳುತ್ತಾರೆ. ರಾವಣ ಸಂಹಾರವಾಗಬೇಕೆಂದು ದೇವತೆಗಳು ಉಪಾಯವಾಗಿ ಸೀತಾದೇವಿಯನ್ನು ಬೇರೆಮಾಡಿದಾಗ ರಾಮನು ವಿರಹವ್ಯಥೆಯನ್ನು ಸಹಿಸಿಕೊಳ್ಳಲಿಲ್ಲವೇ?' ಎಂದನು. ರುಮಣ್ವಂತನು `ರಾಮ ಮೊದಲಾದವರು ದೇವತೆಗಳು; ಅವರ ಮನಸ್ಸು ಎಲ್ಲವನ್ನೂ ಸಹಿಸಿಕೊಳ್ಳಬಲ್ಲದು; ಮನುಷ್ಯರ ಮನಸ್ಸು ಸಹಿಸಿಕೊಳ್ಳಲಾರದು’ ಎಂದು ಈ ಕಥೆಯನ್ನು ಹೇಳಿದನು:-


### ಇಲ್ಲಕ ಮತ್ತು ಅವನ ಪ್ರಿಯಪತ್ನಿ ಇವರ ಕಥೆ


ಮಧುರೆಯಲ್ಲಿ ಇಲ್ಲಕನೆಂಬ ವರ್ತಕನಿದ್ದನು. ಅವನಿಗೆ ಅವನಲ್ಲಿಯೇ ಮನಸ್ಸು ನೆಟ್ಟುಹೋಗಿದ್ದ ಒಬ್ಬ ಪ್ರಿಯಪತ್ನಿ ಇದ್ದಳು; ಅವನು ಒಂದು ಸಾರಿ ಕಾರ್ಯನಿಮಿತ್ತವಾಗಿ ದ್ವೀಪಾಂತರಕ್ಕೆ ಹೋಗಬೇಕಾಯಿತು; ಅವಳೂ ಅವನೊಡನೆ ಹೋಗಲಿಷ್ಟಪಟ್ಟಳು. ಆದರೆ ಅಲಂಕಾರಮಾಡಿಕೊಂಡು ಸಿದ್ಧವಾಗಿ ನಿಂತಿದ್ದರೂ ಅವಳನ್ನು ಬಿಟ್ಟು ಅವನು, ತಾನೊಬ್ಬನೇ ಹೊರಟುಬಿಟ್ಟನು. ಅಂಗಳದ ಬಾಗಿಲನ್ನು ಒರಗಿಕೊಂಡು ಕಣ್ಣೀರು ಹಾಕುತ್ತ ಅವನು ಕಾಣುವವರೆಗೂ ನೋಡುತ್ತನಿಂತಿದ್ದು, ಕಣ್ಮರೆಯಾದಕೂಡಲೆ, ಅವಳು ಪ್ರಾಣಬಿಟ್ಟಳು. ಅದನ್ನು ಕೇಳಿದ ವರ್ತಕನು ಹಿಂತಿರುಗಿ ಬಂದು ಸ್ವರ್ಗಚ್ಯುತಳಾದ ಲಕ್ಮಿಯಂತಿದ್ದ ಅವಳನ್ನು ತೊಡೆಯಮೇಲೆ ಹಾಕಿಕೊಂಡು ತಾನೂ ಪ್ರಾಣಬಿಟ್ಟನು. ಹೀಗೆ ವಿರಹದಿಂದ ಗಂಡ ಹೆಂಡಿರಿಬ್ಬರೂ ಮೃತರಾದರು. ಆದ್ದರಿಂದ ರಾಜನಿಗೂ ರಾಣಿಗೂ ವಿಯೋಗವಾಗದಂತೆ ನೋಡಿಕೊಳ್ಳಬೇಕು- ಎಂದನು. ಯೌಗಂಧರಾಯಣನು ‘ಇದನ್ನೆಲ್ಲಾ ನಾನು ಯೋಚಿಸಿ ನಿಶ್ಚಯಿಸಿಕೊಂಡಿದ್ದೇನೆ. ರಾಜಕಾರ್ಯಗಳು ನಡೆಯಬೇಕಾದರೆ ಹೀಗೆಯೇ; ಅದಕ್ಕೊಂದು ಕಥೆ ಹೇಳುತ್ತೇನೆ ಕೇಳು!’ ಎಂದು ಇದನ್ನು ಹೇಳಿದನು: -


### ಪುಣ್ಯಸೇನನೆಂಬ ರಾಜನ ಕಥೆ


ಹಿಂದೆ ಉಜ್ಜಯಿನಿಯಲ್ಲಿ ಪುಣ್ಯಸೇನನೆಂಬ ರಾಜನಿದ್ದನು. ಒಂದು ಸಾರಿ ಅವನನ್ನು ಬಲಿಷ್ಠನಾದ ಶತ್ರುರಾಜನು ಮುತ್ತಿದನು. ಅವನನ್ನು ಜಯಿಸುವುದು ಅಸಾಧ್ಯವಾಗಿದ್ದದ್ದರಿಂದ ಬುದ್ಧಿವಂತರಾದ ಮಂತ್ರಿಗಳು ತಮ್ಮ ರಾಜನು ಸತ್ತುಹೋದನೆಂದು ಪ್ರವಾದವನ್ನು ಹರಡಿದರು. ಅವನನ್ನು ಬಚ್ಚಿಟ್ಟು, ಯಾವುದೋ ಹೆಣವನ್ನು ರಾಜಮರ್ಯಾದೆಯಿಂದ ಸುಟ್ಟರು; ಆಮೇಲೆ ‘ಈಗ ನಮ್ಮ ದೇಶಕ್ಕೆ ರಾಜನಿಲ್ಲದ್ದರಿಂದ ನೀನೇ ರಾಜನಾಗು’ ಎಂದು ದೂತರ ಮೂಲಕ ಶತ್ರುರಾಜನಿಗೆ ಹೇಳಿಕಳುಹಿಸಿದರು. ಅವನು ಆಗಲೆಂದನು. ಸೇನಾಶಿಬಿರವು ತೆಗೆದು, ಸೇನೆ ಚದುರಿತು. ಆಮೇಲೆ ಪುಣ್ಯಸೇನನನ್ನು ಹೊರಪಡಿಸಿ, ತಮ್ಮ ಸೈನ್ಯದಿಂದ ಆ ಶತ್ರುವನ್ನು ಸಂಹರಿಸಿದನು. ಆದ್ದರಿಂದ ನಾವೂ ಈಗ ರಾಣಿ ಸುಟ್ಟು ಹೋದಳೆಂದು ವರ್ತಮಾನ ಹುಟ್ಟಿಸಿ ಧೈರ್ಯದಿಂದ ಕಾರ್ಯ ಸಾಧಿಸಬೇಕು ಎಂದನು.

ಯೌಗಂಧರಾಯಣನು ಹೀಗೆ ನಿರ್ಧಾರಮಾಡಿಕೊಂಡಿದ್ದದ್ದನ್ನು ನೋಡಿ ರುಮಣ್ವಂತನು ‘ಹಾಗಾದರೆ ಗೋಪಾಲಕನೊಡನೆ ಆಲೋಚಿಸಿ ಮಾಡೋಣ’ ಎಂದನು. ಯೌಗಂಧರಾಯಣನು ಒಪ್ಪಿ ಗೋಪಾಲಕನನ್ನು ಕರೆಸಿ ತಮ್ಮ ಯೋಚನೆಯನ್ನು ಹೇಳಲು ರಾಜಹಿತೈಷಿಯಾದ ಅವನು ಅದಕ್ಕೆ ಒಪ್ಪಿಗೆ ಕೊಟ್ಟನು. ರುಮಣ್ವಂತನು ಮತ್ತೆ ವ್ಯಾಕುಲನಾಗಿ ‘ದೇವಿ ಸುಟ್ಟುಹೋದಳೆಂದು ರಾಜನು ಪ್ರಾಣಬಿಟ್ಟಾನು! ಅದನ್ನು ನಾವು ಯೋಚಿಸಬೇಕು’ ಎಂದನು. ಯೌಗಂಧರಾಯಣನು ಆ ವಿಚಾರದಲ್ಲಿ ಚಿಂತಿಸಬೇಕಾದದ್ದಿಲ್ಲ; ಗೋಪಾಲಕನು ಅಷ್ಟೇನೂ ಚಿಂತೆಗೊಳಗಾಗದಿರುವುದನ್ನು ನೋಡಿ ದೊರೆಯು ಒಂದು ವೇಳೆ ರಾಣಿಯು ಬದುಕಿದ್ದರೂ ಬದುಕಿರಬಹುದು ಎಂದು ಧೈರ್ಯತಳೆಯುತ್ತಾನೆ; ಅವನೂ ಸತ್ತ್ವಶಾಲಿ; ಅಲ್ಲದೆ ಬೇಗ ಮದುವೆಯಾಗುತ್ತದೆ. ಆಮೇಲೆ ತಡಮಾಡದೆ ರಾಣಿಯನ್ನೂ ತೋರಿಸಿಬಿಡುತ್ತೇವೆ!’ ಎಂದನು. ಹೀಗೆ ಎಲ್ಲರೂ ಒಪ್ಪಿದಮೇಲೆ ರುಮಣ್ವಂತನು ವತ್ಸರಾಜನಲ್ಲಿಗೆ ಬಂದು, ‘ದೇವ! ನಾವು ಈಗ ಲಾವಾಣಕಕ್ಕೆ ಹೋಗುವುದು ಒಳ್ಳೆಯದು. ಅದು ಬಹು ರಮ್ಯವಾದ ಸ್ಥಳ; ಬೇಟೆಗೆ ಉತ್ತಮವಾದ ಪ್ರದೇಶ; ಅದನ್ನು ಮಗಧರಾಜನು ಪೀಡಿಸುತ್ತಲೇ ಇರುತ್ತಾನೆ; ಆದ್ದರಿಂದ ಅಲ್ಲಿಗೆ ಹೋದರೆ ರಕ್ಷಣೆ, ವಿನೋದ ಎರಡೂ ಆದಂತಾಗುತ್ತದೆ!’ ಎಂದನು. ವತ್ಸರಾಜನು ಒಪ್ಪಿ ವಾಸವದತ್ತೆಯೊಡನೆ ಹೊರಡಲನುವಾದನು. ಆಗ ಅಕಸ್ಮಾತ್ತಾಗಿ ನಾರದಮುನಿಯು ಅಂತರಿಕ್ಷದಿಂದ ಇಳಿದುಬಂದು ರಾಜನಿಗೆ ಒಂದು ಪಾರಿಜಾತದ ಮಾಲಿಕೆಯನ್ನು ಕೊಟ್ಟು. “ಅಯ್ಯಾ! ವಾಸವದತ್ತೆಯನ್ನು ನೋಡಿದಾಗ ಒಂದು ಸಂಗತಿ ಜ್ಞಾಪಕಕ್ಕೆ ಬಂತು. ಅದೇನೆಂದರೆ ನಿನ್ನ ಮುತ್ತಾತಂದಿರಾದ ಪಂಚಪಾಂಡವರಿಗೆ ದ್ರೌಪದಿಯೊಬ್ಬಳೇ ಹೆಂಡತಿಯಾಗಿದ್ದಳು; ಅವಳೂ ವಾಸವದತ್ತೆಯಂತೆಯೇ ಅಪ್ರತಿಮ ರೂಪವತಿ; ಅದರ ಕಷ್ಟವನ್ನು ಮನಸ್ಸಿಗೆ ತಂದುಕೊಂಡು ನಾನು ‘ಸ್ತ್ರೀ ನಿಮಿತ್ತವಾಗಿ ವೈರ ಉಂಟಾಗದಂತೆ ನೋಡಿಕೊಳ್ಳಿ; ಅದೇ ಆಪತ್ತಿಗೆ ಮೂಲ; ಎಂದು ಸುಂದೋಪಸುಂದರ ಕಥೆ ಹೇಳಿದೆ. -ಹಿಂದೆ ಸುಂದೋಪಸುಂದರೆಂಬ ತ್ರಿಲೋಕಕಂಟಕರೂ ದುರ್ಜಯರೂ ಆದ ರಾಕ್ಷಸ ಅಣ್ಣತಮ್ಮಂದಿರಿದ್ದರು. ಅವರನ್ನು ನಾಶಪಡಿಸಲು ಬ್ರಹ್ಮನು ವಿಶ್ವಕರ್ಮನಿಗೆ ಆಜ್ಞೆಮಾಡಿ ತಿಲೋತ್ತಮೆಯೆಂಬ ದಿವ್ಯಸ್ತ್ರೀಯನ್ನು ನಿರ್ಮಾಣಮಾಡಿಸಿದನು. ಅವನ ಅಪ್ಪಣೆಯಂತೆ ಅವಳು ಕೈಲಾಸೋದ್ಯಾನದಲ್ಲಿದ್ದ ಅವರನ್ನು ಪ್ರಲೋಭನಗೊಳಿಸುವುದಕ್ಕೆ ಹೋದಳು. ಅವಳನ್ನು ನೋಡಿದಕೂಡಲೆ ಅವಳು ನನಗೆ ತನಗೆಂದು ಇಬ್ಬರೂ ಹೊಡೆದಾಡಿ ಸತ್ತುಹೋದರು. ಆದ್ದರಿಂದ ನೀವು ‘ಅಣ್ಣನ ಜೊತೆಯಲ್ಲಿದ್ದಾಗ ಅವಳು ಅತ್ತಿಗೆ, ತಮ್ಮನ ಜೊತೆಯಲ್ಲಿದ್ದಾಗ ಸೊಸೆ’ ಎಂದು ಒಪ್ಪಂದಮಾಡಿಕೊಳ್ಳಿ ಎಂದೆ. ಅವರು ಒಪ್ಪಿ ಸುಖವಾಗಿದ್ದರು. ಅವರ ಸ್ನೇಹವನ್ನು ನೆನೆದು ನಿನ್ನನ್ನು ನೋಡಿಕೊಂಡು ಹೋಗೋಣವೆಂದು ಬಂದೆ. ನಿನ್ನ ಮಂತ್ರಿಗಳು ಹೇಳಿದ ಹಾಗೆ ನಡೆದುಕೊಂಡರೆ ನಿನಗೆ ಅಭ್ಯುದಯವುಂಟಾಗುತ್ತದೆ; ಸ್ವಲ್ಪಕಾಲ ದುಃಖವಿರುತ್ತದೆ. ಆದರೆ ಅದನ್ನು ತುಂಬ ಮನಸ್ಸಿಗೆ ಹತ್ತಿಸಿಕೊಳ್ಳಬೇಡ; ಅದು ಸುಖದಲ್ಲಿಯೇ ಮುಗಿಯುತ್ತದೆ” ಎಂದು ಹೇಳಿ ಅಂತರ್ಧಾನನಾದನು. ಇದರಿಂದ ಯೌಗಂಧರಾಯಣ ಮುಂತಾದವರು ಮಾಡಿದ್ದ ಯೋಚನೆಗೆ ಬೆಂಬಲ ದೊರೆಯಿತು.

೨. ಅದರಂತೆ ಅವರು ಗಂಡಹೆಂಡಿರನ್ನು ಹೊರಡಿಸಿಕೊಂಡು ಲಾವಾಣಕಕ್ಕೆ ಹೊರಟರು. ಸೈನ್ಯಸಮೇತನಾಗಿ ಬಂದಿದ್ದ ಅವನನ್ನು ನೋಡಿ ಮಗಧರಾಜನು ತನ್ನ ಮೇಲೆಲ್ಲಿ ಬಿದ್ದಾನೋ ಎಂದು ಯೌಗಂಧರಾಯಣನಲ್ಲಿಗೆ ತನ್ನ ದೂತನನ್ನು ಕಳುಹಿಸಿದನು. ಮಂತ್ರಿಯೂ ಅವನನ್ನು ಉಚಿತ ರೀತಿಯಲ್ಲಿ ಸನ್ಮಾನಮಾಡಿದನು. ವತ್ಸೇಶ್ವರನು ಅಲ್ಲಿ ಇದ್ದುಕೊಂಡು ನಿತ್ಯವೂ ಬೇಟೆಗಾಗಿ ದೂರ ಹೋಗುತ್ತಿದ್ದನು. ಒಂದು ದಿನ ಅವನು ಹೀಗೆ ಹೊರಗೆ ಹೋಗಿದ್ದಾಗ ಯೌಗಂಧರಾಯಣ ರುಮಣ್ವಂತ ವಸಂತಕರು ಗೋಪಾಲಕನನ್ನು ಜೊತೆಯಲ್ಲಿ ಕರೆದುಕೊಂಡು ವಾಸವದತ್ತೆಯನ್ನು ಕಂಡರು. ಗೋಪಾಲಕನು ಮೊದಲು ಅವಳೊಡನೆ ಮಾತನಾಡಿದಮೇಲೆ ಯೌಗಂಧರಾಯಣನು ಈ ರಾಜಕಾರ್ಯದಲ್ಲಿ ಅವಳ ಸಹಾಯವನ್ನು ಪ್ರಾರ್ಥಿಸಿದನು. ತನಗೆ ಅದು ವಿರಹವೇದನೆಯನ್ನುಂಟುಮಾಡುವುದಾದರೂ ಚಿಂತೆಯಿಲ್ಲವೆಂದು ಅವಳು ಒಪ್ಪಿಕೊಂಡಳು. ಆಗ ಯೌಗಂಧರಾಯಣನು ಅವಳಿಗೆ ಒಬ್ಬ ಬ್ರಾಹ್ಮಣ ಹೆಂಗಸಿನ ವೇಷ ಹಾಕಿಸಿ, ವಸಂತಕನನ್ನು ಒಬ್ಬ ಒಕ್ಕಣ್ಣಿನ ಹುಡುಗನನ್ನಾಗಿ ಮಾಡಿ, ತಾನು ಒಬ್ಬ ವೃದ್ಧಬ್ರಾಹ್ಮಣನ ವೇಷ ತಾಳಿ ಅವರನ್ನು ಕರೆದುಕೊಂಡು ಮಗಧದ ಕಡೆಗೆ ಹೊರಟನು. ವಾಸವದತ್ತೆಯ ಮನಸ್ಸೆಲ್ಲವೂ ಗಂಡನ ಮೇಲಿತ್ತು; ದೇಹಮಾತ್ರ ಹೋಗುತ್ತಿತ್ತು. ಅವರು ಅತ್ತಲಾಗಿ ಹೋದಕೂಡಲೇ ರುಮಣ್ವಂತನು ಅವಳಿದ್ದ ಮನೆಗೆ ಬೆಂಕಿ ಹೊತ್ತಿಸಿ ‘ಅಯ್ಯೋ, ಅಯ್ಯೋ! ವಸಂತಕನೂ ರಾಣಿಯೂ ಸುಟ್ಟುಹೋದರು!’ ಎಂದು ಬೊಬ್ಬೆ ಇಟ್ಟನು. ಮನೆ ಉರಿದುಹೋಯಿತು. ಅತ್ತ ಯೌಗಂಧರಾಯಣನು ಮಗಧರಾಜಧಾನಿಗೆ ತಲಪಿ ಅಲ್ಲಿ ಉದ್ಯಾನದಲ್ಲಿದ್ದ ಪದ್ಮಾವತಿಯನ್ನು ನೋಡಹೋದನು. ಕಾವಲುಗಾರರು ತಡೆದರು. ಪದ್ಮಾವತಿಯು ಬ್ರಾಹ್ಮಣ ಹೆಂಗಸನ್ನು ನೋಡಿ ಕಾವಲುಗಾರರಿಗೆ ಹೇಳಿ ಅವರನ್ನು ಕರೆಸಿಕೊಂಡಳು. ಅವರಾರೆಂದು ಕೇಳಲು ಯೌಗಂಧರಾಯಣನು ‘ಅಮ್ಮಾ! ಇವಳು ನನ್ನ ಮಗಳು ಆವಂತಿಕೆ; ವ್ಯಸನಾಸಕ್ತನಾದ ಇವಳ ಗಂಡನು ಎಲ್ಲೋ ಹೋಗಿಬಿಟ್ಟಿದ್ದಾನೆ; ಅವನನ್ನು ಹುಡುಕಿ ಕರೆತರುವವರೆಗೆ ಇವಳು ನಿನ್ನ ಹತ್ತಿರ ಇರಲಿ; ಈ ಹುಡುಗ ಇವಳ ತಮ್ಮ; ಇವನೂ ಜೊತೆಯಲ್ಲಿದ್ದರೆ ಅವಳಿಗೆ ತಾನು ಒಬ್ಬೊಂಟಿಗಳಾಗಿದ್ದೇನೆಂಬ ದುಃಖವಿರುವುದಿಲ್ಲ!’ ಎಂದನು. ಅವಳು ಒಪ್ಪಿಕೊಂಡಳು. ಅನಂತರ ಅವನು ಬೇಗ ಹಿಂತಿರುಗಿ ಲಾವಾಣಕಕ್ಕೆ ಬಂದುಬಿಟ್ಟನು. ವಾಸವದತ್ತೆಯು ಪದ್ಮಾವತಿಯ ಮನೆಯಲ್ಲಿ ಗೋಡೆಯ ಮೇಲೆ ಬರೆದಿದ್ದ ಸೀತಾವಿರಹಚಿತ್ರವನ್ನು ನೋಡುತ್ತ ತನ್ನ ವ್ಯಥೆಯನ್ನು ಸಹಿಸಿಕೊಂಡಿದ್ದಳು. ಅವಳ ರೂಪಲಾವಣ್ಯ ನಡೆನುಡಿಗಳನ್ನು ನೋಡಿ ಪದ್ಮಾವತಿಯು ಅವಳು ಉತ್ತಮ ಜಾತಿಯ ಸ್ತ್ರೀಯೆಂದು ನಿರ್ಧರಿಸಿ ತಕ್ಕ ರೀತಿಯಲ್ಲಿ ಉಪಚರಿಸುತ್ತಿದ್ದಳು. ‘ಇವಳು ನಿಜವಾಗಿಯೂ ಯಾರೋ ಗುಟ್ಟಾಗಿ ವೇಷಮರೆಸಿಕೊಂಡಿರುವವಳೆಂದು ತೋರುತ್ತದೆ; ಹಿಂದೆ ದ್ರೌಪದಿ ಹೀಗೆ ವಿರಾಟನ ಮನೆಯಲ್ಲಿರಲಿಲ್ಲವೇ!’ ಎಂದು ಯೋಚಿಸುತ್ತಿದ್ದಳು. ಒಂದು ದಿನ ವಾಸವದತ್ತೆಯು ಅವಳಿಗೆ ಬಾಡಿಹೋಗದ ಮಾಲಿಕೆಯನ್ನು ಕಟ್ಟಿಕೊಟ್ಟು ಅಳಿಸಿಹೋಗದ ತಿಲಕವನ್ನಿಟ್ಟಳು; ಇದನ್ನು ಅವಳು ವತ್ಸರಾಜನಿಂದ ಕಲಿತುಕೊಂಡಿದ್ದಳು; ಇವನ್ನು ಪದ್ಮಾವತಿಯ ತಾಯಿ ನೋಡಿ ಈ ಮಾಲಾತಿಲಕಗಳನ್ನು ಯಾರು ಮಾಡಿಕೊಟ್ಟರು ಎಂದು ಕೇಳಿದಳು; ಪದ್ಮಾವತಿಯು ‘ನಮ್ಮ ಮನೆಯಲ್ಲಿ ಆವಂತಿಕೆಯೆಂಬವಳೊಬ್ಬಳಿದ್ದಾಳೆ. ಅವಳು ಮಾಡಿಕೊಟ್ಟಳು!’ ಎಂದಳು. ತಾಯಿಯು ‘ಹಾಗಿದ್ದರೆ ಅವಳು ಮನುಷ್ಯಳಲ್ಲ, ಯಾರೋ ದೇವತೆ; ದೇವತೆಯರೂ ಋಷಿಗಳೂ ಸಜ್ಜನರನ್ನು ಪರೀಕ್ಷಿಸಬೇಕೆಂದು ಹೀಗೆ ಮೋಸಮಾಡುವುದುಂಟು; ಅದಕ್ಕೊಂದು ಕಥೆ ಹೇಳುತ್ತೇನೆ ಕೇಳು!’ ಎಂದು ಇದನ್ನು ಹೇಳಿದಳು:-


### ದುರ್ವಾಸ ಮತ್ತು ಕುಂತಿ - ಇವರ ಕಥೆ


ಹಿಂದೆ ಕುಂತಿಭೋಜನೆಂಬ ರಾಜನಿದ್ದನು; ಅವನ ಮನೆಗೆ ದುರ್ವಾಸನೆಂಬ ಮುನಿಯು ಬಂದು ಅಲ್ಲಿಯೇ ಇದ್ದುಬಿಟ್ಟಿದ್ದನು; ರಾಜನು ತನ್ನ ಮಗಳಾದ ಕುಂತಿಯನ್ನು ಅವನ ಸೇವೆಗೆ ನಿಯಮಿಸಿದ್ದನು; ಅವಳು ಪ್ರಯತ್ನಪೂರ್ವಕವಾಗಿ ಅವನನ್ನು ಸೇವೆಮಾಡುತ್ತಿದ್ದಳು; ಒಂದು ದಿನ ಅವನು ಕುಂತಿಯನ್ನು ಕುರಿತು ‘ನಾನು ಸ್ನಾನಮಾಡಿಕೊಂಡು ಬರುವಹೊತ್ತಿಗೆ ಪಾಯಸಮಾಡಿಟ್ಟಿರು!’ ಎಂದು ಹೇಳಿ ಹೋದನು. ಕುಂತಿಯು ಮಾಡಿಕೊಟ್ಟಳು. ಆದರೆ ಪಾತ್ರೆ ತುಂಬ ಬಿಸಿಯಾಗಿತ್ತು; ಕೈಯಲ್ಲಿ ಹಿಡಿದುಕೊಳ್ಳುವುದಕ್ಕೇ ಆಗುತ್ತಿರಲಿಲ್ಲ; ಆದ್ದರಿಂದ ಆತನು ಕುಂತಿಯ ಬೆನ್ನನ್ನು ನೋಡಿದನು; ಅವಳು ಅವನ ಅಭಿಪ್ರಾಯವನ್ನು ತಿಳಿದುಕೊಂಡು ಅದನ್ನು ತನ್ನ ಬೆನ್ನಮೇಲೆ ಹೊತ್ತುಕೊಂಡಳು; ಆಗ ಅವನು ಪಾಯಸವನ್ನು ತೃಪ್ತಿಯಾಗಿ ತಿಂದನು; ಆದರೆ ಅವಳ ಬೆನ್ನು ಸುಟ್ಟುಹೋಯಿತು; ಅವಳು ಮಾತ್ರ ತುಟಿಪಿಟಕ್ಕೆನ್ನಲಿಲ್ಲ; ಅವನು ಅದರಿಂದ ಸಂತುಷ್ಟನಾಗಿ ಅವಳಿಗೆ ವರವನ್ನು ಕೊಟ್ಟನು; ಹಾಗೇ ಯಾರೋ ನಿನ್ನ ಹತ್ತಿರವೂ ಇರಬೇಕು; ಆದ್ದರಿಂದ ಅವಳನ್ನು ಉಪಚರಿಸುತ್ತಿರು! -ಎಂದು ಹೇಳಿದಳು. ಅದರಂತೆ ಅವಳು ವಾಸವದತ್ತೆಯನ್ನು ಬಹುವಾಗಿ ಗೌರವಿಸುತ್ತಿದ್ದಳು; ಆದರೆ ವಾಸವದತ್ತೆ ಮಾತ್ರ ಪತಿವಿರಹದಿಂದ ಸೊರಗಿರುತ್ತಿದ್ದಳು; ವಸಂತಕನ ಚೇಷ್ಟೆಗಳು ಆಗಾಗ್ಗೆ ನಗು ಬರಿಸುತ್ತಿದ್ದವು.

ಅತ್ತ ವತ್ಸರಾಜನು ಬೇಟೆಯಾಡಿಕೊಂಡು ಲಾವಾಣಕಕ್ಕೆ ಹಿಂತಿರುಗಿಬರಲು ತನ್ನ ಅಂತಃಪುರವು ಸುಟ್ಟು ಬೂದಿಯಾಗಿದ್ದದ್ದು ಕಂಡಿತು; ರಾಣಿಯೂ ವಸಂತಕನೂ ಸುಟ್ಟುಹೋದರೆಂದು ಮಂತ್ರಿಗಳು ಹೇಳಿದರು; ಅದನ್ನು ಕೇಳಿದ ಕೂಡಲೆ ಅವನು ಮೂರ್ಛೆಹೋಗಿ ಬಿದ್ದುಬಿಟ್ಟನು; ಎಚ್ಚರವಾದಮೇಲೂ ಹೃದಯವು ದುಃಖದಿಂದ ದಹಿಸುತ್ತಿತ್ತು; ಆದ್ದರಿಂದ ಅತ್ತನು; ಗೋಳಾಡಿದನು; ಪ್ರಾಣ ಕಳೆದುಕೊಳ್ಳುವ ಯೋಚನೆ ಬಂತು; ಉತ್ತರಕ್ಷಣದಲ್ಲಿಯೇ `ಅವಳಲ್ಲಿ ನನಗೆ ವಿದ್ಯಾಧರರಾಜನಾಗುವ ಮಗ ಹುಟ್ಟುತ್ತಾನೆ ಎಂದು ನಾರದಋಷಿಯು ಹೇಳಿದ್ದನು; ಅದು ಸುಳ್ಳಾಗಲಾರದು; ಸ್ವಲ್ಪಕಾಲ ದುಃಖವಿರುತ್ತದೆ ಎಂದೂ ಹೇಳಿದ್ದನು. ಗೋಪಾಲಕನಿಗೆ ಅಷ್ಟೇನೂ ದುಃಖವಿರುವಂತೆ ಕಾಣುವುದಿಲ್ಲ; ಯೌಗಂಧರಾಯಣಾದಿಗಳೂ ಹಾಗೆಯೇ ಹೆಚ್ಚು ದುಃಖಪಡುತ್ತಿಲ್ಲ; ಆದ್ದರಿಂದ ದೇವಿಯು ಬದುಕಿದ್ದರೂ ಬದುಕಿರಬಹುದು; ಇದು ಮಂತ್ರಿಗಳ ಕಾರ್ಯನೀತಿ ಎಂದು ತೋರುತ್ತದೆ; ಪ್ರಾಯಶಃ ಅವಳನ್ನು ಮತ್ತೆ ಕಂಡೇನು. ಆದ್ದರಿಂದ ಕೊನೆಯವರೆಗೂ ನೋಡೋಣ!’ ಎಂದುಕೊಂಡು ಧೈರ್ಯತಾಳಿದನು. ಮಗಧರಾಜನಿಗೆ ಚಾರರ ಮೂಲಕ ಈ ವೃತ್ತಾಂತವೆಲ್ಲಾ ತಿಳಿಯಿತು. ಆಗ ಅವನು ವತ್ಸರಾಜನಿಗೆ ಪದ್ಮಾವತಿಯನ್ನು ಕೊಡಲಿಷ್ಟವನ್ನು ಸೂಚಿಸಿ ದೂತರನ್ನು ಕಳುಹಿಸಿದನು. ವತ್ಸರಾಜನು ಒಪ್ಪಲು, ಯೌಗಂಧರಾಯಣನು ಲಗ್ನ ಕಟ್ಟಿಸಿ ತಮ್ಮ ಕಡೆಯ ದೂತನ ಕೈಯಲ್ಲಿ ಹೇಳಿಕಳುಹಿಸಿದನು. ಅಲ್ಲಿಂದ ಏಳನೆಯ ದಿನದಲ್ಲಿ ಮದುವೆ ನಡೆಯತಕ್ಕದ್ದೆಂದು ನಿಶ್ಚಯವಾಯಿತು; ಹಾಗಾದರೆ ರಾಜನು ವಾಸವದತ್ತೆಯನ್ನು ಮರೆಯಬಹುದೆಂದು ಮಂತ್ರಿಯು ಹೇಳಿಕಳುಹಿಸಿದನು. ಮಗಧರಾಜನು ಒಪ್ಪಿ ಮದುವೆಗೆ ಸಿದ್ಧತೆಗಳನ್ನು ಮಾಡಿಕೊಂಡನು. ಇಷ್ಟನಾದ ಗಂಡ ದೊರೆತನೆಂದು ಪದ್ಮಾವತಿಗೂ ಸಂತೋಷವಾಯಿತು. ವಾಸವದತ್ತೆಗೇ ಆ ಮಾತು ಶೂಲವಾಗಿತ್ತು. 'ಇದರಿಂದ ಶತ್ರುವು ಮಿತ್ರನಾಗುತ್ತಾನೆ; ನಿನ್ನ ಗಂಡನೇನೋ ಎಂದಿನಂತೆಯೇ ಇರುತ್ತಾನೆ’ -ಎಂದು ವಸಂತಕನು ಸಮಾಧಾನ ಮಾಡುತ್ತಿದ್ದನು. ಲಗ್ನ ಹತ್ತಿರವಾದಾಗ ವಾಸವದತ್ತೆಯು ಪದ್ಮಾವತಿಗೆ ಅಳಿಸದ ತಿಲಕವನ್ನಿಟ್ಟು ಬಾಡಿಹೋಗದ ಮಾಲಿಕೆಯನ್ನು ಕಟ್ಟಿಕೊಟ್ಟಳು. ವತ್ಸರಾಜನು ಬರುತ್ತಿದ್ದ ಹಾಗೆಯೇ ಅವು ಕಣ್ಣಿಗೆ ಬಿದ್ದು ‘ಇವುಗಳನ್ನು ರಚಿಸಿದವರು ಯಾರು!’ ಎಂದುಕೊಂಡನು. ಯಥಾಕಾಲದಲ್ಲಿ ಮದುವೆಯಾಯಿತು. ಆದರೆ ಒಂದು ಕ್ಷಣವೂ ಅವನು ವಾಸವದತ್ತೆಯನ್ನು ಮರೆತಿರಲಿಲ್ಲ. ಅವನು ಅಂತಃಪುರದೊಳಕ್ಕೆ ಹೋದರೆ ವಾಸವದತ್ತೆ ಕಣ್ಣಿಗೆ ಬಿದ್ದು ಆಭಾಸ ನಡೆದೀತೆಂದು ಯೌಗಂಧರಾಯಣನು ಮಗಧರಾಜನಿಗೆ ‘ಈಗಲೇ ನಮ್ಮ ಮಹಾರಾಜನನ್ನು ಕಳುಹಿಸಿಕೊಡಬೇಕು’ ಎಂದು ಹೇಳಿದನು. ಅವನು ಅದಕ್ಕೆ ಒಪ್ಪಿ ಮಗಳಿಗೂ ಅಳಿಯನಿಗೂ ಊಟ ಮಾಡಿಸಿ ಮಂತ್ರಿಗಳೊಡನೆಯೂ ಪರಿವಾರದೊಡನೆಯೂ ಸಾಗಕಳುಹಿಸಿದನು. ವಾಸವದತ್ತೆಯೂ ವಸಂತಕನೂ ಗೂಢವಾಗಿ ಸೈನ್ಯದಹಿಂದೆ ಹೋಗುತ್ತಿದ್ದರು. ಲಾವಾಣಕಕ್ಕೆ ಬಂದಮೇಲೆ ರಾಜನು ಹೊಸಹೆಂಡತಿಯೊಡನೆ ತನ್ನ ಬಿಡಾರವನ್ನು ಸೇರಿದನು. ವಾಸವದತ್ತೆಯು ಗೋಪಾಲಕನಿದ್ದೆಡೆಗೆ ಬಂದು ಅಣ್ಣನನ್ನು ತಬ್ಬಿಕೊಂಡು ಗೊಳೋ ಎಂದು ಅಳುವುದಕ್ಕೆ ಮೊದಲುಮಾಡಿದಳು. ಯೌಗಂಧರಾಯಣನೂ ರುಮಣ್ವಂತನೂ ಇದನ್ನು ತಿಳಿದು ಅಲ್ಲಿಗೆ ಬಂದರು. ಈ ಮಧ್ಯೆ ಪದ್ಮಾವತಿಯ ಮಹತ್ತರರು ‘ನಮ್ಮನ್ನೆಲ್ಲಾ ಬಿಟ್ಟುಬಿಟ್ಟು ಆವಂತಿಕೆಯು ಏನು ಕಾರಣದಿಂದಲೋ ಗೋಪಾಲಕ ರಾಜಪುತ್ರನ ಮನೆಗೆ ಹೋದಳು!’ ಎಂದು ಅವಳಲ್ಲಿ ದೂರಿದರು. ಅವಳು ಶಂಕಿತಳಾಗಿ ವತ್ಸರಾಜನ ಎದುರಿಗೇ ‘ನೀನು ನಮ್ಮಲ್ಲಿ ನ್ಯಾಸವಾಗಿರುವವಳು; ಆದ್ದರಿಂದ ಅಲ್ಲಿ ನಿನಗೆ ಏನು ಕೆಲಸ? ನಾನು ಇರುವ ಕಡೆಯಲ್ಲಿ ನೀನೂ ಇರಬೇಕು; -ಎಂದು ಆವಂತಿಕೆಗೆ ಹೇಳಿ!’ ಎಂದು ಮಹತ್ತರರಿಗೆ ಅಪ್ಪಣೆ ಮಾಡಿದಳು. ಅವರು ಅತ್ತಲಾಗಿ ಹೋದಮೇಲೆ ವತ್ಸರಾಜನು ಪದ್ಮಾವತಿಯನ್ನು ‘ಈ ಮಾಲಾತಿಲಕಗಳನ್ನು ನಿನಗೆ ರಚಿಸಿದವರಾರು?’ ಎಂದು ಕೇಳಿದನು. ಅವಳು ‘ಆವಂತಿಕೆಯೆಂಬವಳನ್ನು ಒಬ್ಬ ಬ್ರಾಹ್ಮಣನು ನಮ್ಮ ಮನೆಯಲ್ಲಿ ನ್ಯಾಸವಾಗಿ ಇಟ್ಟುಹೋಗಿದ್ದಾನೆ; ಇವು ಅವಳು ಮಾಡಿದವು:’ ಎಂದು ಹೇಳಿದಳು. ಅದನ್ನು ಕೇಳಿದ್ದೇ ತಡ, ಅವಳು ವಾಸವದತ್ತೆಯಾಗಿರಬೇಕೆಂದು ವತ್ಸರಾಜನು ಗೋಪಾಲಕನ ಮನೆಗೆ ಬಂದನು. ಮಹತ್ತರರು ಇನ್ನೂ ಹೊರಗೇ ಇದ್ದರು. ಅವನು ನೆಟ್ಟಗೆ ಒಳಕ್ಕೆ ಹೋಗಲು ಅಲ್ಲಿ ವಾಸವದತ್ತೆ ಕಣ್ಣಿಗೆ ಬಿದ್ದಳು. ಅವನು ಶೋಕಾತಿರೇಕದಿಂದ ಚಟ್ಟನೆ ನೆಲದ ಮೇಲೆ ಬಿದ್ದುಬಿಟ್ಟನು. ವಾಸವದತ್ತೆಯೂ ಬಿದ್ದು ತನ್ನ ನಡತೆಯನ್ನು ನಿಂದಿಸಿಕೊಳ್ಳುತ್ತ ಅಳುವುದಕ್ಕೆ ಮೊದಲುಮಾಡಿದಳು. ಅವರನ್ನು ನೋಡಿ ಯೌಗಂಧರಾಯಣನಿಗೂ ಅಳು ಬಂತು; ಆ ಕೋಲಾಹಲವನ್ನು ಕೇಳಿ ಪದ್ಮಾವತಿಯೂ ವ್ಯಾಕುಲಳಾಗಿ ಅಲಿಗೆ ಬಂದಳು. ಒಂದೊಂದಾಗಿ ಅವಳಿಗೆ ಎಲ್ಲವೂ ತಿಳಿದವು. ‘ಗಂಡನಿಗೆ ಇಷ್ಟು ದುಃಖ ಉಂಟುಮಾಡುತ್ತ ನಾನು ಬದುಕಿದ್ದೇನು ಪ್ರಯೋಜನ?’ ಎಂದು ವಾಸವದತ್ತೆಯು ಗೋಳಿಟ್ಟಳು. ಯೌಗಂಧರಾಯಣನು ‘ದೇವ! ಪದ್ಮಾವತಿಯನ್ನು ಪಡೆದರೆ ನಿಮಗೆ ಸಾಮ್ರಾಜ್ಯ ಲಭಿಸುತ್ತದೆಂದು ನಾನು ಇದನ್ನೆಲ್ಲಾ ಮಾಡಿದೆ; ದೇವಿಯದು ಇದರಲ್ಲಿ ಏನೂ ತಪ್ಪಿಲ್ಲ! ಅವಳ ಶೀಲಕ್ಕೆ ಪದ್ಮಾವತಿಯೇ ಸಾಕ್ಷಿ!’ ಎಂದು ಬಿನ್ನವಿಸಿದನು. ಪದ್ಮಾವತಿಯು ‘ಈಕೆ ಪರಿಶುದ್ದಳೆಂದು ಅಗ್ನಿಪ್ರವೇಶ ಮಾಡುವುದಕ್ಕೆ ಸಿದ್ದಳಾಗಿದ್ದೇನೆ!’ ಎಂದಳು. ವತ್ಸರಾಜನು, ‘ನಾನೇ ಅಪರಾಧಿ! ನನಗೋಸ್ಕರ ತಾನೇ ದೇವಿಯು ಇಷ್ಟು ಕಷ್ಟ ಸಹಿಸಬೇಕಾಯಿತು!’ ಎಂದನು. ವಾಸವದತ್ತೆಯು ‘ರಾಜನಿಗೆ ಮನಶುದ್ಧಿಯಾಗುವಂತೆ ನಾನೇ ಅಗ್ನಿ ಪ್ರವೇಶಮಾಡುತ್ತೇನೆ!’ ಎಂದಳು. ಆಗ ಯೌಗಂಧರಾಯಣನು ಶುದ್ಧಾಚಮನ ಮಾಡಿ ಪೂರ್ವಾಭಿಮುಖವಾಗಿ ನಿಂತು ‘ಎಲೈ ಲೋಕಪಾಲಕರೇ! ನಾನು ಹಿತಕಾರಿಯೂ ದೇವಿಯು ಪರಿಶುದ್ಧಳೂ ಆಗಿರುವ ಪಕ್ಷಕ್ಕೆ ಅದನ್ನು ತಿಳಿಸಿ!’ ಎಂದನು. ಕೂಡಲೇ ‘ಎಲೈ ರಾಜನೇ! ಇಂಥ ಮಂತ್ರಿಯೂ ಹೆಂಡತಿಯೂ ಇರುವುದರಿಂದ ನೀನು ಧನ್ಯ! ಆಕೆಯದು ಏನೂ ತಪ್ಪಿಲ್ಲ!’ ಎಂದು ಅಶರೀರವಾಣಿಯಾಯಿತು. ಆಗ ವತ್ಸರಾಜನು ಯೌಗಂಧರಾಯಣನ ಕಾರ್ಯವನ್ನು ಹೊಗಳಿ ಇಬ್ಬರು ಹೆಂಡತಿಯರನ್ನೂ ಕರೆದುಕೊಂಡು ಹೋಗಿ ಅವರೊಡನೆ ಸುಖವಾಗಿದ್ದನು.

೩. ಮರುದಿನ ವತ್ಸರಾಜನು ವಾಸವದತ್ತೆಯೊಡನೆಯೂ ಪದ್ಮಾವತಿಯೊಡನೆಯೂ ಪಾನಲೀಲೆ ನಡಸಿ ಗೋಪಾಲಕ ರುಮಣ್ವಂತ ವಸಂತಕ ಯೌಗಂಧರಾಯಣರನ್ನು ಕರಸಿ ಅವರೊಡನೆ ಮಾತನಾಡುತ್ತ ತನ್ನ ವಿರಹದ ಪ್ರಸ್ತಾಪ ಬಂದಾಗ ಈ ಕಥೆಯನ್ನು ಹೇಳಿದನು:


### ಊರ್ವಶೀ ಪುರೂರವರ ಕಥೆ


ಹಿಂದೆ ಪುರೂರವನೆಂಬ ಪರಮವೈಷ್ಣವನಾದ ರಾಜನಿದ್ದನು; ಅವನು ಸ್ವರ್ಗಕ್ಕೂ ಹೋಗಬಹುದಾಗಿತ್ತು; ಅವನು ಒಂದು ದಿನ ನಂದನವನದಲ್ಲಿ ಊರ್ವಶಿಯನ್ನು ನೋಡಿ ಮೋಹಗೊಂಡನು. ಅವಳಿಗೂ ಹಾಗೇ ಅವನ ಮೇಲೆ ಮನಸ್ಸಾಯಿತು. ಇದನ್ನು ತಿಳಿದ ಶ್ರೀವಿಷ್ಣುವು ನಾರದನ ಮೂಲಕ ಇಂದ್ರನಿಗೆ ಹೇಳಿಕಳುಹಿಸಿ ಊರ್ವಶಿಯನ್ನು ಅವನಿಗೆ ಕೊಡಿಸಿದನು. ಅವನು ಅವಳನ್ನು ಭೂಲೋಕಕ್ಕೆ ಕರೆದುಕೊಂಡು ಬಂದು ಸುಖವಾಗಿದ್ದನು. ಹೀಗಿರಲು ಒಂದುಸಾರಿ ದೇವಾಸುರಯುದ್ಧ ಪ್ರಾಪ್ತವಾಯಿತು. ಆಗ ಇಂದ್ರನು ಪುರೂರವನ ಸಹಾಯವನ್ನಪೇಕ್ಷಿಸಿದನು. ಯುದ್ದದಲ್ಲಿ ಮಾಯಾಸುರನು ಹತನಾದಮೇಲೆ ಜಯೋತ್ಸವ ನಡೆಯಿತು. ಅದರಲ್ಲಿ ರಂಭೆಯು ನರ್ತನ ಮಾಡುತ್ತಿರಲು ಪುರೂರವನು ಅದನ್ನು ನೋಡಿ ನಕ್ಕನು. ರಂಭೆಯು ಕೋಪಗೊಂಡು ‘ಮನುಷ್ಯಮಾತ್ರನಾದ ನಿನಗೆ ಈ ದಿವ್ಯ ನೃತ್ಯವೇನರ್ಥವಾಗುತ್ತದೆ?’ ಎಂದಳು. ಅವನು ‘ಊರ್ವಶಿಯ ಸಹವಾಸದಲ್ಲಿದ್ದು ಅದನ್ನು ನಿನ್ನ ಗುರುವಾದ ತುಂಬುರುವಿಗಿಂತ ಹೆಚ್ಚಾಗಿ ತಿಳಿದುಕೊಂಡಿದ್ದೇನೆ!’ ಎಂದು ಉತ್ತರಕೊಟ್ಟನು. ಅದನ್ನು ಕೇಳಿ ತುಂಬುರುವಿಗೆ ಸಿಟ್ಟುಬಂದು ‘ಕೃಷ್ಣನನ್ನು ಆರಾಧಿಸುವವರೆಗೆ ನಿನಗೆ ಊರ್ವಶಿಯೊಡನೆ ವಿಯೋಗ ಉಂಟಾಗಲಿ!’ ಎಂದು ಶಪಿಸಿದನು. ಅದರಂತೆ ಆ ರಾಜನಿಗೆ ಕಾಣಿಸಿಕೊಳ್ಳದೆ ಕೆಲವು ಗಂಧರ್ವರು ಬಂದು ಊರ್ವಶಿಯನ್ನು ಹೊತ್ತುಕೊಂಡು ಹೋದರು. ಅದು ಶಾಪದಿಂದ ಆಗಿರಬೇಕೆಂದು ನಿರ್ಧರಿಸಿ ಪುರೂರವನು ಬದರಿಕಾಶ್ರಮಕ್ಕೆ ಹೋಗಿ ಅಲ್ಲಿ ಹರಿಯನ್ನು ಆರಾಧನೆ ಮಾಡಿದನು. ಊರ್ವಶಿಯು ವಿರಹದಿಂದ ಬಳಲಿ ಗಂಧರ್ವದೇಶದಲ್ಲಿ ಸತ್ತವಳಂತೆ ನಿಶ್ಚೇತನಳಾಗಿದ್ದಳು. ಅವಳಿಗೆ ಪ್ರಾಣಹೋಗದಿದ್ದದ್ದು ಹೆಚ್ಚು; ಶಾಪಾಂತವನ್ನು ಎದುರುನೋಡುತ್ತ ಹೇಗೋ ಕಾಲಕಳೆದಳು. ಪುರೂರವನು ವಿಷ್ಣುವನ್ನು ಪೂಜಿಸಿದಮೇಲೆ ಗಂಧರ್ವರು ಅವಳನ್ನು ಬಿಟ್ಟರು; ಆಮೇಲೆ ಪುರೂರವನು ಅವಳೊಡನೆ ಸುಖವಾಗಿದ್ದನು.

ಈ ಕಥೆಯನ್ನು ನಿಲ್ಲಿಸಿದಮೇಲೆ, ವಾಸವದತ್ತೆಗೆ ಊರ್ವಶಿಯಂತೆ ತಾನೂ ವಿರಹವನ್ನು ಸಹಿಸಿಕೊಂಡಿರಲಿಲ್ಲವಲ್ಲಾ ಎಂದು ನಾಚಿಕೆಯುಂಟಾಯಿತು. ಅವಳನ್ನು ಸಮಾಧಾನಪಡಿಸುವುದಕ್ಕಾಗಿ ಯೌಗಂಧರಾಯಣನು ಈ ಕಥೆಯನ್ನು ಹೇಳಿದನು: -


### ತೇಜೋವತೀ ವಿಹಿತಸೇನರ ಕಥೆ


ತಿಮಿರಾನಗರಿಯಲ್ಲಿ ವಿಹಿತಸೇನನೆಂಬ ರಾಜನಿದ್ದನು. ಅವನಿಗೆ ತೇಜೋವತಿಯೆಂಬ ಹೆಂಡತಿ ಇದ್ದಳು; ಅವಳು ಭೂಲೋಕದ ಅಪ್ಸರೆಯಂತಿದ್ದದ್ದರಿಂದ ರಾಜನು ಅವಳನ್ನು ಒಂದು ಕ್ಷಣವೂ ಬಿಟ್ಟಿರುತ್ತಿರಲಿಲ್ಲ. ಒಂದುಸಾರಿ ಅವನಿಗೆ ಅಜೀರ್ಣ ಜ್ವರವು ಪ್ರಾಪ್ತವಾಗಲು ವೈದ್ಯರು ಅವನು ಹೆಂಡತಿಯ ಸಹವಾಸವನ್ನು ಬಿಡಬೇಕೆಂದು ವಿಧಿಸಿದರು. ಅವಳನ್ನು ಬಿಟ್ಟದ್ದೇ ಕಾರಣವಾಗಿ ಬೇರೊಂದು ರೋಗ ಉತ್ಪನ್ನವಾಯಿತು. ವೈದ್ಯರು ‘ಅತಿಯಾದ ಭಯದಿಂದಲೋ ದುಃಖದಿಂದಲೋ ಈ ರೋಗ ವಾಸಿಯಾಗಬೇಕು; ಇದಕ್ಕೆ ಔಷಧವಿಲ್ಲ’ ಎಂದರು. ಮಂತ್ರಿಗಳು `ಹಿಂದೆ ರಾಜನ ಬೆನ್ನಮೇಲೆ ಒಂದು ದೊಡ್ಡ ಹಾವು ಬಿತ್ತು; ಆಗಲೇ ಹೆದರಲಿಲ್ಲ; ಶತ್ರುಸೈನ್ಯವು ಅಂತಃಪುರಕ್ಕೆ ನುಗ್ಗಿತು; ಆಗಲೇ ವ್ಯಥೆಪಡಲಿಲ್ಲ; ಇಂಥ ಸತ್ತ್ವಶಾಲಿಗೆ ಅಂಥ ಭಯದುಃಖಗಳೇನುಂಟಾದಾವು?' ಎಂದರು. ಆಗ ಅವರು ಮಹಾರಾಣಿಯೊಡನೆ ಯೋಚನೆ ಮಾಡಿ ಅವಳನ್ನು ಮುಚ್ಚಿಟ್ಟು ಅವಳು ಸತ್ತುಹೋದಳೆಂದು ರಾಜನಿಗೆ ತಿಳಿಸಿದರು. ಆ ಶೋಕಾವೇಗದಲ್ಲಿ ಅವನ ಹೃದಯವ್ಯಾಧಿಯು ವಾಸಿಯಾಯಿತು; ರೋಗದಿಂದ ಪಾರಾದಮೇಲೆ ಮಂತ್ರಿಗಳು ರಾಣಿಯನ್ನು ಒಪ್ಪಿಸಿದರು. ಹೀಗೆ ತನ್ನ ಪ್ರಾಣವುಳಿಸಿದ ಅವಳನ್ನು ಅವನು ಇನ್ನೂ ಹೆಚ್ಚಾಗಿಯೇ ಗೌರವಿಸುತ್ತ ಬಂದನು; ಸ್ವಲ್ಪವೂ ಕೋಪಗೊಳ್ಳಲಿಲ್ಲ. ಯಾರು ಹಿತಕಾರಿಣಿಯೋ ಅವಳೇ ರಾಣಿ; ಕೇವಲ ಪ್ರಿಯಕಾರಿಣಿಯು ರಾಣಿಯಾಗುವುದಿಲ್ಲ. ರಾಜ್ಯಕಾರ್ಯಭಾರವನ್ನು ಚಿಂತಿಸುತ್ತಿರುವವರೇ ಮಂತ್ರಿ; ರಾಜನ ಮನಸ್ಸು ಹಿಡಿದು ನಡೆಯುವವನು ಮಂತ್ರಿಯಲ್ಲ; ಆದ್ದರಿಂದ ದೇವಿಯು ಅಪರಾಧಕ್ಕೆ ಬದಲು ಉಪಕಾರವನ್ನೇ ಮಾಡಿದ್ದಾಳೆ; ನಾವೂ ಭೂಮಂಡಲವನ್ನು ಸಂಪಾದಿಸಿಕೊಡಬೇಕೆಂದು ಮಗಧರಾಜನನ್ನು ಹೀಗೆ ಒಳಹಾಕಿಕೊಂಡೆವು-ಎಂದನು. ರಾಜನು ಅದನ್ನು ಕೇಳಿ ತನ್ನದೇ ತಪ್ಪೆಂದೂ ತಾನು ಆಡಿದ್ದು ಅಸಮಂಜಸವೆಂದೂ, ಇದು ಅತಿಯಾದ ಅನುರಾಗದಲ್ಲಿ ಆಡಿದ ಮಾತೆಂದೂ, ಸಮಾಧಾನಪಡಿಸಿದನು. ಮರುದಿನ ಮಗಧರಾಜನು ಕಳುಹಿಸಿದ ದೂತನೊಬ್ಬನು ಬಂದು ವತ್ಸರಾಜನನ್ನು ಕಂಡು ಆ ರಾಜನ ಮಾತಿನಿಂದ ‘ಮಹಾರಾಜ! ನಿನ್ನ ಮಂತ್ರಿಗಳು ನನ್ನನ್ನು ವಂಚಿಸಿದರು; ಈಗ ಅದರಿಂದ ನನಗೆ ದುಃಖವಾಗದ ಹಾಗೆ ನಡೆದುಕೊಳ್ಳುವುದು ನಿನಗೆ ಸೇರಿದ್ದು!’ ಎಂದು ಹೇಳಿದನು. ರಾಜನು ಅವನನ್ನು ಗೌರವಿಸಿ ಉತ್ತರಕ್ಕಾಗಿ ಪದ್ಮಾವತಿಯಲ್ಲಿಗೆ ಕಳುಹಿಸಿದನು. ಅವಳು ವಾಸವದತ್ತೆಯನ್ನು ಜೊತೆಯಲ್ಲಿಟ್ಟುಕೊಂಡೇ ಅವನಿಗೆ ದರ್ಶನ ಕೊಟ್ಟಳು. ಅವನು ಮಗಧರಾಜನ ಮಾತಿನಿಂದ, ‘ಮಗಳೇ ನಿನ್ನನ್ನು ಯುಕ್ತಿಯಿಂದ ಪಡೆದುಕೊಂಡು ಹೋದರು; ನಿನ್ನ ಗಂಡನಿಗೆ ಮತ್ತೊಬ್ಬ ಹೆಂಡತಿಯಲ್ಲಿ ಆಸಕ್ತಿ; ಇದಕ್ಕಾಗಿ ನಾನು ಕೊರಗುತ್ತಿದ್ದೇನೆ! ಹೆಣ್ಣು ಹೆತ್ತದ್ದಕ್ಕೆ ಫಲಬಂದಂತಾಯಿತು!' ಎಂದನು. ಪದ್ಮಾವತಿಯು ‘ಭದ್ರ! ಅಪ್ಪನಿಗೂ ಅಮ್ಮನಿಗೂ ನನ್ನ ಮಾತಿನಿಂದ ಹೀಗೆಂದು ಹೇಳು:- ನೀವು ದುಃಖಪಡುವುದೇಕೆ? ಆರ್ಯಪುತ್ರನು ನನ್ನಲ್ಲಿ ತುಂಬಾ ದಯಾಶಾಲಿಯಾಗಿದ್ದಾನೆ. ವಾಸವದತ್ತಾದೇವಿಯು ನನ್ನ ಅಕ್ಕನಂತೆ ಪ್ರೀತಿಯುಳ್ಳವಳಾಗಿದ್ದಾಳೆ; ಸತ್ಯವೂ ನನ್ನ ಪ್ರಾಣವೂ ನಿಮಗೆ ಬೇಕಾಗಿದ್ದರೆ, ಆರ್ಯಪುತ್ರನನ್ನು ಅನ್ಯಥಾ ಭಾವಿಸಬೇಡಿ!’ ಎಂದಳು. ದೂತನು ಈ ಪ್ರತಿಸಂದೇಶವನ್ನು ತೆಗೆದುಕೊಂಡು ವಾಸವದತ್ತೆಯಿಂದ ಸತ್ಕೃತನಾಗಿ ಹಿಂತಿರುಗಿ ಹೋದನು. ಪದ್ಮಾವತಿಯು ತವರನ್ನು ನೆನೆಸಿಕೊಂಡು ಚಿಂತಾಪರಳಾಗಿದ್ದದ್ದರಿಂದ, ವಾಸವದತ್ತೆಯು ವಸಂತಕನನ್ನು ಕರೆಸಿ ಅವಳನ್ನು ವಿನೋದಪಡಿಸಲು ಒಂದು ಕಥೆಯನ್ನು ಹೇಳೆಂದಳು. ಅವನು ಇದನ್ನು ಹೇಳಿದನು: -


### ಸೋಮಪ್ರಭಾ ಗುಹಚಂದ್ರರ ಕಥೆ


ಪಾಟಲೀಪುತ್ರದಲ್ಲಿ ಧರ್ಮಗುಪ್ತನೆಂಬ ದೊಡ್ಡ ವರ್ತಕನಿದ್ದನು. ಅವನಿಗೆ ಸೋಮಪ್ರಭೆಯೆಂಬ ಸರ್ವಾಂಗಸುಂದರಿಯಾದ ಮಗಳಾದಳು. ಅವಳು ಹುಟ್ಟಿದ ಕೂಡಲೆ ಮನೆಯೆಲ್ಲಾ ಫಳಾರನೆ ಬೆಳಕಾಯಿತು; ಎದ್ದು ಕುಳಿತು ಮಾತನಾಡಿದಳು. ಅದನ್ನು ನೋಡಿ ಎಲ್ಲರೂ ಆಶ್ಚರ್ಯಪಟ್ಟರು. ಧರ್ಮಗುಪ್ತನು ಹೆದರಿ ಮಗುವಿಗೆ ನಮಸ್ಕಾರಮಾಡಿ ‘ಭಗವತಿ! ನಮ್ಮ ಮನೆಯಲ್ಲಿ ಅವತಾರಮಾಡಿರುವ ನೀನು ಯಾರು ತಾಯಿ?’ ಎಂದು ಕೇಳಿದನು. ಅವಳು `ನಾನು ನಿನ್ನ ಮನೆಯಲಿದ್ದು ನಿನಗೆ ಒಳ್ಳೆಯದನ್ನು ಮಾಡುತ್ತೇನೆ; ನನ್ನನ್ನು ಯಾರಿಗೂ ಕೊಡಬೇಡ!’ ಎಂದಳು. ಅವನಿಗೆ ಹೆದರಿಕೆಯಾಗಿ, ಮಗುವನ್ನು ಗುಟ್ಟಾಗಿಟ್ಟು ಅದು ಸತ್ತುಹೋಯಿತೆಂದು ವರ್ತಮಾನ ಹುಟ್ಟಿಸಿದನು. ಮಗುವು ಮನುಷ್ಯ ದೇಹದಲ್ಲಿ ದಿವ್ಯವಾದ ರೂಪಕಾಂತಿಗಳನ್ನು ತುಂಬಿಕೊಂಡು ಬೆಳೆಯಿತು. ಒಂದು ಸಲ ಅವಳು ವಸಂತೋತ್ಸವವನ್ನು ನೋಡುತ್ತ ಮಹಡಿಯ ಮೇಲೆ ನಿಂತಿರಲು ಅವಳನ್ನು ಗುಹಚಂದ್ರನೆಂಬ ವರ್ತಕಪುತ್ರನು ನೋಡಿ ಮೋಹಪರವಶನಾಗಿ ಮನೆಗೆ ಹೋದನು. ಗುಹದೇವನೆಂಬ ಅವನ ತಂದೆಯು ಮಗನ ಚಿಂತೆಗೆ ಕಾರಣವನ್ನು ತಿಳಿದು ಧರ್ಮಗುಪ್ತನ ಮನೆಗೆ ಹೋಗಿ ಅವನ ಮಗಳನ್ನು ತನ್ನ ಮಗನಿಗೆ ಕೊಡಬೇಕೆಂದು ಕೇಳಿದನು. ಅವನು ತನಗೆ ಮಗಳೇ ಇಲ್ಲವೆಂದನು. ಮಗಳನ್ನು ಮನೆಯಲ್ಲಿ ಬಚ್ಚಿಟ್ಟಿರಬೇಕೆಂದು ಊಹಿಸಿ ಅವನು ತನಗೆ ಪೂರ್ವಪರಿಚಿತನಾಗಿದ್ದ ರಾಜನನ್ನು ಕಂಡು ಅವನಿಗೆ ಒಂದು ರತ್ನವನ್ನು ಬಹುಮಾನವಾಗಿ ಅರ್ಪಿಸಿ, ಅವಳನ್ನು ಕೊಡಿಸಬೇಕೆಂದು ಕೇಳಿದನು. ರಾಜನು ನಗರಾಧ್ಯಕ್ಷನನ್ನು ಅವನೊಡನೆ ಕಳುಹಿಸಿದನು. ಅವನು ಹೋಗಿ ಧರ್ಮಗುಪ್ತನ ಮನೆಗೆ ಮುತ್ತಿಗೆಹಾಕಲು, ಸೋಮಪ್ರಭೆಯು ತಂದೆಯನ್ನು ಕುರಿತು ‘ನನ್ನಿಂದ ನಿನಗೇಕೆ ತೊಂದರೆಯಾಗಬೇಕು? ನನ್ನನ್ನು ಕೊಟ್ಟುಬಿಡು; ಆದರೆ ನನ್ನ ಗಂಡನು ನನ್ನನ್ನು ಯಾವಾಗಲೂ ಮುಟ್ಟಕೂಡದು ಎಂದು ಭಾಷೆ ತೆಗೆದುಕೊ!’ ಎಂದಳು. ಗುಹಸೇನನು ಮನಸ್ಸಿನಲ್ಲಿಯೇ ನಗುತ್ತ, ಮಗನಿಗೆ ಮದುವೆಯೊಂದಾಗಲಿ ನೋಡೋಣ ಎಂದುಕೊಂಡು ಅದಕ್ಕೆ ಒಪ್ಪಿದನು. ಮದುವೆಯಾಗಿ ಹೆಣ್ಣು ಮನೆಗೆ ಬಂದಾಗ ಅವನು ಮಗನನ್ನು ಕುರಿತು ‘ಇವಳನ್ನು ಮಲಗುವ ಮನೆಗೆ ಕರೆದುಕೊಂಡು ಹೋಗೋ, ನೋಡೋಣ ಏನು ಮಾಡುತ್ತಾಳೆ! ಯಾವ ಗಂಡ ಹೆಂಡತಿಯನ್ನು ಮುಟ್ಟದೆ ಇರುತ್ತಾನೆ!’ ಎಂದನು. ಅವಳು ರೋಷದಿಂದ ನೋಡುತ್ತ ತನ್ನ ತೋರುಬೆರಳನ್ನು ಒಂದು ಸುತ್ತು ತಿರುಗಿಸಿದಳು. ಅದನ್ನು ನೋಡಿದ ಕೂಡಲೆ ಗುಹಸೇನನು ಸತ್ತುಬಿದ್ದನು. ಮಿಕ್ಕವರೆಲ್ಲರಿಗೂ ದಿಗಿಲಾಯಿತು. ಗುಹಚಂದ್ರನು ‘ಇದು ಯಾವುದೋ ಮಾರಿಯನ್ನು ಮನೆಗೆ ಹೊಗಿಸಿಕೊಂಡಂತಾಯಿತಲ್ಲ!’ ಎಂದು ಕಳವಳಿಸಿದನು. ಅಲ್ಲಿಂದಾಚೆಗೆ ಹೆಂಡತಿಯ ಸುಖವಿಲ್ಲದೆ, ಒಳಗೇ ಕೊರಗುತ್ತ ಅವನು ವ್ರತವನ್ನು ಹಿಡಿದು ನಿತ್ಯವೂ ಬ್ರಾಹ್ಮಣಸಮಾರಾಧನೆ ಮಾಡಿಸತೊಡಗಿದನು. ಅವಳೂ ಮೌನವ್ರತವನ್ನು ಹಿಡಿದಿದ್ದಳು. ಒಂದು ದಿನ ಭೋಜನಕ್ಕೆ ಬಂದಿದ್ದ ಒಬ್ಬ ವೃದ್ಧ ಬ್ರಾಹ್ಮಣನು ಆ ದಿವ್ಯಸುಂದರಿಯನ್ನು ನೋಡಿ ಆಶ್ಚರ್ಯಪಟ್ಟು ವರ್ತಕನನ್ನು ‘ಈ ಹುಡುಗಿ ನಿನಗೇನಾಗಬೇಕು?’ ಎಂದು ಕೇಳಿದನು. ಅವನು ವ್ಯಥೆಯಿಂದ ತನ್ನ ಕಥೆಯನ್ನೆಲ್ಲಾ ಹೇಳಲು ಬ್ರಾಹ್ಮಣನು ಮರುಗಿ ಅವನಿಗೆ ಅಗ್ನಿಯ ಮಂತ್ರವನ್ನು ಉಪದೇಶಮಾಡಿದನು. ಅದನ್ನು ಜಪಿಸುತ್ತಿರಲು ಬೆಂಕಿಯ ಮಧ್ಯದಿಂದ ಯಜ್ಞೇಶ್ವರನು ಬಂದು ‘ಇಂದು ನಾನು ನಿಮ್ಮ ಮನೆಯಲ್ಲಿ ಊಟಮಾಡಿ ರಾತ್ರಿ ಇಲ್ಲಿಯೇ ಇದ್ದು ಎಲ್ಲವನ್ನೂ ತೋರಿಸಿ ನಿನ್ನ ಉದ್ದೇಶವನ್ನು ನೆರವೇರಿಸಿಕೊಡುತ್ತೇನೆ!’ ಎಂದು ಹೇಳಿದನು. ಅದರಂತೆ ಅವನು ಎಲ್ಲ ಬ್ರಾಹ್ಮಣರೊಡನೆಯೂ ಊಟಮಾಡಿ ಮಲಗಿದನು. ರಾತ್ರಿ ಒಂದು ಜಾವವಾದ ಮೇಲೆ ಸೋಮಪ್ರಭೆಯು ಮನೆಬಿಟ್ಟು ಹೊರಟಳು. ಆಗ ಬ್ರಾಹ್ಮಣನು ಗುಹಚಂದ್ರನನ್ನು ಎಬ್ಬಿಸಿ ‘ಬಾ! ನಿನ್ನ ಹೆಂಡತಿಯ ವೃತ್ತಾಂತವನ್ನು ತಿಳಿದುಕೊಳ್ಳುವೆಯಂತೆ!’ ಎಂದು ಅವಳನ್ನು ತೋರಿಸಿದನು. ಮತ್ತು ತಾವಿಬ್ಬರೂ ಎರಡು ಭೃಂಗಗಳಾಗಿ ಅವಳನ್ನು ಹಿಂಬಾಲಿಸಿದರು. ಅವಳು ಊರನ್ನು ಬಿಟ್ಟು ಹೊರಗೆ ಹೋಗಿ ಅಲಿದ್ದ ಒಂದು ದೊಡ್ಡ ಆಲದಮರದ ಮೇಲೆ ಹತ್ತಿದಳು. ಅಲಿ ಅವಳಂತೆಯೇ ಇದ್ದ ಮತ್ತೊಬ್ಬ ಹೆಂಗಸು ದಿವ್ಯಾಸನದಲ್ಲಿ ಕುಳಿತಿದ್ದಳು. ವೇಣುವೀಣಾವಾದನವಾಗುತ್ತಿತ್ತು. ಆಳುಗಳು ಚಾಮರ ಹಾಕುತ್ತಿದ್ದರು. ಸೋಮಪ್ರಭೆಯೂ ಅವಳ ಪಕ್ಕದಲ್ಲಿ ಕುಳಿತಳು. ಭಕ್ಷ್ಯಭೋಜ್ಯಗಳನ್ನು ತಿಂದು ಮದ್ಯಪಾನಮಾಡಿದಳು. ಆಮೇಲೆ ‘ಇಂದು ನಮ್ಮ ಮನೆಗೆ ಮಹಾತೇಜಶ್ಶಾಲಿಯಾದ ಒಬ್ಬ ಬ್ರಾಹ್ಮಣನು ಬಂದಿದ್ದಾನೆ, ಅದರಿಂದ ನನ್ನ ಮನಸ್ಸಿಗೆ ಸ್ತಿಮಿತವಿಲ್ಲ; ಆದ್ದರಿಂದ ಮನೆಗೆ ಹೋಗುತ್ತೇನೆ ಅಕ್ಕ!’ ಎಂದು ಮರವಿಳಿದಳು. ಅದನ್ನು ನೋಡಿ ಭೃಂಗಗಳ ರೂಪಿನಲ್ಲಿದ್ದ ಅವರಿಬ್ಬರೂ ಬೇಗ ಮನೆಗೆ ಬಂದು ತಮ್ಮ ತಮ್ಮ ರೂಪಿನಲ್ಲಿ ತಮ್ಮ ತಮ್ಮ ಸ್ಥಳಗಳಲ್ಲಿ ಮಲಗಿಕೊಂಡುಬಿಟ್ಟರು. ಅವಳೂ ಹಿಂದಿನಿಂದ ಬಂದಳು. ಆಗ ಬ್ರಾಹ್ಮಣನು ವರ್ತಕನನ್ನು ಕುರಿತು ‘ನಿನ್ನ ಹೆಂಡತಿ ಮನುಷ್ಯಳಲ್ಲ, ದಿವ್ಯಸ್ತ್ರೀಯೆಂದು ಗೊತ್ತಾಯಿತೋ? ಇನ್ನೊಬ್ಬಳು ಅವಳ ಅಕ್ಕ; ದಿವ್ಯ ಸ್ತ್ರೀಯು ಮನುಷ್ಯನೊಡನೆ ಬೆರೆಯುವುದುಂಟೇ? ಇದಕ್ಕೆ ಒಂದು ಮಂತ್ರವನ್ನೂ ಯುಕ್ತಿಯನ್ನೂ ಹೇಳಿಕೊಡುತ್ತೇನೆ. ಅವೆರಡೂ ಸೇರಿದರೆ ಬೆಂಕಿಗೆ ಗಾಳಿಯ ಸಹಾಯ ದೊರೆತಂತಾಗುತ್ತದೆ’ ಎಂದು ಅದನ್ನು ಹೇಳಿಕೊಟ್ಟನು. ಗುಹಚಂದ್ರನು ಮಂತ್ರವನ್ನು ಅವಳ ಕೋಣೆಯ ಬಾಗಿಲ ಮೇಲೆ ಬರೆದು ಅದನ್ನು ಪುನಶ್ಚರಣೆಮಾಡುತ್ತ ಸಂಜೆಯಾದ ಕೂಡಲೆ ಚೆನ್ನಾಗಿ ಅಲಂಕಾರಮಾಡಿಕೊಂಡು ಹೆಂಡತಿ ಕಾಣುವಹಾಗೆ ಒಬ್ಬ ಹೆಂಗಸಿನೊಡನೆ ಮಾತನಾಡುತ್ತಾ ಕುಳಿತನು. ಮಂತ್ರವು ಅವಳ ಮೇಲೆ ಆಗಲೇ ಕೆಲಸಮಾಡಿದ್ದದ್ದರಿಂದ ಅವಳು ಪಾನವನ್ನು ತ್ಯಜಿಸಿ ಅಸೂಯೆಯಿಂದ ‘ಇವಳು ಯಾರು?’ ಎಂದು ಕೇಳಿದಳು. ಅವನು ‘ನಾವು ಪರಸ್ಪರ ಅನುರಕ್ತರಾಗಿದ್ದೇವೆ; ಇವೊತ್ತು ನಾನು ಅವಳ ಮನೆಗೆ ಹೋಗುತ್ತೇನೆ’ ಎಂದು ಹೇಳಿದನು. ಅವಳು ಕಣ್ಣು ಕೈ ಮುಖಗಳನ್ನು ತಿರುಗಿಸುತ್ತ ‘ಇದಕ್ಕೋಸ್ಕರವೋ ಇಷ್ಟೆಲ್ಲಾ ಅಲಂಕಾರ? ಅವಳೇನೂ ಬೇಕಾಗಿಲ್ಲ; ನಾನೇ ಇಲ್ಲವೇ ನಿಮ್ಮ ಹೆಂಡತಿ?’ ಎಂದಳು. ಹೀಗೆ ಮಂತ್ರಪ್ರಭಾವದಿಂದ ಅವಳು ಅವನ ವಶಳಾದಳು. ಆದ್ದರಿಂದ ದೇವಬ್ರಾಹ್ಮಣಪೂಜೆ ಕಾಮಧೇನುವಿನಂತೆ! ಅದರಿಂದ ಆಗದೇ ಇದ್ದದ್ದು ಯಾವುದು? ಆದರೆ ದೇವತೆಗಳಾದರೂ ದುಷ್ಕೃತ್ಯ ಮಾಡಿದರೆ ಬಿರುಗಾಳಿ ಬಂದಾಗ ಹೂವು ಉದುರಿ ಬಿದ್ದುಹೋಗುವಂತೆ ಅಧಃಪಾತಕ್ಕೆ ಪಕ್ಕಾಗುತ್ತಾರೆ -ಎಂದು ಅಹಲ್ಯೆಯ ವೃತ್ತಾಂತವನ್ನು ಹೇಳಿದನು.: -


### ಅಹಲ್ಯಾದೇವೇಂದ್ರರ ಕಥೆ


ಹಿಂದೆ ಗೌತಮನೆಂಬ ತ್ರಿಕಾಲಜ್ಞನಾದ ಮಹಾಮುನಿ ಇದ್ದನು. ಆತನಿಗೆ ಅಹಲ್ಯೆಯೆಂಬ ರೂಪವತಿಯಾದ ಹೆಂಡತಿ ಇದ್ದಳು. ಒಂದು ಸಾರಿ ದೇವೇಂದ್ರನು ಆಕೆಯ ರೂಪಿನಿಂದ ಮೋಹಿತನಾಗಿ ಅವಳನ್ನು ಅಪೇಕ್ಷಿಸಿದನು. ಅವಳು ಸಮ್ಮತಿಸಿದಳು. ಅದನ್ನು ಗೌತಮನು ತಪಃಪ್ರಭಾವದಿಂದ ಅರಿತು ಅಲ್ಲಿಗೆ ಬಂದನು. ಇಂದ್ರನು ಹೆದರಿ ಕೂಡಲೇ ಒಂದು ಬೆಕ್ಕಿನ ರೂಪವನ್ನು ಧರಿಸಿದನು. ಗೌತಮನು ‘ಇದಾರು?’ ಎಂದು ಕೇಳಲು ಅವಳು ‘ಮಜ್ಜಾರ!’ ಎಂದು ಉತ್ತರಕೊಟ್ಟಳು(ಮಜ್ಜಾರ ಎಂದರೆ ಪ್ರಾಕೃತದಲ್ಲಿ ಮಾರ್ಜಾರ=ಬೆಕ್ಕು ಎಂದು ಅರ್ಥವಾಗುತ್ತದೆ; ಸಂಸ್ಕೃತದಲ್ಲಿ `ನನ್ನ ಜಾರ’ ಎಂದೂ ಅರ್ಥವಾಗುತ್ತದೆ;) ಋಷಿಯು ನಿನ್ನ ಜಾರನೇ ನಿಜ ಎಂದು ನಗುತ್ತ `ಪಾಪಶೀಲೆ! ಶ್ರೀರಾಮನ ದರ್ಶನವಾಗುವವರೆಗೆ ಶಿಲೆಯಾಗಿರು! ನಿನ್ನ ಜಾರನ ಮೈತುಂಬ ಸಾವಿರ ಯೋನಿಗಳಾಗಲಿ, ತಿಲೋತ್ತಮೆಯನ್ನು ನೋಡುವಾಗ ಅವು ಸಾವಿರ ಕಣ್ಣಾಗಲಿ!’ ಎಂದು ಶಾಪಕೊಟ್ಟು ತಪಸ್ಸಿಗೆ ಹೊರಟುಹೋದನು. ಹೀಗೆ ದುಷ್ಕಾರ್ಯ ಎಲ್ಲರಿಗೂ ಯಾವಾಗಲೂ ಫಲಿಸಿಯೇ ಫಲಿಸುತ್ತದೆ; ಎಂಥ ಬೀಜ ನೆಟ್ಟರೆ ಅಂಥ ಫಲ ಬರುತ್ತದೆ-ಎಂದನು. ಇದನ್ನು ಕೇಳಿ ವಾಸವದತ್ತಾ ಪದ್ಮಾವತಿಯರಲ್ಲಿ ಇದ್ದ ಅಲ್ಪಸ್ವಲ್ಪ ಅಸೂಯೆಯೂ ಮಾಯವಾಗಿ ಹೋಯಿತು.

ಮರುದಿನ ಯೌಗಂಧರಾಯಣನು ಮಹಾರಾಣಿ ಮುಂತಾದವರೆಲ್ಲರೂ ಇರುವಾಗ ವತ್ಸರಾಜನನ್ನು ಕುರಿತು ‘ದೇವ! ತಾವು ಈಗ ಕೌಶಾಂಬಿಗೆ ಏಕೆ ಹಿಂತಿರುಗಬಾರದು? ಮಗಧರಾಜನು ವಂಚಿತನಾದರೂ ನಮಗೆ ಅವನಿಂದ ಅಂಜಿಕೆ ಏನಿಲ್ಲ; ಈ ಕನ್ಯಾಸಂಬಂಧವೆಂಬ ಸಾಮೋಪಾಯದಿಂದ ಅದು ನಿವಾರಣೆಯಾಗಿದೆ; ಈ ವಿಚಾರದಿಂದ ಅವನ ಮನಸ್ಸು ಕೆಟ್ಟಿದೆಯೋ ಏನೋ ಎಂಬುದನ್ನು ಚಾರರ ಮೂಲಕ ತಿಳಿದುಕೊಳ್ಳಲು ಇಷ್ಟುದಿನ ಇಲ್ಲಿ ನಿಂತಿದ್ದಾಯಿತು!’ ಎಂದನು. ಅಷ್ಟುಹೊತ್ತಿಗೆ ಮಗಧೇಶ್ವರನ ದೂತನೂ ಬಂದು ನಮಸ್ಕರಿಸಿ ವತ್ಸರಾಜನಿಗೆ “ಪದ್ಮಾವತೀದೇವಿಯು ಕಳುಹಿಸಿಕೊಟ್ಟ ಸಂದೇಶವನ್ನು ಕೇಳಿ ಮಗಧರಾಜನು `ನನಗೆ ಎಲ್ಲವೂ ತಿಳಿಯಿತು; ಹೆಚ್ಚು ಮಾತಿನಿಂದೇನು? ನಾನು ನಿನ್ನಲ್ಲಿ ಪ್ರೀತನಾಗಿದ್ದೇನೆ. ನೀನು ಕೈಕೊಂಡಿರುವ ಕಾರ್ಯವನ್ನು ನಡೆಸು; ಅದರಲ್ಲಿ ನನ್ನ ಒತ್ತಾಸೆ ಇದೆ’ ಎಂದು ಹೇಳಿಕಳುಹಿಸಿದ್ದಾನೆ” ಎಂದು ಬಿನ್ನವಿಸಿದನು. ವತ್ಸರಾಜನಿಗೆ ಅದನ್ನು ಕೇಳಿ ಸಂತೋಷವಾಯಿತು; ವಾಸವದತ್ತೆಯು ಪದ್ಮಾವತಿಯನ್ನು ಕರೆಸಿ ದೂತನಿಗೆ ಸನ್ಮಾನ ಮಾಡಿಸಿದಳು. ಅವನು ಹೋದಕೂಡಲೆ ಚಂಡಮಹಾಸೇನನಿಂದ ಒಬ್ಬ ದೂತನು ಬಂದು ರಾಜನಿಗೆ ನಮಸ್ಕರಿಸಿ “ದೇವ! ಚಂಡಮಹಾಸೇನನು `ನಿನಗೆ ಯೌಗಂಧರಾಯಣನು ಮಂತ್ರಿಯಾಗಿರುವುದರ ಪ್ರಾಶಸ್ತ್ಯ ಇದರಿಂದಲೇ ತಿಳಿದಂತಾಯಿತು; ವಾಸವದತ್ತೆಯು ಪತಿಭಕ್ತಿಯಿಂದ ನಾವೆಲ್ಲ ಸಜ್ಜನರಲ್ಲಿ ತಲೆಎತ್ತಿಕೊಂಡು ತಿರುಗುವಂತೆ ನಡೆದುಕೊಂಡದ್ದರಿಂದ ಧನ್ಯಳು! ನನಗೆ ವಾಸವದತ್ತೆ ಬೇರೆ ಅಲ್ಲ, ಪದ್ಮಾವತಿ ಬೇರೆ ಅಲ್ಲ; ಅವರಿಬ್ಬರ ಮನಸ್ಸೂ ಒಂದೇಯೆ; ಆದ್ದರಿಂದ ಮುಂದಿನ ಕಾರ್ಯೋದ್ಯಮವು ಶೀಘ್ರವಾಗಿ ನಡೆಯಲಿ!’ ಎಂದು ಹೇಳಿಕಳುಹಿಸಿದ್ದಾನೆ” ಎಂದನು. ಮಾವನ ಈ ಮಾತನ್ನು ಕೇಳಿ ರಾಜನಿಗೆ ತುಂಬ ಹರ್ಷವಾಯಿತು; ವಾಸವದತ್ತೆಗೆ ಗಂಡನಲ್ಲಿ ಪ್ರಣಯ ಹೆಚ್ಚಾಯಿತು; ಮಂತ್ರಿಯಲ್ಲಿ ವಿಶ್ವಾಸ ಬೆಳೆಯಿತು. ಅನಂತರ ದೂತನನ್ನು ಬಹುಮಾನಮಾಡಿ ಕಳುಹಿಸಿ, ಅವರು ಕೌಶಾಂಬಿಗೆ ಪ್ರಯಾಣವನ್ನು ಕೈಕೊಂಡರು.

೪. ಕೆಲವೇ ದಿನಗಳಲ್ಲಿ ಕೌಶಾಂಬಿ ಸಿಕ್ಕಿತು; ಅಲ್ಲಿಯ ಜನಗಳು ಅವರನ್ನು ಸಂತೋಷದಿಂದ ಬರಮಾಡಿಕೊಂಡರು; ರಾಜನು ರತಿಪ್ರೀತಿಗಳಂತಿದ್ದ ರಾಣಿಯರೊಡನೆ ಅಂದಿನ ದಿನವನ್ನು ಪಾನವಿಹಾರಾದಿಗಳಲ್ಲಿ ಸುಖವಾಗಿ ಕಳೆದನು.


### ದೇವಸೇನನೆಂಬ ಗೋಪಾಲರಾಜನ ಕಥೆ


ಮರುದಿನ ಒಬ್ಬ ಬ್ರಾಹ್ಮಣನು ಅರಮನೆಯ ಬಾಗಿಲಿಗೆ ಬಂದು “ಅಯ್ಯೋ! ಅಯ್ಯೋ!! ದನಕಾಯುವ ಹುಡುಗರು ಕಾಡಿನಲ್ಲಿ ನನ್ನ ಮಗನ ಎರಡು ಕಾಲುಗಳನ್ನೂ ನಿಷ್ಕಾರಣವಾಗಿ ಕಡಿದುಹಾಕಿಬಿಟ್ಟರು!” ಎಂದು ಕೂಗಿಕೊಂಡನು. ಅದನ್ನು ಕೇಳಿ ರಾಜನು ಆ ಹುಡುಗರನ್ನು ಹಿಡಿತರಿಸಿ ಪ್ರಶ್ನೆಮಾಡಲು ಅವರು “ದೇವ! ನಮ್ಮಲ್ಲಿ ದೇವಸೇನನೆಂಬ ಹುಡುಗನಿದ್ದಾನೆ; ಅವನನ್ನು ರಾಜನನ್ನಾಗಿ ಮಾಡಿಕೊಂಡು ನಾವು ಆಟವಾಡುತ್ತೇವೆ; ಅವನ ಮಾತನ್ನು ಯಾರೂ ಮೀರುವುದಿಲ್ಲ. ಇವೊತ್ತು ಈ ಬ್ರಾಹ್ಮಣನ ಮಗ ಆ ಮಾರ್ಗವಾಗಿ ಬಂದ. ನಮ್ಮ ರಾಜನಿಗೆ ಮರ್ಯಾದೆ ಮಾಡಲಿಲ್ಲ; ನಮಸ್ಕಾರಮಾಡಿ ಹೋಗಬೇಕು ಎಂದು ರಾಜಾಜ್ಞೆಯನ್ನು ತಿಳಿಸಿದರೂ ಅವನು ನಮ್ಮನ್ನು ಅಲಕ್ಷ್ಯಮಾಡಿ ನಗುತ್ತ ಹೊರಟುಹೋದ; ನಮ್ಮ ಗೋಪಾಲರಾಜನು ಆ ಅವಿನೀತನ ಕಾಲು ಕತ್ತರಿಸಿಹಾಕಿ ಎಂದು ಆಜ್ಞೆಮಾಡಿದ; ನಾವು ಕತ್ತರಿಸಿದೆವು; ಪ್ರಭುವಿನ ಆಜ್ಞೆಯನ್ನು ಮೀರಿದವರುಂಟೇ?” ಎಂದರು. ಯೌಗಂಧರಾಯಣನು ಈ ಮಾತನ್ನು ಕೇಳಿ ರಾಜನಿಗೆ ಗೋಪ್ಯವಾಗಿ “ಆ ಸ್ಥಳದಲ್ಲಿ ನಿಧಿ ಇರಬೇಕು; ಅದರ ಪ್ರಭಾವದಿಂದ ದನಕಾಯುವವನೂ ಅಧಿಕಾರ ಮಾಡುತ್ತಾನೆ; ಆದ್ದರಿಂದ ಅಲ್ಲಿಗೆ ಹೋಗಿ ನೋಡಬೇಕು!” ಎಂದು ಹೇಳಿದನು. ಆ ಹುಡುಗರನ್ನು ಶಿಕ್ಷಿಸಿ, ಆ ಸ್ಥಳಕ್ಕೆ ಹೋಗಿ ಅಗೆಸಲು, ಕಲ್ಲಿನ ವಿಗ್ರಹದ ರೂಪದಲ್ಲಿ ಒಂದು ಯಕ್ಷನು ಮೇಲಕ್ಕೆ ಬಂದು ‘ಮಹಾರಾಜ! ನಿಮ್ಮ ತಾತನು ಹೂಳಿಟ್ಟಿದ್ದ ಆಸ್ತಿಯನ್ನು ಇದುವರೆಗೆ ನಾನು ರಕ್ಷಿಸಿಕೊಂಡಿದ್ದೆ; ಅದನ್ನು ತೆಗೆದುಕೊ!" ಎಂದು ಹೇಳಿ ಅಂತರ್ಧಾನನಾದನು. ಅಲ್ಲಿ ರತ್ನ ಸಿಂಹಾಸನವೂ ದೊಡ್ಡ ನಿಧಿಯೂ ದೊರೆತವು. ಆಭ್ಯುದಯಕಾಲ ಬಂತೆಂದರೆ ಹೀಗೆಯೇ ಕಲ್ಯಾಣ ಪರಂಪರೆಗಳು ಒದಗುವುವು! ಕುಲಕ್ರಮಾಗತವಾದ ಆ ಸಿಂಹಾಸನವನ್ನು ಏರಬೇಕೆಂದು ಯೌಗಂಧರಾಯಣನು ಸೂಚಿಸಲು ರಾಜನು ‘ನನ್ನ ಪೂರ್ವಿಕರು ಭೂಮಂಡಲವನ್ನು ಜಯಿಸಿ ಈ ಸಿಂಹಾಸನವನ್ನು ಹತ್ತಿದರು. ನಾನೂ ಹಾಗೆ ಮಾಡದೆ ಸಿಂಹಾಸನವನ್ನು ಹತ್ತಿದರೆ ಏನು ಕೀರ್ತಿ ಬರುತ್ತದೆ?’ ಎಂದನು. ಯೌಗಂಧರಾಯಣನು ಈ ಉತ್ತರದಿಂದ ಸಂತುಷ್ಟನಾಗಿ ‘ಹಾಗಾದರೆ ಪೂರ್ವದಿಕ್ಕಿಗೆ ವಿಜಯಯಾತ್ರೆ ಮಾಡೋಣ!’ ಎಂದನು. ದೊರೆಯು ‘ಪೂರ್ವದಿಕ್ಕಿನಲ್ಲಿ ಏನು ವಿಶೇಷ?’ ಎಂದು ಕೇಳಿದನು. ಮಂತ್ರಿಯು ಉತ್ತರದಿಕ್ಕು ಮ್ಲೇಚ್ಛರ ಸಂಬಂಧದಿಂದ ನಿಂದ್ಯವಾಗಿದೆ; ಪಶ್ಚಿಮಕ್ಕೆ ಸೂರ್ಯಾಸ್ತಮಯದಲ್ಲಿಯೇ ಗೌರವ; ದಕ್ಷಿಣವು ರಾಕ್ಷಸರ ಬೀಡು, ಯಮನ ಮನೆ. ಪೂರ್ವವಾದರೋ ಸೂರ್ಯ ಉದಯಿಸುವ ದಿಕ್ಕು; ಇಂದ್ರನು ಅಧಿದೇವತೆಯಾಗಿರುವ ದಿಕ್ಕು; ಗಂಗೆ ಪ್ರವಹಿಸುವ ದಿಕ್ಕು; ಆದ್ದರಿಂದ ಪ್ರಶಸ್ತವಾದದ್ದು; ನಿಮ್ಮ ಪೂರ್ವಿಕರೂ ಗಂಗಾತೀರದಲ್ಲಿದ್ದ ಹಸ್ತಿನಾಪುರದಲ್ಲಿಯೇ ವಾಸಿಸುತ್ತಿದ್ದರು; ಶತಾನೀಕನು ಸುಂದರವಾದ ಊರೆಂದು ಕೌಶಾಂಬಿಯಲ್ಲಿ ನೆಲೆಸಿದನು. ಸಾಮ್ರಾಜ್ಯವು ಪೌರುಷಾಧೀನ; ದೇಶವೇನು ಮಾಡುತ್ತದೆ?’ ಎಂದನು. ರಾಜನು ‘ನೀನು ಹೇಳುವುದು ನಿಜ; ಸತ್ತ್ವ ಶೀಲರಿಗೆ ಸಂಪತ್ಕಾರಣವಾದದ್ದು ಸ್ವಪೌರುಷ ಒಂದೇ!’ ಎಂದು ಈ ಕಥೆಯನ್ನು ಹೇಳಿದನು:-


### ವಿದೂಷಕನ ಕಥೆ


ಹಿಂದೆ ಉಜ್ಜಯಿನೀ ನಗರದಲ್ಲಿ ಆದಿತ್ಯಸೇನನೆಂಬ ರಾಜನಿದ್ದನು. ಅವನು ಒಂದುಸಾರಿ ಯಾತ್ರಾರ್ಥಿಯಾಗಿ ಗಂಗಾತೀರದಲ್ಲಿದ್ದಾಗ ಆ ಪ್ರಾಂತದ ಸಾಹುಕಾರನಾದ ಗುಣವರ್ಮನೆಂಬುವನು ರಾಜನನ್ನು ಕಂಡು ‘ಮಹಾರಾಜ! ನನಗೆ ತ್ರಿಭುವನಸುಂದರಿಯಾದ ಒಬ್ಬಳು ಮಗಳಿದ್ದಾಳೆ; ಅವಳನ್ನು ಮದುವೆಮಾಡಿಕೊಳ್ಳುವುದಕ್ಕೆ ನೀವೊಬ್ಬರೇ ತಕ್ಕವರು!’ ಎಂದು ಆ ಹುಡುಗಿಯನ್ನು ತೋರಿಸಿದನು. ರಾಜನೂ ರತ್ನದೀಪದಂತಿದ್ದ ಆ ತೇಜಸ್ವತಿಯೆಂಬ ಹುಡುಗಿಯನ್ನು ಸ್ವೀಕರಿಸಿ ಅವಳನ್ನು ಮಹಾರಾಣಿಯಾಗಿ ಮಾಡಿಕೊಂಡನು. ಅವಳಲ್ಲಿ ದಿವ್ಯಸುಂದರಿಯಾದ ಒಬ್ಬ ಮಗಳಾದಳು. ಒಂದು ಸಾರಿ ಅವನು ಒಬ್ಬ ಸಾಮಂತರಾಜನ ಮೇಲೆ ದಂಡೆತ್ತಿ ಹೋಗಬೇಕಾಗಲು, ರಾಣಿಯನ್ನು ಆನೆಯ ಮೇಲೆ ಕೂರಿಸಿ ತಾನು ತನ್ನ ಕುದುರೆಯ ಮೇಲೆ ಕುಳಿತು, ಸೈನ್ಯದೊಡನೆ ಹೊರಟನು. ಸಮಪ್ರದೇಶ ಬಂದಮೇಲೆ ಹೆಂಡತಿಗೆ ಆ ಕುದುರೆಯ ವೇಗವನ್ನು ತೋರಿಸಲು ಅದರ ಪಕ್ಕೆಯನ್ನು ತಿವಿದನು. ಅದು ಜನದ ಕಣ್ಣಿಗೆ ಕಾಣದಷ್ಟು ವೇಗವಾಗಿ ಹೊರಟುಹೋಯಿತು. ಸಾವಿರಾರು ಸವಾರರು ಹಿಂಬಾಲಿಸಿಹೋದರೂ ಅವನು ಸಿಕ್ಕಲಿಲ್ಲ. ಆದ್ದರಿಂದ ಅವನಿಗೆ ಏನೋ ಅಪಾಯ ಸಂಭವಿಸಿರಬಹುದೆಂದು ಹೆದರಿ ಮಂತ್ರಿಗಳು ಅಳುತ್ತಿದ್ದ ರಾಣಿಯನ್ನು ಉಜ್ಜಯಿನಿಗೆ ಹಿಂತಿರುಗಿ ಕರೆತಂದುಬಿಟ್ಟು ಊರುಬಾಗಿಲುಗಳನ್ನು ಭದ್ರಮಾಡಿಕೊಂಡರು. ಅತ್ತ ರಾಜನನ್ನು ಕುದುರೆಯು ಘೋರವಾದ ವಿಂಧ್ಯಾಟವಿಗೆ ಕರೆದುಕೊಂಡು ಹೋಗಿ ನಿಂತಿತು. ಆಗ ಅವನಿಗೆ ಏನು ಮಾಡುವುದಕ್ಕೂ ತೋರದೆ ಕೆಳಗಿಳಿದು ನಿಂತು ಕುದುರೆಗೆ ನಮಸ್ಕರಿಸಿ ‘ನೀನು ದೇವತಾಸ್ವರೂಪಿ; ನಿನ್ನಂಥಹವರು ಪ್ರಭುದ್ರೋಹ ಮಾಡುವುದಿಲ್ಲ; ಆದ್ದರಿಂದ ನಿನ್ನನ್ನು ಶರಣುಹೋಗುತ್ತೇನೆ; ನನ್ನನ್ನು ಸರಿಯಾದ ದಾರಿಯಲ್ಲಿ ಕರೆದುಕೊಂಡು ಹೋಗು’ ಎಂದು ಪ್ರಾರ್ಥಿಸಿದನು. ಆಮೇಲೆ ಅದರ ಮೇಲೆ ಕುಳಿತುಕೊಳ್ಳಲು ಅದು ಮಾರ್ಗಾಯಾಸವಾಗದಂಥ ದಾರಿಯಲ್ಲಿ ಹೋಗುತ್ತ ನೂರಾರು ಯೋಜನಗಳನ್ನು ದಾಟಿ ಸಂಜೆಯ ಹೊತ್ತಿಗೆ ಉಜ್ಜಯಿನಿಯ ಹತ್ತಿರಕ್ಕೆ ತಂದುಬಿಟ್ಟಿತು. ಸಂಜೆಯಾಯಿತೆಂದು ಊರುಬಾಗಿಲುಗಳನ್ನು ಹಾಕಿಬಿಟ್ಟಿದ್ದದ್ದರಿಂದ ಅವನು ಊರ ಹೊರಗೆ ಶ್ಮಶಾನದಲ್ಲಿದ್ದ ಒಂದು ಮಠಕ್ಕೆ ಹೋದನು. ಅವನು ಕಳ್ಳನೋ ಏನೋ ಎಂದು ಹೆದರಿ ಅಲ್ಲಿದ್ದ ಕೆಲವರು ಬ್ರಾಹ್ಮಣರು ಅವನನ್ನು ಒಳಗೆ ಬಿಡದೆ ತಡೆದರು. ಆದರೆ ಅವರಲ್ಲಿ ವಿದೂಷಕನೆಂಬ ಸತ್ಯವಂತನೂ ಗುಣವಂತನೂ ಆದ, ಬ್ರಾಹ್ಮಣನೊಬ್ಬನಿದ್ದನು. ಅವನು ಯಜ್ಞೇಶ್ವರನನ್ನು ಕುರಿತು ತಪಸ್ಸುಮಾಡಿ ಅವನಿಂದ ಕತ್ತಿಯನ್ನು ಪಡೆದುಕೊಂಡಿದ್ದ ವೀರ. ಅವನು ಭವ್ಯಾಕಾರನಾದ ರಾಜನನ್ನು ನೋಡಿ, ಇವನಾರೋ ವೇಷಧಾರಿಯಾದ ದೇವತೆ ಇರಬೇಕೆಂದುಕೊಂಡು, ಅವನನ್ನು ಒಳಕ್ಕೆ ಕರೆತಂದು ಊಟ ಉಪಚಾರಾದಿಗಳಿಂದ ಸತ್ಕರಿಸಿ, ಹಾಸಿಗೆ ಹಾಸಿಕೊಟ್ಟು ತಾನು ಕತ್ತಿಹಿಡಿದು ರಾತ್ರಿಯೆಲ್ಲಾ ಬಾಗಿಲಲ್ಲಿ ಕಾವಲಿದ್ದನು. ಬೆಳಗ್ಗೆ ಅವನ ಕುದುರೆಗೆ ತಡಿಹಾಕಿ ಸಿದ್ದಪಡಿಸಿದನು. ರಾಜನು ಅವನ ಅಪ್ಪಣೆ ತೆಗೆದುಕೊಂಡು ಉಜ್ಜಯಿನಿಯನ್ನು ಪ್ರವೇಶಿಸಿದನು. ಮಂತ್ರಿಗಳಿಗೂ ರಾಣಿಗೂ ಅವನನ್ನ ಕಂಡು ಸಂತೋಷವಾಯಿತು. ಮರುದಿವಸ ಅವನು ಮಠಕ್ಕೆ ಹೇಳಿಕಳುಹಿಸಿ ವಿದೂಷಕನನ್ನು ಕರೆಸಿ ಎಲ್ಲರಿಗೂ ರಾತ್ರಿ ನಡೆದ ವೃತ್ತಾಂತವನ್ನು ತಿಳಿಸಿ ಅವನಿಗೆ ಒಂದು ಸಾವಿರ ಗ್ರಾಮಗಳನ್ನು ಉಂಬಳಿ ಕೊಟ್ಟನು. ಮತ್ತು ಅವನಿಗೆ ಛತ್ರವಾಹನಾದಿಗಳನ್ನು ಕೊಟ್ಟು ಅವನನ್ನು ತನ್ನ ಪುರೋಹಿತನನ್ನಾಗಿ ಮಾಡಿಕೊಂಡನು. ಅವನು ಆ ಗ್ರಾಮಗಳನ್ನು ತನ್ನ ಮಠದ ಇತರ ಬ್ರಾಹ್ಮಣರಿಗೂ ಹಂಚಿಕೊಟ್ಟನು; ಆದರೆ ಅವರು ಧನಮದದಿಂದ ಉದ್ಧತರಾಗಿ ಗ್ರಾಮಸ್ಥರಿಗೆ ಹಿಂಸೆಕೊಡುತ್ತ ಜಗಳಗಂಟರಾಗಿದ್ದರು. ಒಂದು ದಿನ ಚಕ್ರಧರನೆಂಬ ಬ್ರಾಹ್ಮಣನು ಅವರನ್ನು ನೋಡಿ ನಿಷ್ಠುರವಾಗಿ ‘ಅಯ್ಯೋ ನೀಚರಿರಾ! ತಿರುಕರಾಗಿದ್ದ ನಿಮಗೆ ಸಂಪತ್ತುಬಂದಿದ್ದು ಈ ಗ್ರಾಮಗಳಿಗೆ ಮೃತ್ಯು ಬಂದಂತಾಯಿತು. ಇದೆಲ್ಲಾ ಬಹುನಾಯಕತ್ವದ ಫಲ; ಆದ್ದರಿಂದ ನಿಮ್ಮಲ್ಲಿ ಒಬ್ಬನನ್ನು ನಾಯಕನನ್ನಾಗಿ ಮಾಡಿಕೊಳ್ಳಿ’ ಎಂದನು. ಆಗ ಎಲ್ಲರೂ ನಾನು ನಾಯಕನಾಗುತ್ತೇನೆ ನಾನು ನಾಯಕನಾಗುತ್ತೇನೆ ಎಂದು ಮುಂದೆ ಬಂದರು. ಅವನು ‘ನಿಮ್ಮಲ್ಲಿ ಹೀಗೆ ಸ್ಪರ್ಧೆ ಇರುವುದಾದರೆ ಒಂದು ಕರಾರು ಮಾಡಿಕೊಳ್ಳಿ; ಈ ಊರಿನ ಶ್ಮಶಾನದಲ್ಲಿ ಮೂರು ಜನ ಕಳ್ಳರನ್ನು ಇಂದು ಶೂಲಕ್ಕೇರಿಸಿದ್ದಾರೆ; ಯಾರು ರಾತ್ರಿ ಹೋಗಿ ಅವರ ಮೂಗುಗಳನ್ನು ಕುಯ್ದು ತರುತ್ತಾರೋ ಅವನೇ ನಿಮ್ಮ ನಾಯಕನಾಗಲಿ!’ ಎಂದನು. ಎಲ್ಲರೂ ಒಪ್ಪಿದರು. ಆದರೆ ಯಾರಿಗೂ ಧೈರ್ಯವಿರಲಿಲ್ಲ. ವಿದೂಷಕನೊಬ್ಬನು ಆಗಲೆಂದು ಕತ್ತಿಹಿಡಿದು ಹೋದನು. ಅಷ್ಟುಹೊತ್ತಿಗೆ ಆ ಕಳ್ಳರ ಹೆಣಗಳಲ್ಲಿ ಭೇತಾಳಗಳು ಸೇರಿಕೊಂಡು ಅವನನ್ನು ಗುದ್ದುವುದಕ್ಕೆ ಬಂದವು. ಅವನು ಹೆದರದೆ ಅವರ ಮೂಗುಗಳನ್ನು ಕುಯ್ದು ಬಟ್ಟೆಯ ಸೆರಗಿನಲ್ಲಿ ಕಟ್ಟಿಕೊಂಡು ಬಂದನು. ದಾರಿಯಲ್ಲಿ ಒಬ್ಬ ಪ್ರವ್ರಾಜಕನು ಒಂದು ಹೆಣದ ಮೇಲೆ ಕುಳಿತು ಜಪಮಾಡುತ್ತಿದ್ದನು. ಅವನೇನು ಮಾಡುತ್ತಾನೆ ನೋಡೋಣವೆಂದು ವಿದೂಷಕನು ಕುತೂಹಲದಿಂದ ಅವನ ಹಿಂದೆ ಮರೆಯಾಗಿ ನಿಂತು ನೋಡುತ್ತಿದ್ದನು. ಒಂದು ಕ್ಷಣವಾದ ಮೇಲೆ ಹೆಣದ ಬಾಯಿಂದ ಭುಸ್ಸೆಂದು ಜ್ವಾಲೆಯುಂಟಾಯಿತು. ಅದರ ಹೊಕ್ಕಳಿಂದ ಸಾಸಿವೆಕಾಳುಗಳು ಬಂದವು. ಆ ಸಾಸಿವೆಕಾಳುಗಳನ್ನು ತೆಗೆದುಕೊಂಡು ಅವನು ಶವವನ್ನು ತಟ್ಟಲು ಅದು ಎದ್ದು ನಿಂತಿತು. ಅದರ ಮೇಲೆ ಹತ್ತಿಕೊಂಡು ಹೊರಟು ಅವನು ಒಂದು ಕಾತ್ಯಾಯಿನಿಯ ದೇವಾಲಯಕ್ಕೆ ಹೋಗಿ ದೇವಿಯನ್ನು ಪೂಜಿಸಿ ವರಬೇಡಿದನು. ದೇವಿಯು ‘ಆದಿತ್ಯಸೇನರಾಜನ ಮಗಳನ್ನು ತಂದು ನನಗೆ ಬಲಿಕೊಟ್ಟರೆ ನಿನ್ನ ಇಚ್ಛೆಯನ್ನು ನೆರವೇರಿಸುತ್ತೇನೆ’ ಎಂದಳು. ಕೂಡಲೆ ಹೊರಹೊರಟು ಅವನು ಶವವನ್ನು ತಟ್ಟಿ ಎಬ್ಬಿಸಿ ಅದರ ಮೇಲೆ ಆ ಹುಡುಗಿಯನ್ನು ತರುವುದಕ್ಕೆಂದು ಆಕಾಶಮಾರ್ಗದಲ್ಲಿ ಹೊರಟನು. ‘ನಾನಿರುವಾಗ ರಾಜಪುತ್ರಿಯನ್ನು ಕೊಲ್ಲಿಸಲೇ? ಆ ನೀಚನು ಬರುವವರೆಗೆ ಇಲ್ಲಿಯೇ ಇರುತ್ತೇನೆ!’ ಎಂದು ವಿದೂಷಕನು ಅಲ್ಲಿಯೇ ಮರೆಸಿಕೊಂಡು ನಿಂತನು. ಪ್ರವ್ರಾಜಕನು ಕಿಟಕಿಯ ಮೂಲಕ ಅಂತಃಪುರವನ್ನು ಹೊಕ್ಕು ಮಲಗಿದ್ದ ರಾಜಪುತ್ರಿಯನ್ನು ಹೊತ್ತುಕೊಂಡು ಬಂದಿಳಿದನು. ಅವಳು ‘ಅಪ್ಪಾ! ಅಮ್ಮಾ!!’ ಎಂದು ಅಳುತ್ತಿದ್ದಳು. ಬೇತಾಳವನ್ನು ಹೊರಗೆ ಬಿಟ್ಟು ಅವಳನ್ನು ಗರ್ಭಗುಡಿಗೆ ಎಳೆದುಕೊಂಡು ಹೋಗಿ ಕೊಲ್ಲಬೇಕೆಂದಿರುವಷ್ಟರಲ್ಲಿ ವಿದೂಷಕನು ಒಳಕ್ಕೆ ನುಗ್ಗಿ ಪ್ರವ್ರಾಜಕನ ಜುಟ್ಟುಹಿಡಿದು ಅವನ ತಲೆಯನ್ನು ಕಡಿದುಹಾಕಿದನು. ಅನಂತರ ರಾಜಪುತ್ರಿಯನ್ನು ಸಮಾಧಾನಮಾಡಿ ಅವಳನ್ನು ಮನೆಗೆ ತಲುಪಿಸುವುದು ಹೇಗೆ ಎಂದು ಯೋಚಿಸುತ್ತಿರಲು `ಅಯ್ಯಾ ವಿದೂಷಕ! ನೀನು ಕೊಂದ ಪ್ರವ್ರಾಜಕನಿಗೆ ಬೇತಾಳವೂ ಸಾಸಿವೆಯೂ ಸಿದ್ಧಿಸಿದ್ದುವು; ಅವನ ಸೆರಗಿನಲ್ಲಿರುವ ಸಾಸವೆಯನ್ನು ತೆಗೆದುಕೊ; ಅದರ ಸಹಾಯದಿಂದ ಇಂದಿನ ರಾತ್ರಿ ನೀನು ಅಂತರಿಕ್ಷದಲ್ಲಿ ಹೋಗಬಹುದು!’ ಎಂದು ಆಕಾಶವಾಣಿ ಕೇಳಿಸಿತು. ಅದರಂತೆ ಅವನು ರಾಜಪುತ್ರಿಯೊಡನೆ ದೇವಸ್ಥಾನವನ್ನು ಬಿಡುವ ಹೊತ್ತಿಗೆ ಸರಿಯಾಗಿ ಮತ್ತೆ ‘ಅಯ್ಯಾ ವೀರ! ಇನ್ನೊಂದು ತಿಂಗಳಿಗೆ ಸರಿಯಾಗಿ ಇದೇ ದೇವಾಲಯಕ್ಕೆ ನೀನು ಮತ್ತೆ ಬರಬೇಕು! ಮರೆಯಬೇಡ!’ ಎಂದು ಅಶರೀರವಾಣಿಯಾಯಿತು. ಅವನು ಆಗಲೆಂದುಕೊಂಡು, ಆಕಾಶಮಾರ್ಗವಾಗಿ ಹೊರಟು ಅವಳನ್ನು ಅಂತಃಪುರದಲ್ಲಿ ಬಿಟ್ಟು ಸಮಾಧಾನ ಹೇಳಿ ‘ನಾನು ಇನ್ನು ಹೊರಡುತ್ತೇನೆ; ನಾಳೆ ಬೆಳಗ್ಗೆ ಆಕಾಶಮಾರ್ಗದಲ್ಲಿ ಹೋಗುವುದಕ್ಕಾಗುವುದಿಲ್ಲ.!’ ಎಂದನು. ಅವಳು ತುಂಬ ಹೆದರಿದ್ದು ‘ನೀನು ಹೊರಟುಹೋದರೆ, ಭಯದಿಂದ ನನ್ನ ಪ್ರಾಣವೂ ಹೊರಟುಹೋಗುತ್ತದೆ.!’ ಎಂದಳು. ಅದನ್ನು ಕೇಳಿ ಅವನು ‘ಆದದ್ದಾಗಲೀ, ನಾನು ಈಗ ಹೋಗುವುದಿಲ್ಲ; ಇವಳು ಪ್ರಾಣಬಿಟ್ಟರೆ ನಾನು ರಾಜನಿಗೆ ಏನು ಉಪಕಾರಮಾಡಿದಂತಾಯಿತು?’ ಎಂದುಕೊಂಡು ಅವಳ ಅಂತಃಪುರದಲ್ಲಿಯೇ ಇದ್ದುಬಿಟ್ಟನು. ಅವನಿಗೆ ಆಯಾಸದಿಂದ ನಿದ್ರೆಬಂತು; ಅವಳಿಗೆ ಹೆದರಿಕೆಯಿಂದ ನಿದ್ರೆಯೇ ಬರಲಿಲ್ಲ; ಬೆಳಗಾದರೂ ‘ಪಾಪ! ಒಂದು ಘಳಿಗೆ ವಿಶ್ರಮಿಸಿಕೊಳ್ಳಲಿ!’ ಎಂದು ಪ್ರೇಮದಿಂದ ಅವನನ್ನು ಎಬ್ಬಿಸಲಿಲ್ಲ. ಅಂತಃಪುರ ಪರಿಚಾರಿಕೆಯರು ಅವನನ್ನು ನೋಡಿ ರಾಜನಿಗೆ ತಿಳಿಸಿದರು. ರಾಜನು ವಿದೂಷಕನನ್ನು ಕರೆಸಿ ವಿಚಾರಮಾಡಲು ಅವನು ಅಮೂಲಾಗ್ರವಾಗಿ ತನ್ನ ಕಥೆಯನ್ನೆಲ್ಲಾ ಹೇಳಿ ತನ್ನ ಸೆರಗಿನಲ್ಲಿ ಕಟ್ಟಿಕೊಂಡಿದ್ದ ಕಳ್ಳರ ಮೂಗುಗಳನ್ನೂ ಪರಿವ್ರಾಜಕನ ಸಾಸುವೆಕಾಳುಗಳನ್ನೂ ತೋರಿಸಿದನು. ರಾಜನು ಮಠದ ಬ್ರಾಹ್ಮಣರನ್ನೂ ಚಕ್ರಧರನನ್ನೂ ಕರೆಸಿ ಕೇಳಿ, ಮೂಗು ಹರಿದ ಕಳ್ಳರನ್ನೂ ಪರಿವ್ರಾಜಕನ ಮುಂಡವನ್ನೂ ನೋಡಿದಮೇಲೆ ಅವನಿಗೆ ನಂಬಿಕೆಯುಂಟಾಯಿತು. ಅನಂತರ ತನ್ನ ಮಗಳ ಪ್ರಾಣವನ್ನು ಉಳಿಸಿದ್ದಕ್ಕಾಗಿ ಸಂತೋಷಪಟ್ಟು ಅವಳನ್ನು ವಿದೂಷಕನಿಗೇ ಮದುವೆಮಾಡಿಕೊಟ್ಟನು. ಒಂದು ತಿಂಗಳಿಗೆ ಸರಿಯಾಗಿ ಅವಳು ಗಂಡನಿಗೆ ದೇವಿಯ ಆಲಯಕ್ಕೆ ಹೋಗಬೇಕಾಗಿದ್ದದ್ದನ್ನು ಜ್ಞಾಪಕಕೊಟ್ಟಳು. ಅಲ್ಲಿ ಹೋಗಿ ನೋಡಲು ಒಂದು ದಿವ್ಯಮಂದಿರವೂ ಅದರಲ್ಲಿ ದಿವ್ಯಾಲಂಕೃತಳಾದ ಒಬ್ಬ ಹೆಂಗಸೂ ಇದ್ದರು. ಅವಳು ನಾನು ಭದ್ರೆಯೆಂಬ ವಿದ್ಯಾಧರಿ; ನಿನ್ನ ಗುಣಗಳನ್ನು ಮೆಚ್ಚಿ ಅಂದು ಅದೃಶ್ಯವಾಣಿಯಿಂದ ತಿಳಿಸಿದವಳು ನಾನೇ; ನನ್ನ ವಿದ್ಯೆಯನ್ನು ಪ್ರಯೋಗಿಸಿಯೇ ರಾಜಪುತ್ರಿಯ ಮೂಲಕ ನಿನಗೆ ಜ್ಞಾಪಕಕೊಟ್ಟೆ; ನನ್ನನ್ನು ಮದುವೆಮಾಡಿಕೋ!’ ಎಂದಳು. ಆಗಲೆಂದು ಅವನು ಅವಳನ್ನು ಗಾಂಧರ್ವರೀತಿಯಿಂದ ಸ್ವೀಕರಿಸಿ ಅವಳೊಡನೆಯೇ ಇದ್ದುಬಿಟ್ಟನು. ಅತ್ತ ರಾಜಪುತ್ರಿಯು ಅವನು ಎಷ್ಟು ದಿನವಾದರೂ ಹಿಂದಿರುಗದಿರಲು ತಂದೆಗೆ ಹೇಳಿದಳು. ತಂದೆ ಆ ದೇವಾಲಯಕ್ಕೆ ಹೋಗಿ ನೋಡಿದನು. ಆದರೆ ವಿದ್ಯಾಧರಿಯ ಪ್ರಭಾವದಿಂದ ಅವನು ಕಣ್ಣಿಗೆ ಬೀಳಲಿಲ್ಲ. ಅವಳು ನಿರಾಶಳಾಗಲು, ಒಬ್ಬ ಜ್ಞಾನಿಯು ‘ನಿನ್ನ ಗಂಡ ಸುಖವಾಗಿದ್ದಾನೆ; ಬೇಗ ಬರುತ್ತಾನೆ!’ ಎಂದು ಹೇಳಿದನು. ಆದ್ದರಿಂದ ಅವಳು ಜೀವಹಿಡಿದುಕೊಂಡಿದ್ದಳು. ಅತ್ತ ಭದ್ರೆಯ ಸ್ನೇಹಿತಳಾದ ಯೋಗೇಶ್ವರಿ ಎಂಬವಳು ಬಂದು ‘ಸಖಿ! ನೀನು ಮನುಷ್ಯನೊಡನಿದ್ದೀಯೆಂದು ವಿದ್ಯಾಧರರೆಲ್ಲರೂ ಕೋಪಿಸಿಕೊಂಡಿದ್ದಾರೆ; ಅವರು ನಿನಗೆ ಏನಾದರೂ ಕೇಡುಮಾಡಿಯಾರು; ಆದ್ದರಿಂದ ಉದಯಗಿರಿಯ ಸಿದ್ದಕ್ಷೇತ್ರಕ್ಕೆ ಹೊರಟುಹೋಗಿಬಿಡು. ಅಲ್ಲಿಗೆ ಅವರು ಬರಲಾರರು; ಈ ಮನುಷ್ಯನ ಯೋಚನೆ ಬೇಡ; ಅವನಿಗೆ ಇದನ್ನು ತಿಳಿಸಿ ಹೊರಟುಹೋಗು; ಅವನು ಹಿಂದಿನಿಂದ ಬರುತ್ತಾನೆ!’ ಎಂದು ಎಚ್ಚರಿಕೆ ಕೊಟ್ಟಳು. ಅದರಂತೆ ಅವಳು ವಿದೂಷಕನಿಗೆ ಅಂದಿನ ರಾತ್ರಿ ಇದನ್ನು ಹೇಳಿ ತನ್ನ ಉಂಗುರವನ್ನು ಕೊಟ್ಟು ಬೆಳಗಿನ ಜಾವದಲ್ಲಿ ಆ ಸ್ಥಳವನ್ನು ಬಿಟ್ಟಳು. ಕೂಡಲೆ ಆ ಮಂದಿರವು ಪಾಳುದೇವಾಲಯವಾಯಿತು. ಆಗ ರಾಜನ ಕೈಗೆ ಸಿಕ್ಕಿದರೆ ತನ್ನನ್ನು ಬಿಡುವುದಿಲ್ಲವೆಂದು ಅವನು ತನ್ನ ವೇಷ ಬದಲಾಯಿಸಿಕೊಂಡು ಹಳೆಯ ಬಟ್ಟೆಯುಟ್ಟು ಮೈಯೆಲ್ಲಾ ಧೂಳಾಗಿ ‘ಹಾ ಭದ್ರೆ! ಹಾ ಭದ್ರೆ! ಎಂದು ಹುಚ್ಚನಂತೆ ಕೂಗಿಕೊಳ್ಳುತ್ತ ಹೊರಟನು. ರಾಜನು ಅವನನ್ನು ಕಂಡು ಅರಮನೆಗೆ ಹಿಡಿತರಿಸಿದನು. ಯಾರು ಏನು ಮಾತನಾಡಿಸಿದರೂ ಅವನು ‘ಅಯ್ಯೋ ಭದ್ರೆ! ಅಯ್ಯೋ ಭದ್ರೆ!’ ಎಂದಿಷ್ಟೇ ಉತ್ತರಕೊಡುವನು. ವೈದ್ಯರು ಹೇಳಿದಂತೆ ತೈಲಾದಿಗಳಿಂದ ಅಭ್ಯಂಗನ ಮಾಡಿಸಿದರೆ ಕೂಡಲೆ ಮೈಮೇಲೆಲ್ಲಾ ಬೂದಿಯನ್ನೂ ಮಣ್ಣನ್ನೂ ಸುರಿದುಕೊಳ್ಳುವನು; ರಾಜಪುತ್ರಿಯು ಎಷ್ಟೋ ಆದರದಿಂದ ಆಹಾರವನ್ನು ತಂದುಕೊಟ್ಟರೂ ಅದನ್ನು ಕಾಲಿನಿಂದ ಒದೆದು ನೂಕುವನು. ಹೀಗೆ ಕೆಲವು ದಿನ ಕಳೆಯಲು ರಾಜನು ‘ಇವನನ್ನೇನೂ ಮಾಡುವುದಕ್ಕಾಗುವುದಿಲ್ಲ; ಪಾಪ! ಏಕೆ ಸುಮ್ಮನೆ ಹಿಂಸೆಪಡಿಸಬೇಕು? ಎಂದಾದರೂ ಪ್ರಾಣಬಿಟ್ಟು ನಮ್ಮ ತಲೆಗೆ ಬ್ರಹ್ಮಹತ್ಯಾ ಕಟ್ಟಿಯಾನು! ಅವನು ಹೋದ ದಾರಿಯಲ್ಲಿ ಬಿಟ್ಟರೆ ತಾನೇ ಸರಿಯಾದೀತು!’ ಎಂದು ಅವನನ್ನು ಸ್ವತಂತ್ರವಾಗಿ ಬಿಟ್ಟುಬಿಟ್ಟನು. ಮರುದಿನ ಅವನು ಭದ್ರೆಯನ್ನು ಹುಡುಕಿಕೊಂಡು ಹೊರಟು ದಾರಿಯಲ್ಲಿ ಸಿಕ್ಕಿದ ಪೌಂಡ್ರವರ್ಧನಪುರದಲ್ಲಿ ಒಬ್ಬ ಅಡುಗೂಲಜ್ಜಿಯ ಮನೆಯಲ್ಲಿ ಉಳಿದುಕೊಂಡನು. ಆಕೆ ಅವನಿಗೆ ಆತಿಥ್ಯಮಾಡಿ ದುಃಖದಿಂದ ‘ಅಯ್ಯಾ! ಈ ಮನೆಮಠಗಳನ್ನೆಲ್ಲಾ ನಿನಗೆ ಕೊಡಬೇಕೆಂದಿದ್ದೇನೆ; ಅವುಗಳನ್ನು ತೆಗೆದುಕೋ; ನಾನು ಇನ್ನುಮೇಲೆ ಜೀವಿಸಿರುವುದಿಲ್ಲ!’ ಎಂದಳು. ಅವನು ‘ಇದೇಕಮ್ಮಾ ಹೀಗೆ ಹೇಳುತ್ತೀಯೆ?’ ಎಂದು ಕೇಳಲು ಅವಳು ‘ಈ ಊರಿನಲ್ಲಿ ದೇವಸೇನನೆಂಬ ದೊರೆ ಇದ್ದಾನೆ; ಅವನಿಗೆ ದುಃಖಲಬ್ದಿಕೆಯೆಂಬ ಮಗಳಿದ್ದಾಳೆ; ವಯಸ್ಸಿಗೆ ಬಂದಮೇಲೆ ಅವಳನ್ನು ಅವನು ಕಚ್ಛಪರಾಜನಿಗೆ ಮದುವೆಮಾಡಿಕೊಟ್ಟನು; ಆದರೆ ಅವನು ಮಲಗುವ ಕೋಣೆಗೆ ಹೋಗುತ್ತಿದ್ದಹಾಗೆಯೇ ಸತ್ತುಹೋದನು. ದೊರೆಯು ತುಂಬ ದುಃಖಪಟ್ಟು ಅವಳನ್ನು ಮತ್ತೊಬ್ಬ ರಾಜನಿಗೆ ಕೊಟ್ಟನು; ಅವನೂ ಅದರಂತೆಯೇ ಸತ್ತುಹೋದನು. ಅಲ್ಲಿಂದ ಮುಂದೆ ಮತ್ತಾವ ರಾಜನೂ ಅವಳನ್ನು ಮದುವೆಮಾಡಿಕೊಳ್ಳಲು ಒಪ್ಪಲಿಲ್ಲ. ಆದ್ದರಿಂದ ಸೇನಾಪತಿಯ ಸೂಚನೆಯಂತೆ ಪ್ರತಿನಿತ್ಯವೂ ಈ ದೇಶದ ಬ್ರಾಹ್ಮಣ ಅಥವಾ ಕ್ಷತ್ರಿಯ ಹುಡುಗನೊಬ್ಬನನ್ನು ಅವಳಿಗೆ ಮದುವೆ ಮಾಡುತ್ತಾರೆ; ಎಷ್ಟು ದಿನ ಎಷ್ಟು ಜನ ಹೀಗೆ ಸಾಯುತ್ತಾರೋ ನೋಡಿಬಿಡೋಣವೆಂದುಕೊಂಡಿದ್ದಾರೆ; ಅವಳನ್ನು ಮದುವೆ ಮಾಡಿಕೊಂಡು ಉಳಿದುಕೊಂಡವನು ಅವಳ ಗಂಡನಾಗುತ್ತಾನೆ. ಇಂದು ನನ್ನ ಒಬ್ಬನೇ ಮಗನ ಸರದಿ; ಅವನು ಸತ್ತುಹೋದರೆ ನಾನು ನಾಳೆ ಬೆಳಗ್ಗೆ ಅಗ್ನಿಪ್ರವೇಶ ಮಾಡಿಬಿಡುತ್ತೇನೆ. ಆದ್ದರಿಂದ ಬದುಕಿರುವಾಗಲೇ ನಿನ್ನಂಥ ಸತ್ಪಾತ್ರನಿಗೆ ಗೃಹದಾನ ಮಾಡಿದರೆ ಮುಂದಾದರೂ ಇಂಥ ದುಃಖ ಪ್ರಾಪ್ತವಾಗದಿರಬಹುದು.!’ ಎಂದಳು. ಅವನು ‘ಹಾಗಿದ್ದರೆ ನೀನು ಶೋಕಿಸಬೇಡ; ಇಂದು ನಾನು ಅಲ್ಲಿಗೆ ಹೋಗುತ್ತೇನೆ; ನಿನ್ನ ಒಬ್ಬನೇ ಮಗನು ಬದುಕಿಕೊಳ್ಳಲಿ; ನನ್ನ ಬಗ್ಗೆ ನೀನು ಚಿಂತಿಸಬೇಡ; ನಾನು ಸಿದ್ದಿ ಪಡೆದವನು; ಆದ್ದರಿಂದ ನನಗೆ ಭಯವಿಲ್ಲ!’ ಎಂದನು. ಅವಳು ಒಪ್ಪಿದಳು. ಸಂಜೆ ಅವನು ಸೇನಾಪತಿಯ ಆಳಿನೊಡನೆ ಅರಮನೆಗೆ ಹೋದನು. ರಾಜಪುತ್ರಿಯು ಪುಷ್ಪಭಾರದಿಂದ ಜಗ್ಗುತ್ತಿರುವ ಲತೆಯಂತೆ, ಯೌವ್ವನಮದದಿಂದ ಕೊಬ್ಬಿದ್ದಳು. ರಾತ್ರಿ ಅಗ್ನಿಯನ್ನು ನೆನೆದು ಕತ್ತಿಯನ್ನು ಬರಮಾಡಿಕೊಂಡು ಅದನ್ನು ಕೈಯಲ್ಲಿ ಹಿಡಿದು ಇಷ್ಟು ಜನರನ್ನು ಕೊಂದವನು ಯಾವನೋ ನೋಡೋಣವೆಂದು ರಾಜಪುತ್ರಿಯ ಹಾಸಿಗೆಯ ಮೇಲೆ ಎಚ್ಚರವಾಗಿ ಕುಳಿತನು. ಎಲ್ಲರೂ ಮಲಗಿ ನಿದ್ರೆಹೋದಮೇಲೆ ಅವನ ಕೋಣೆಯ ಬಾಗಿಲು ತೆಗೆಯಿತು. ಒಬ್ಬ ಘೋರ ರಾಕ್ಷಸನು ಬಾಗಿಲ ಹೊರಗೆ ನಿಂತು, ಯಮದಂಡದಂತಿದ್ದ ತನ್ನ ತೋಳನ್ನು ಒಳಕ್ಕೆ ನೀಡಿದನು. ವಿದೂಷಕನು ಛಟ್ಟನೆದ್ದು ಹೋಗಿ ಒಂದೇ ಏಟಿಗೆ ಆ ತೋಳನ್ನು ಕತ್ತರಿಸಿ ಹಾಕಿದನು. ಕೂಡಲೆ ಆ ರಾಕ್ಷಸನು ಹೆದರಿ ಓಡಿಹೋದನು. ರಾಜಪುತ್ರಿಯು ಎಚ್ಚರಗೊಂಡು ನೋಡಿದಾಗ ಆ ರಾಕ್ಷಸನ ತೋಳು ಅಲ್ಲಿ ಕಡಿದುಬಿದ್ದಿತ್ತು. ಅವಳಿಗೆ ಭಯ ಹರ್ಷ ಆಶ್ಚರ್ಯ ಮೂರೂ ಉಂಟಾದುವು. ಬೆಳಗ್ಗೆ ರಾಜನೂ ಆ ತೋಳನ್ನು ನೋಡಿ, ವಿದೂಷಕನು ದಿವ್ಯಪ್ರಭಾವವುಳ್ಳವನೇ ಸರಿಯೆಂದು ನಿಶ್ಚಯಿಸಿ ಅವನಿಗೆ ತನ್ನ ಮಗಳನ್ನು ಮದುವೆಮಾಡಿಕೊಟ್ಟನು. ಅವಳೊಡನೆ ಕೆಲವು ದಿನವಿದ್ದು ಅವನು ಒಂದು ರಾತ್ರಿ ಭದ್ರೆಯನ್ನು ಹುಡುಕಿಕೊಂಡು ಹೊರಟನು. ಕ್ರಮವಾಗಿ ಪೂರ್ವಸಮುದ್ರದ ತೀರದಲ್ಲಿದ್ದ ತಾಮ್ರಲಿಪ್ತಿಯನ್ನು ತಲುಪಿ ಅಲ್ಲಿ ಸ್ಕಂದದಾಸನೆಂಬ ವರ್ತಕನ ಸ್ನೇಹಮಾಡಿಕೊಂಡು, ಅವನ ಹಡಗಿನಲ್ಲಿ ಹೊರಟನು. ಸಮುದ್ರಮಧ್ಯದಲ್ಲಿ ಆ ಹಡಗು ಇದ್ದಕ್ಕಿದ್ದಂತೆಯೇ ನಿಂತುಬಿಟ್ಟಿತು. ಸಮುದ್ರವನ್ನು ರತ್ನಗಳಿಂದ ಪೂಜಿಸಿದರೂ ಆ ಹಡಗು ಕದಲಲಿಲ್ಲ. ಆಗ ಸ್ಕಂದದಾಸನು ‘ಈ ಹಡಗನ್ನು ಯಾರು ಮುಂದೆ ಹೋಗುವಂತೆ ಮಾಡುತ್ತಾರೋ ಅವರಿಗೆ ನನ್ನ ಐಶ್ವರ್ಯದಲ್ಲಿ ಅರ್ಧವನ್ನೂ ನನ್ನ ಮಗಳನ್ನೂ ಕೊಡುತ್ತೇನೆ!’ ಎಂದನು. ವಿದೂಷಕನು ಈ ಮಾತನ್ನು ಕೇಳಿ ‘ನಾನು ಸಮುದ್ರದೊಳಗೆ ಹೋಗಿ ಏನು ಅಡ್ಡಿಯಾಗಿದೆ ಎಂದು ನೋಡುತ್ತೇನೆ; ಹಗ್ಗ ಕಟ್ಟಿ ನನ್ನನ್ನು ಕೆಳಕ್ಕೆ ಇಳಿಯಬಿಡಿ; ಹಡಗು ಮುಂದಕ್ಕೆ ಹೊರಟಕೂಡಲೆ ನನ್ನನ್ನು ಮೇಲಕ್ಕೆ ಎತ್ತಿಕೊಳ್ಳಿ!’ ಎಂದು ಹೇಳಿದನು. ವರ್ತಕನು ಒಪ್ಪಿದನು; ನಾವಿಕರು ಅವನ ಕಂಕಳುಗಳಿಗೆ ಹಗ್ಗ ಕಟ್ಟಿ ಅವನನ್ನು ಕೆಳಕ್ಕೆ ಬಿಟ್ಟರು. ಒಳಗೆ ಹೋಗಿ ನೋಡಲು ಅಲ್ಲಿ ಒಬ್ಬ ಭೂತಾಕಾರನಾದ ಪುರುಷನು ಮಲಗಿದ್ದು ಹಡಗು ಅವನ ಮಂಡಿಗೆ ತಡೆದುಕೊಂಡಿತ್ತು. ಅದನ್ನು ಕೂಡಲೆ ತನ್ನ ಕತ್ತಿಯಿಂದ ಕತ್ತರಿಸಿ ಹಾಕಲು, ತಡೆತಪ್ಪಿ ಹಡಗು ಚಲಿಸಿತು. ಇನ್ನು ಅವನಿಗೆ ಅರ್ಧ ಐಶ್ವರ್ಯವನ್ನು ಕೊಡಬೇಕಾಗುತ್ತದಲ್ಲಾ ಎಂದು ಲೋಭದಿಂದ ವರ್ತಕನು ವಿದೂಷಕನಿಗೆ ಕಟ್ಟಿದ್ದ ಹಗ್ಗಗಳನ್ನು ಕಡಿಸಿಹಾಕಿ ಅವನನ್ನು ನೀರೊಳಗೇ ಬಿಟ್ಟು ಮುಂದೆ ಹೋದನು. ಆದರೆ ವಿದೂಷಕನು ಎದೆಗುಂದದೆ ತಾನು ಕತ್ತರಿಸಿದ್ದ ಕಾಲನ್ನೇ ಹಿಡಿದುಕೊಂಡು ತೇಲಿಕೊಂಡು ಬಂದನು. ಮೇಲಕ್ಕೆ ಬಂದಕೂಡಲೇ ‘ಅಯ್ಯಾ ವಿದೂಷಕ! ನೀನು ನಿಜವಾಗಿ ಸತ್ತ್ವ ಶಾಲಿ; ಇನ್ನು ಏಳುದಿನಗಳಲ್ಲಿ ಕಾರ್ಕೋಟಕಪುರಕ್ಕೆ ಹೋಗುತ್ತೀಯೆ; ಅಲ್ಲಿ ನಿನ್ನ ಇಷ್ಟಾರ್ಥ ನೆರವೇರುತ್ತದೆ; ನಿನಗೆ ಸದ್ಯದಲ್ಲಿ ಹಸಿವುಬಾಯಾರಿಕೆಗಳಾಗದೆ ಇರಲಿ’ ಎಂದು ಅಶರೀರವಾಣಿಯಾಯಿತು. ಅದರಂತೆ ಅವನು ಆ ಊರಿಗೆ ಹೋಗಿ ಒಂದು ಮಠದಲ್ಲಿ ಇಳಿದುಕೊಂಡಿರಲು, ಅಂದಿನ ಸಂಜೆ ‘ಯಾರಾದರೂ ಬ್ರಾಹ್ಮಣನಾಗಲೀ ಕ್ಷತ್ರಿಯನಾಗಲಿ ರಾಜಪುತ್ರಿಯನ್ನು ನಾಳೆ ಬೆಳಿಗ್ಗೆ ಮದುವೆಯಾಗಲಿಷ್ಟವಿದ್ದರೆ ಇಂದಿನ ರಾತ್ರಿ ಅವಳೊಡನೆ ಇರಲಿ!’ ಎಂದು ಡಂಗೂರ ಹೊಡೆಯತ್ತಿದ್ದದ್ದನ್ನು ಕೇಳಿದನು. ಮಠದ ಬ್ರಾಹ್ಮಣರು ಬೇಡವೆಂದರೂ ಕೇಳದೆ ಅವನು ಆ ಆಳುಗಳೊಡನೆ ಅರಮನೆಗೆ ಹೋದನು. ರಾಜನಾದ ಆರ್ಯವರ್ಮನು ಅವನನ್ನು ಸ್ವಂತವಾಗಿ ಕರೆದುಕೊಂಡುಹೋಗಿ ಮಗಳ ಮನೆಯಲ್ಲಿ ಬಿಟ್ಟನು. ವಿದೂಷಕನು ಖಡ್ಗಹಸ್ತನಾಗಿ, ನಿದ್ರೆಮಾಡದೆ, ಕುಳಿತಿರಲು, ಒಬ್ಬ ರಾಕ್ಷಸನು ಬಂದು ಎಡತೋಳನ್ನು ಬಾಗಿಲೊಳಗೆ ಚಾಚಿದನು. ಅದನ್ನು ನೋಡಿ ‘ನಾನು ಹಿಂದೆ ಒಂದು ತೋಳನ್ನು ಕತ್ತರಿಸಿದ ರಾಕ್ಷಸನೇ ಇವನು; ಇವನ ಇನ್ನೊಂದು ತೋಳನ್ನು ಕತ್ತರಿಸಿಬಿಟ್ಟರೆ ಹಿಂದಿನ ಹಾಗೆಯೇ ಓಡಿಹೋದಾನು!’ ಎಂದುಕೊಂಡು, ಎದ್ದುಬಂದು ಅವನ ಜುಟ್ಟುಹಿಡಿದು ತಲೆಯನ್ನು ಕಡಿಯಬೇಕೆಂದಿರುವಷ್ಟರಲ್ಲಿಯೇ ಅವನು ಹೆದರಿ ‘ನನ್ನನ್ನು ಕೊಲ್ಲಬೇಡ! ನೀನು ಸತ್ತ್ವಶಾಲಿ! ನನ್ನಲ್ಲಿ ದಯೆತೋರು! ನಾನು ಯಮದಂಷ್ಟ್ರನೆಂಬ ರಾಕ್ಷಸ; ಈ ಇಬ್ಬರು ಹುಡುಗಿಯರೂ ನನ್ನ ಮಕ್ಕಳು; ಅವರು ವೀರರಲ್ಲದವರ ಕೈಸೇರಬಾರದೆಂದು ನಾನು ಹೀಗೆ ಮಾಡಿದೆ; ಇದು ಶಿವನ ಆಜ್ಞೆ; ನಿನಗೋಸ್ಕರವೇ ಅವನು ಹೀಗೆ ವಿಧಿಸಿದನೆಂದು ತೋರುತ್ತದೆ; ಇಲ್ಲಿಂದ ಮುಂದೆ ನಾನು ನಿನ್ನ ಮಿತ್ರ; ನನ್ನನ್ನು ನೆನೆದಾಗ ಬರುತ್ತೇನೆ!’ ಎಂದು ಹೇಳಿ ಅದೃಶ್ಯನಾದನು. ಬೆಳಿಗ್ಗೆ ವೈಭವದಿಂದ ರಾಜನು ಅವನಿಗೆ ಮಗಳನ್ನು ಕೊಟ್ಟು ಮದುವೆಮಾಡಿದನು. ವಿದೂಷಕನು ಅವಳೊಡನೆ ಕೆಲವು ದಿವಸವಿದ್ದು ಒಂದು ದಿನ ರಾತ್ರಿ ಹೊರಟು ರಾಕ್ಷಸನನ್ನು ನೆನೆದು ಬರಮಾಡಿಕೊಂಡು ಅವನ ಸಹಾಯದಿಂದ ಉದಯಗಿರಿಯ ಸಿದ್ದಕ್ಷೇತ್ರಕ್ಕೆ ಹೋದನು. ಅಲ್ಲಿಂದ ಮುಂದೆ ಬರಲು ತನಗೆ ಸಾಧ್ಯವಿಲ್ಲವೆಂದು ರಾಕ್ಷಸನು ಹೊರಟುಹೋಗಲು ವಿದೂಷಕನು ಒಂದು ಸರೋವರದ ತೀರದಲ್ಲಿ ಕುಳಿತನು. ಸ್ವಲ್ಪಹೊತ್ತಿನ ಮೇಲೆ ಬಂಗಾರದ ಕೊಡಗಳನ್ನು ಹೊತ್ತುಕೊಂಡು ಬಹು ಹೆಂಗಸರು ಅಲ್ಲಿಗೆ ಬಂದರು. ನೀರು ತುಂಬಿಕೊಂಡು ಹಿಂದಕ್ಕೆ ಹೋಗುತ್ತಿದ್ದಾಗ ಅವರು ಆ ನೀರನ್ನು ಯಾರಿಗೋಸ್ಕರ ತೆಗೆದುಕೊಂಡು ಹೋಗುತ್ತಿದ್ದರೆಂದು ಕೇಳಿದನು. ಅವರು ‘ಈ ಪರ್ವತದಲ್ಲಿ ಭದ್ರೆ ಎಂಬ ವಿದ್ಯಾಧರಿ ಇದ್ದಾಳೆ; ಅವಳ ಸ್ನಾನಕ್ಕೆ’ ಎಂದರು. ಒಬ್ಬಳು `ಈ ಕೊಡವನ್ನು ಹೊರಿಸುತ್ತೀಯಾ?’ ಎಂದು ಕೇಳಿದಳು; ಅವನು ಆಗಲೆಂದು ಹೊರಿಸುತ್ತ ಅದರೊಳಗೆ ಭದ್ರೆ ಕೊಟ್ಟಿದ್ದ ಉಂಗುರವನ್ನು ಹಾಕಿದನು. ಅವರು ಅವಳಿಗೆ ಸ್ನಾನಮಾಡಿಸುತ್ತಿರುವಾಗ ಆ ಉಂಗುರ ಅವಳ ಮೇಲೆ ಬಿತ್ತು. ಅದನ್ನು ನೋಡಿ ಅವಳು ವಿಚಾರವನ್ನು ತಿಳಿದು ಅವನನ್ನು ಕರೆಸಿಕೊಂಡಳು. ತುಂಬ ಸಂತೋಷಿಸಿ ‘ಇಲ್ಲಿಗೆ ಹೇಗೆ ಬಂದೆ?’ ಎಂದು ಕೇಳಿದಳು. ಅವನು ‘ನಿನ್ನ ಪ್ರಣಯವನ್ನು ಹಿಡಿದುಕೊಂಡು ಹಲವು ಪ್ರಾಣಾಪಾಯಗಳನ್ನು ಹತ್ತಿಕೊಂಡು ಬಂದೆ; ಸುಂದರಿ! ಮತ್ತೇನು ಹೇಳಲಿ?’ ಎಂದನು. ಅವಳು, ‘ಆರ್ಯಪುತ್ರ! ನನಗೆ ಸಖಿಯರಿಂದಲೂ ಸಿದ್ಧಿಗಳಿಂದಲೂ ಆಗಬೇಕಾದದ್ದೇನೂ ಇಲ್ಲ; ನೀನೇ ನನ್ನ ಸರ್ವಸ್ವ! ನಾನು ನಿನ್ನ ದಾಸಿ!’ ಎಂದಳು. ಅವನು ‘ಪ್ರಿಯೆ! ಹಾಗಾದರೆ ಉಜ್ಜಯಿನಿಗೆ ಹೋಗೋಣ ಬಾ!’ ಎಂದನು. ಅವಳು ಒಪ್ಪಿ ವಿದ್ಯೆಗಳನ್ನೆಲ್ಲಾ ಒಂದು ಹುಲ್ಲುಕಡ್ಡಿಯಂತೆ ತೊರೆದು ಮರುದಿನ ಬೆಳಿಗ್ಗೆ ಅವನೊಡನೆ ಹೊರಟುಬಿಟ್ಟಳು. ಯಮದಂಷ್ಟ್ರನನ್ನು ನೆನೆದು ಅವನ ಮೇಲೆ ಹತ್ತಿಕೊಂಡು ಇಬ್ಬರೂ ಮೊದಲು ಕರ್ಕೋಟಕಪುರಕ್ಕೆ ಬಂದರು. ಅಲ್ಲಿ ಆರ್ಯವರ್ಮರಾಜನ ಮಗಳನ್ನು ಕರೆದುಕೊಂಡು ಸಮುದ್ರತೀರಕ್ಕೆ ಬಂದು ಅಲ್ಲಿ ತನಗೆ ಮೋಸಮಾಡಿದ್ದ ವರ್ತಕನ ಮಗಳನ್ನೂ ಅವನ ಐಶ್ವರ್ಯವನ್ನೂ ಹೊತ್ತುಕೊಂಡು, ಅವನ ಜೀವವನ್ನು ಉಳಿಸಿ, ರಾಕ್ಷಸ ರಥದ ಮೇಲೆಯೇ ಪೌಂಡ್ರವರ್ಧನಪುರಕ್ಕೆ ಬಂದನು. ಅಲ್ಲಿ ದೇವಸೇನರಾಜನ ಮಗಳನ್ನು ಕರೆದುಕೊಂಡು ಉಜ್ಜಯಿನಿಗೆ ಬಂದನು. ಜನರು ಆಶ್ಚರ್ಯದಿಂದಲೂ ಭಯದಿಂದಲೂ ನೋಡುತ್ತಿರಲು ಆದಿತ್ಯಸೇನರಾಜನು ಬಂದು ಅಳಿಯನನ್ನು ಅಭಿನಂದಿಸಿದನು. ವಿದೂಷಕನು ಅವನಿಗೆ ನಮಸ್ಕರಿಸಿ, ರಾಕ್ಷಸನನ್ನು ಕಳುಹಿಸಿ, ಹೆಂಡತಿಯರೊಡನೆ ಪುರಪ್ರವೇಶಮಾಡಿದನು. ಮೊದಲನೆಯ ಹೆಂಡತಿಯಾದ ಆ ಊರಿನ ರಾಜಪುತ್ರಿಗೆ ತುಂಬ ಆನಂದವಾಯಿತು. ರಾಜನು, ‘ಈ ಹೆಂಡತಿಯರೆಲ್ಲಾ ಹೇಗೆ ದೊರೆತರು? ಆ ರಾಕ್ಷಸನು ಯಾರು?’ ಎಂದು ಕೇಳಲು, ವಿದೂಷಕನು ತನ್ನ ವೃತ್ತಾಂತವನ್ನೆಲ್ಲಾ ಹೇಳಿದನು. ಅದನ್ನು ಕೇಳಿ ತುಂಬ ಸಂತೋಷಪಟ್ಟು ರಾಜನು ಅವನಿಗೆ ಅರ್ಧರಾಜ್ಯವನ್ನು ಕೊಟ್ಟನು. ಬ್ರಾಹ್ಮಣನಾಗಿದ್ದ ವಿದೂಷಕನು ರಾಜನಾದನು. ಛತ್ರ ಚಾಮರಗಳು ಬಂದವು. ಉಜ್ಜಯಿನೀ ನಗರವು ಮಂಗಳವಾದ್ಯಗಳಿಂದ ತುಂಬಿಹೋಯಿತು.

ವತ್ಸರಾಜನು ಈ ಕಥೆಯನ್ನು ಹೇಳಿ, ‘ಹೀಗೆ ದೈವಾನುಕೂಲವಿದ್ದರೆ ಧೀರರಾದವರಿಗೆ ಅವರ ಸತ್ತ್ವವೇ ಸಿದ್ಧಮಂತ್ರವಾಗುತ್ತದೆ!’ ಎಂದನು. ಮಂತ್ರಿಗಳೂ ರಾಣಿಯರೂ ತುಂಬ ಸಂತೋಷಪಟ್ಟರು.

೫. ವಿಜಯಯಾತ್ರೆ ಹೊರಡುವುದಕ್ಕೆ ಮೊದಲು ವತ್ಸರಾಜನು ಹೆಂಡತಿಯರೊಡನೆಯೂ ಮಂತ್ರಿಗಳೊಡನೆಯೂ ಮೂರುದಿನ ಉಪವಾಸವಿದ್ದು ಈಶ್ವರನನ್ನು ಕುರಿತು ತಪಸ್ಸುಮಾಡಿದನು. ಶಿವನು ರಾಜನ ಕನಸಿನಲ್ಲಿ ಬಂದು, ``ನಾನು ಪ್ರಸನ್ನನಾಗಿದ್ದೇನೆ; ನಿರ್ವಿಘ್ನವಾಗಿ ಜಯವುಂಟಾಗುತ್ತದೆ; ವಿದ್ಯಾಧರ ಚಕ್ರವರ್ತಿಯಾಗುವ ಮಗನನ್ನು ಶೀಘ್ರದಲ್ಲಿಯೇ ಪಡೆಯುತ್ತೀಯೆ!’ ಎಂದು ವರ ಕೊಟ್ಟನು. ಯೌಗಂಧರಾಯಣನು ಅವನನ್ನು ಅಭಿನಂದಿಸಿ ‘ಧರ್ಮಾರ್ಜಿತವಾದ ಸಂಪತ್ತೇ ಸ್ಥಿರವಾಗಿರುವುದು; ನಿಮ್ಮ ಪೂರ್ವಿಕರು ಹುದುಗಿಟ್ಟಿದ್ದ ಸಂಪತ್ತು ನಿನಗೆ ದೊರಕಿದ್ದೇ ಇದಕ್ಕೆ ಸಾಕ್ಷಿ; ಈ ಸಂಬಂಧವಾಗಿ ಒಂದು ಕಥೆಯನ್ನು ಹೇಳುತ್ತೇನೆ ಕೇಳು! ಎಂದು ಇದನ್ನು ಹೇಳಿದನು: -


### ದೇವದಾಸನೆಂಬ ವರ್ತಕನ ಕಥೆ


ಹಿಂದೆ ಪಾಟಲೀಪುತ್ರದಲ್ಲಿ ದೇವದಾಸನೆಂಬ ಧನವಂತನಾದ ವರ್ತಕನಿದ್ದನು. ಪೌಂಡ್ರವರ್ಧನಪುರದ ಒಬ್ಬ ಸಾಹುಕಾರನ ಮಗಳು ಅವನ ಹೆಂಡತಿಯಾದಳು. ತಂದೆ ಸತ್ತಮೇಲೆ ಅವನು ಜೂಜಾಟಕ್ಕೆ ಬಿದ್ದು ಎಲ್ಲವನ್ನೂ ಕಳೆದುಕೊಂಡನು. ಆಗ ಅವನ ಮಾವನು ಬಂದು ತನ್ನ ಮಗಳನ್ನು ಕರೆದುಕೊಂಡು ಹೋದನು. ಕ್ರಮೇಣ ಅವನಿಗೆ ಬುದ್ದಿಬಂದು ಮಾವನನ್ನು ಕೇಳಿ ಹಣತಂದು ತನ್ನ ವೃತ್ತಿಯಲ್ಲಿ ತಾನಿರೋಣವೆನ್ನಿಸಿತು. ಅದರಂತೆ ಅವನು ಪೌಂಡ್ರವರ್ಧನಪುರಕ್ಕೆ ಬಂದು ಮೈಯೂ ಬಟ್ಟೆಯೂ ಕೊಳೆಯಾಗಿದ್ದದ್ದರಿಂದ ಆ ಸ್ಥಿತಿಯಲ್ಲಿ ಮಾವನಮನೆಗೆ ಹೋಗುವುದು ಹೇಗೆ? ಎಂದು ಚಿಂತಿಸುತ್ತ, ಒಂದು ಅಂಗಡಿಯ ಹೊರಗೆ ಸಂಕೋಚದಿಂದ ಕುಳಿತಿದ್ದನು. ಸ್ವಲ್ಪ ಹೊತ್ತಿಗೆ ರಾತ್ರಿಯ ಕತ್ತಲಲ್ಲಿ, ಒಬ್ಬ ಯುವಕನು ಬಂದು ಆ ಅಂಗಡಿಯ ಬಾಗಿಲು ತೆಗೆದು ಒಳಗೆ ದೀಪ ಹೊತ್ತಿಸಿದನು; ಇನ್ನೊಂದು ಸ್ವಲ್ಪಹೊತ್ತಿನಲ್ಲಿ ಒಬ್ಬ ಹೆಂಗಸು ಸದ್ದಿಲ್ಲದೆ ಬಂದು ಒಳಹೊಕ್ಕು ಬಾಗಿಲು ಮುಚ್ಚಿ ಅಗುಣಿಹಾಕಿಕೊಂಡಳು. ದೀಪದ ಬೆಳಕಿನಲ್ಲಿ ನೋಡಲು ಅವಳು ತನ್ನ ಹೆಂಡತಿ! ಆಗ ಅವನು `ದುರ್ವ್ಯಸನಗಳಿಗೆ ಸಿಕ್ಕಿದ ಗಂಡಸಿಗೂ ತವರುಮನೆಯಲ್ಲಿ ಸ್ವತಂತ್ರಳಾಗಿರುವ ಹೆಂಗಸಿಗೂ ಇದೇ ಗತಿ!’ ಎಂದುಕೊಂಡನು. ಸ್ವಲ್ಪಹೊತ್ತಿನಮೇಲೆ ಅವಳ ಮಾತು ಕೇಳಿಸಿತು. ಅವನು ಬಾಗಿಲ ಹತ್ತಿರ ಕಿವಿಗೊಟ್ಟು ಕೇಳುತ್ತಿರಲು, ಅವಳು ತನ್ನ ಕಾಮುಕನನ್ನು ಕುರಿತು "ನನ್ನ ಗಂಡನ ಮುತ್ತಜ್ಜನು ನಮ್ಮ ಮನೆಯ ಅಂಗಳದ ನಾಲ್ಕು ಮೂಲೆಯಲ್ಲಿಯೂ ನಾಲ್ಕು ಕೊಪ್ಪರಿಗೆ ಹೊನ್ನನ್ನು ಹೂತಿಟ್ಟಿದ್ದನು. ಅದನ್ನು ಅವನು ತನ್ನ ಹೆಂಡತಿಯೊಬ್ಬಳಿಗೆ ಹೇಳಿ ಹೋದನು. ಅವಳು ಅದನ್ನು ತನ್ನ ಸೊಸೆಗೆ ಅಂತ್ಯ ಕಾಲದಲ್ಲಿ ಹೇಳಿ ಸತ್ತಳು. ಅವಳು ತನ್ನ ಸೊಸೆಯಾದ ನನ್ನ ಅತ್ತೆಗೆ ತಿಳಿಸಿದಳು. ನನ್ನ ಅತ್ತೆಯಿಂದ ಅದು ನನಗೆ ತಿಳಿಯಿತು; ಹೀಗೆ ಇದು ನಮ್ಮಕುಲದಲ್ಲಿ ಅತ್ತೆಯಿಂದ ಸೊಸೆಗೆ ತಿಳಿಯುತ್ತ ಬಂದಿದೆ. ನನ್ನ ಗಂಡ ದರಿದ್ರನಾಗಿದ್ದರೂ ಜೂಜುಕೋರನಾಗಿದ್ದದ್ದರಿಂದ ಇದನ್ನು ನಾನು ಅವನಿಗೆ ತಿಳಿಸಲಿಲ್ಲ. ನೀನು ನನಗೆ ಬೇಕಾದವನಾದ್ದರಿಂದ ತಿಳಿಸಿದ್ದೇನೆ. ನೀನು ಹೋಗಿ ನನ್ನ ಗಂಡ ಇರುವ ಆ ಮನೆಯನ್ನು ಕೊಂಡುಕೊಂಡು ಆ ಹೊನ್ನನ್ನೆಲ್ಲಾ ತೆಗೆದುಕೊಂಡು ಬಂದು ಇಲ್ಲಿ ನನ್ನೊಡನೆ ಸುಖವಾಗಿರು!’ ಎಂದು ಹೇಳಿದಳು. ದೇವದಾಸನು ಕೂಡಲೆ ಪಾಟಲೀಪುತ್ರಕ್ಕೆ ಹೋಗಿ ತನ್ನ ಮನೆಯಲ್ಲಿ ಹುದುಗಿದ್ದ ನಿಧಿಯನ್ನೆಲ್ಲಾ ತೆಗೆದುಕೊಂಡನು. ಆಮೇಲೆ ಆ ಕಾಮುಕವರ್ತಕನು ವ್ಯಾಪಾರದ ನೆವದಲ್ಲಿ ಆ ಊರಿಗೆ ಬಂದು ದೇವದಾಸನ ಮನೆಯನ್ನು ಕ್ರಯಕ್ಕೆ ಕೇಳಿದನು. ದೇವದಾಸನು ಅದನ್ನು ತಗ್ಗಿನ ಬೆಲೆಗೆ ಮಾರಿ ಬೇರೆ ಮನೆಯನ್ನು ಮಾಡಿಕೊಂಡು ಹೆಂಡತಿಯನ್ನು ಕರೆತಂದನು. ವರ್ತಕನಿಗೆ ನಿಧಿ ದೊರಕದೆ ದೇವದಾಸನನ್ನು ಕುರಿತು ‘ಈ ಮನೆ ಹಳೆಯದು, ನನಗೆ ಇಷ್ಟವಿಲ್ಲ; ಆದ್ದರಿಂದ ನಿನ್ನ ಮನೆಯನ್ನು ನೀನು ತೆಗೆದುಕೊಂಡು ನನ್ನ ಹಣವನ್ನು ಹಿಂದಕ್ಕೆ ಕೊಡು!’ ಎಂದು ಕೇಳಿದನು. ದೇವದಾಸನು ಅದಕ್ಕೆ ಒಪ್ಪಲಿಲ್ಲ. ಮಾತಿಗೆ ಮಾತು ಬೆಳೆದು ದೊರೆಯ ಹತ್ತಿರಕ್ಕೆ ದೂರು ಹೋಯಿತು. ಅಲ್ಲಿ ದೇವದಾಸನು ತನ್ನ ಹೆಂಡತಿಯ ಮತ್ತು ಅವನ ವೃತ್ತಾಂತವನ್ನೆಲ್ಲವನ್ನೂ ತಿಳಿಸಿದನು. ರಾಜನು ಅವನ ಸರ್ವಸ್ವವನ್ನೂ ಕಿತ್ತುಕೊಂಡು ಶಿಕ್ಷೆ ಮಾಡಿದನು. ದೇವದಾಸನು ತನ್ನ ಹೆಂಡತಿಯ ಮೂಗು ಕೊಯ್ದು ಅಟ್ಟಿ ಬೇರೆ ಒಬ್ಬಳನ್ನು ಮದುವೆಯಾಗಿ ಅವಳೊಡನೆ ಆ ನಿಧಿಯನ್ನು ಬಳಸಿಕೊಂಡು ಸುಖವಾಗಿದ್ದನು. ಹೀಗೆ ಧರ್ಮದಿಂದ ಗಳಿಸಿದ ಸಂಪತ್ತು ತಲತಲಾಂತರದವರೆಗೂ ಅಳಿಯದೆ ಉಳಿಯುತ್ತದೆ. ಆದ್ದರಿಂದ ಮನುಷ್ಯನು ಅದರಲ್ಲಿಯೂ ರಾಜನು ಧರ್ಮದಿಂದ ಹಣ ಗಳಿಸಬೇಕು ಎಂದನು.

ವಿಜಯಯಾತ್ರೆಗೆ ಎಲ್ಲವೂ ಸಿದ್ಧವಾಯಿತು. ರಾಜನು ಗೋಪಾಲಕನಿಗೆ ವಿದೇಹದೇಶವನ್ನೂ, ಪದ್ಮಾವತಿಯ ಅಣ್ಣನಾದ ಸಿಂಹವರ್ಮನಿಗೆ ಚೇದಿರಾಜ್ಯವನ್ನೂ ಕೊಟ್ಟು ಸನ್ಮಾನಮಾಡಿ ಪುಲಿಂದರಾಜನನ್ನು ಬರಮಾಡಿಕೊಂಡನು. ಮೊದಲು ವಾರಾಣಸಿಯ ಬ್ರಹ್ಮದತ್ತನ ಮೇಲೆ ಹೊರಟನು. ಚಾರರು ಕಾಪಾಲಿಕ ವೇಷಹಾಕಿಕೊಂಡು ಮುಂದಾಗಿ ಅಲ್ಲಿಗೆ ಹೋದರು. ಅವರಲ್ಲಿ ಒಬ್ಬನು ಗುರುವಾದನು. ಮಿಕ್ಕವರು ಶಿಷ್ಯರಾಗಿ ತಮ್ಮ ಆಚಾರ್ಯನು ತ್ರಿಕಾಲಜ್ಞನೆಂದು ಪ್ರಕಟಿಸಿದರು. ಅವನು ನುಡಿದ ಭವಿಷ್ಯವನ್ನೆಲ್ಲಾ ಅವರು ಆಗಿಸುತ್ತ ಬಂದರು. ಹೀಗೆ ಅವನು ಆ ಬ್ರಹ್ಮದತ್ತನಿಗೆ ಪ್ರೀತಿಪಾತ್ರನಾದ ಒಬ್ಬ ರಾಜಪುತ್ರನನ್ನು ಒಳಹಾಕಿಕೊಂಡನು; ಅವನ ಮೂಲಕ ರಹಸ್ಯಗಳನ್ನೆಲ್ಲಾ ತಿಳಿದುಕೊಂಡು ಯೌಗಂಧರಾಯಣನಿಗೆ ತಿಳಿಸುತ್ತ ಬಂದನು. ಬ್ರಹ್ಮದತ್ತನ ಮಂತ್ರಿಯಾದ ಯೋಗಕರಂಡಕನು ವತ್ಸರಾಜನು ಬರುತ್ತಿದ್ದ ಮಾರ್ಗದಲ್ಲಿದ್ದ ನೀರು ನಿಡಿ ಗಿಡ ಮರ ಬಳ್ಳಿಗಳಿಗೆಲ್ಲಾ ವಿಷ ಹಾಕಿದನು. ಅವನ ಸೈನ್ಯದೊಳಕ್ಕೆ ವಿಷಕನ್ಯೆಯರನ್ನು ಕಳುಹಿಸಿದನು. ಕತ್ತಲೆಯಲ್ಲಿ ಕೊಲೆಮಾಡುವ ಘಾತಕರನ್ನು ಕಳುಹಿಸಿದನು. ಇವೆಲ್ಲಾ ಚಾರರ ಮೂಲಕ ಯೌಗಂಧರಾಯಣನಿಗೆ ತಿಳಿಯಲು ಅವನು ಅದಕ್ಕೆಲ್ಲಾ ಪ್ರತಿಯನ್ನು ವಿಧಿಸಿದನು. ವಿಷಕ್ಕೆ ಪ್ರತಿವಿಷವನ್ನು ಹಾಕಿಸಿದನು; ಗುರುತಿಲ್ಲದ ಹೆಂಗಸರನ್ನು ಯಾರೂ ಹತ್ತಿರ ಸೇರಿಸಕೂಡದೆಂದು ಆಜ್ಞೆಮಾಡಿದನು; ಘಾತುಕರನ್ನು ಹಿಡಿಸಿ ಕೊಲ್ಲಿಸಿದನು; ಹೀಗೆ ತಮ್ಮ ತಂತ್ರ ಒಂದೂ ನಡೆಯದೆ, ವತ್ಸರಾಜನು ಅಪಾರ ಸೇನೆಯೊಡನೆ ಬರುತ್ತಿರಲು ಅವನನ್ನು ಅಜೇಯನೆಂದು ಭಾವಿಸಿ ಬ್ರಹ್ಮದತ್ತನು ಕಪ್ಪಕಾಣಿಕೆಯನ್ನು ಕೊಟ್ಟು ಅವನಿಗೆ ವಿಧೇಯನಾದನು. ಅಲ್ಲಿಂದ ಮುಂದೆ ಹೊರಟು ವತ್ಸರಾಜನು ವಂಗದೇಶವನ್ನು ಗೆದ್ದು ಸಮುದ್ರತೀರದಲ್ಲಿ ತನ್ನ ಜಯಸ್ತಂಭಗಳನ್ನು ನೆಡಿಸಿದನು. ಆಮೇಲೆ ಕಳಿಂಗರಾಜನನ್ನು ಗೆದ್ದು ಮಹೇಂದ್ರಪರ್ವತವನ್ನು ದಾಟಿ ದಕ್ಷಿಣಕ್ಕೆ ತಿರುಗಿ, ಕಾವೇರೀ ನದಿಯನ್ನು ದಾಟಿ ಚೋಳರಾಜನನ್ನು ಮಗ್ಗಿಸಿದನು; ಮುರಳರನ್ನು ಸೋಲಿಸಿ ನರ್ಮದೆಯನ್ನು ದಾಟಿ, ಉಜ್ಜಯಿನಿಗೆ ಹೋದನು. ಅಲ್ಲಿ ಚಂಡಮಹಾಸೇನನು ಅವನನ್ನು ಪುರಸ್ಕರಿಸಿದನು. ಅವನಿಗೆ ವಾಸವದತ್ತೆಯಲ್ಲಿ ಎಷ್ಟು ಪ್ರೀತಿ ಇತ್ತೋ ಪದ್ಮಾವತಿಯಲ್ಲಿಯೂ ಅಷ್ಟೇ ಪ್ರೀತಿ ಇತ್ತು. ವತ್ಸರಾಜನು ಅಲ್ಲಿ ಕೆಲವು ದಿನಗಳಿದ್ದು ಆಮೇಲೆ ಮಾವನ ಸೇನೆಯನ್ನೂ ತೆಗೆದುಕೊಂಡು ಪಶ್ಚಿಮದಿಕ್ಕಿಗೆ ತಿರುಗಿದನು. ಅಲ್ಲಿ ಲಾಟರನ್ನು ಸೋಲಿಸಿ ಉತ್ತರಕ್ಕೆ ತಿರುಗಿದನು. ಅಲ್ಲಿ ಸಿಂಧುರಾಜನನ್ನು ಸೋಲಿಸಿ ಮ್ಲೇಚ್ಛರನ್ನು ಅಡಗಿಸಿ, ಪಾರಸಿಕರಾಜನನ್ನು ಕೊಂದು, ಕಾಮರೂಪರಾಜನು ಕೊಟ್ಟ ಆನೆಗಳ ಕಾಣಿಕೆಯನ್ನು ಸ್ವೀಕರಿಸಿ ಪದ್ಮಾವತಿಯ ತಂದೆಯಾದ ಮಗಧರಾಜನಲ್ಲಿಗೆ ಬಂದನು. ಅವನು ಅವರೆಲ್ಲರನ್ನೂ ತುಂಬ ಸಂತೋಷದಿಂದ ಬರಮಾಡಿಕೊಂಡು ಉಪಚರಿಸಿದನು. ಅಲ್ಲಿ ಕೆಲವು ದಿನವಿದ್ದು ವತ್ಸರಾಜನು ತನ್ನ ರಾಜ್ಯಕ್ಕೆ ಸೇರಿದ್ದ ಲಾವಾಣಕಕ್ಕೆ ಬಂದು ಸೇರಿದನು.

೬. ಅಲ್ಲಿ ಸೇನೆ ವಿಶ್ರಾಂತಿ ತೆಗೆದುಕೊಂಡಿತು. ವತ್ಸರಾಜನು ಯೌಗಂಧರಾಯಣನನ್ನು ಕರೆದು ರಹಸ್ಯವಾಗಿ ‘ಅಯ್ಯಾ! ನಿನ್ನ ಬುದ್ಧಿಶಕ್ತಿಯಿಂದ ಎಲ್ಲಾ ರಾಜರನ್ನೂ ಗೆದ್ದದ್ದಾಯಿತು. ಅವರಾದರೂ ನನಗೆ ಎರಡು ಬಗೆಯಲಾರರು. ಆದರೆ ಆ ಬ್ರಹ್ಮದತ್ತನಲ್ಲಿ ಮಾತ್ರ ನನಗೆ ಸಂದೇಹ!’ ಎಂದನು. ಅದಕ್ಕೆ ಅವನು ‘ಮಹಾರಾಜ! ಬ್ರಹ್ಮದತ್ತನು ದ್ರೋಹಮಾಡಲಾರ; ಹಾಗೇನಾದರೂ ಮಾಡಿದರೆ ಅದು ಅವನಿಗೇ ಮೃತ್ಯುವಾಗುತ್ತದೆ’ ಎಂದು ಈ ಕಥೆಯನ್ನು ಹೇಳಿದನು: -


### ಫಲಭೂತಿಯ ಕಥೆ


ಹಿಂದೆ ಪದ್ಮದೇಶದಲ್ಲಿ ಅಗ್ನಿದತ್ತನೆಂಬ ಬ್ರಾಹ್ಮಣನಿದ್ದನು. ಅವನಿಗೆ ಸೋಮದತ್ತ ವೈಶ್ವಾನರ ದತ್ತ ಎಂಬ ಇಬ್ಬರು ಮಕ್ಕಳಿದ್ದರು. ಅವರಲ್ಲಿ ಮೊದಲನೆಯವನು ಮೂರ್ಖ, ದುರ್ವಿನೀತ; ಎರಡನೆಯವನು ವಿದ್ಯಾವಂತ, ವಿನಯಶಾಲಿ; ತಂದೆಯ ಕಾಲಾನಂತರ ಅವರು ಪಿತ್ರಾರ್ಜಿತವಾದ ಅಗ್ರಹಾರವನ್ನು ಹಂಚಿಕೊಂಡು ಜೀವಿಸುತ್ತಿದ್ದರು. ಕಿರಿಯವನಿಗೆ ರಾಜಗೌರವವುಂಟಾಯಿತು; ದೊಡ್ಡವನು ಚಪಲಚಿತ್ತನಾಗಿ ಕ್ಷತ್ರಿಯನಂತೆ ಹೊಡೆದಾಟ ಬಡಿದಾಟಗಳಲ್ಲಿ ನಿರತನಾಗಿದ್ದನು. ಒಂದು ಸಾರಿ ಅವನು ಕೆಲವು ಶೂದ್ರರನ್ನು ಕಟ್ಟಿಕೊಂಡಿದ್ದದ್ದು ನೋಡಿ ಅವನ ತಂದೆಯ ಸ್ನೇಹಿತನೊಬ್ಬನು `ಅಗ್ನಿದತ್ತನ ಮಗನಾಗಿದ್ದೂ ಇದೇಕೋ ಹೀಗೆ ಶೂದ್ರನಂತೆ ವರ್ತಿಸುತ್ತಿದ್ದೀಯೇ, ಮೂರ್ಖ? ಪರಮಪೂಜ್ಯನಾದ ನಿನ್ನ ತಮ್ಮನನ್ನು ನೋಡಿದರೆ ನಾಚಿಕೆಯಾಗುವುದಿಲ್ಲವೇ?’ ಎಂದನು. ಅವನು ಓಡಿಹೋಗಿ ಆ ಬ್ರಾಹ್ಮಣನನ್ನು ಕೋಪದಿಂದ ಒದ್ದನು. ಆ ಬ್ರಾಹ್ಮಣನು ಅದಕ್ಕೆ ಸಾಕ್ಷಿಗಳನ್ನಿಟ್ಟುಕೊಂಡು ರಾಜನ ಹತ್ತಿರಕ್ಕೆ ದೂರು ತೆಗೆದುಕೊಂಡು ಹೋದನು. ರಾಜಭಟರು ಅವನನ್ನು ಕರೆದುಕೊಂಡು ಹೋಗುವುದಕ್ಕೆ ಬರಲು ಅವನ ಸಂಗಾತಿಗಳು ಅವರ ಮೇಲೆ ಬಿದ್ದು ಹೊಡೆದರು. ಆಗ ರಾಜನು ಹೆಚ್ಚು ಜನರನ್ನು ಕಳುಹಿಸಿ ಅವನನ್ನು ವಶಪಡಿಸಿಕೊಂಡು ಕ್ರೋಧಾಂಧನಾಗಿ ಅವನನ್ನು ಶೂಲಕ್ಕೆ ಏರಿಸುವಂತೆ ಅಪ್ಪಣೆ ಮಾಡಿದನು. ಹಾಗೆ ಅವನನ್ನು ಏರಿಸುತ್ತಿದ್ದಾಗ ಯಾರೋ ತಳ್ಳಿದಂತಾಗಿ ಅವನು ಕೆಳಕ್ಕೆ ಬಿದ್ದುಬಿಟ್ಟನು. ವಧಕರು ಮತ್ತೊಂದು ಸಾರಿ ಅವನನ್ನು ಏರಿಸುವುದಕ್ಕೆ ಹೋಗಲು ಅವರಿಗೆ ಕಣ್ಣೇಕಾಣದಂತಾಯಿತು. ಈ ವರ್ತಮಾನವನ್ನು ಕೇಳಿದ ಅವನ ತಮ್ಮನು ರಾಜನಲ್ಲಿ ಪ್ರಾರ್ಥನೆ ಮಾಡಿಕೊಂಡನು. ಆದ್ದರಿಂದ ಅವನಿಗೆ ಬಿಡುಗಡೆಯಾಯಿತು. ಹೀಗೆ ಅವಮಾನವಾದ್ದರಿಂದ ಅವನು ದೇಶಾಂತರ ಹೋಗಬೇಕೆಂದು ಯೋಚಿಸಿದನು. ಆದರೆ ನೆಂಟರಿಷ್ಟರು ಒಪ್ಪಲಿಲ್ಲ; ಆದ್ದರಿಂದ ತನ್ನ ಪಾಲಿನ ಅರ್ಧ ಅಗ್ರಹಾರವನ್ನು ಬಿಟ್ಟು, ತನ್ನ ಹೆಂಡತಿಯೊಡನೆ ಕಾಡಿಗೆ ಹೊರಟು ಅಲ್ಲಿ ಕೃಷಿಗೆ ಯೋಗ್ಯವಾದ ಒಂದು ಪ್ರದೇಶದಲ್ಲಿ ನಿಂತನು. ಅದರ ಮಧ್ಯದಲ್ಲಿ ಒಂದು ದೊಡ್ಡ ಅರಳಿಯ ಮರವಿತ್ತು; ಅದರ ಅಧಿದೇವತೆಯನ್ನು ನೆನೆದು ನಮಸ್ಕರಿಸಿ ಬೇಸಾಯಕ್ಕೆ ಆರಂಭಿಸಿದನು. ಮರದಡಿಯೇ ಮನೆಯಾಗಿತ್ತು. ಪಯಿರು ಫಲಕ್ಕೆ ಬರುವ ಹೊತ್ತಿಗೆ ಸರಿಯಾಗಿ ಪರರಾಷ್ಟ್ರದ ಸೈನಿಕರು ಬಂದು ಅದನ್ನು ಲೂಟಿಹೊಡೆದುಕೊಂಡು ಹೋದರು. ಆದರೆ ಅವನು ಎದೆಗೆಡದೆ ಮಿಕ್ಕದ್ದನ್ನೇ ತಂದಿಟ್ಟುಕೊಂಡು ಚಿಂತೆಯಿಂದ ನಿದ್ರೆಬರದೆ ಮಲಗಿರಲು, ಆ ಮರದಿಂದ “ಅಯ್ಯಾ ಸೋಮದತ್ತ! ಶ್ರೀಕಂಠದೇಶದ ಆದಿತ್ಯಪ್ರಭರಾಜನಲ್ಲಿಗೆ ಹೋಗು; ಅವನ ಅರಮನೆಯ ಬಾಗಿಲಲ್ಲಿ ಸಂಧ್ಯಾಗ್ನಿಹೋತ್ರಮಂತ್ರಗಳನ್ನು ಪಠಿಸಿ ‘ನಾನು ಫಲಭೂತಿ ಎಂಬ ಬ್ರಾಹ್ಮಣ; ನಾನು ಹೇಳುವುದನ್ನು ಎಲ್ಲರೂ ಕೇಳಿ-ಒಳ್ಳೆಯದನ್ನು ಮಾಡುವವನಿಗೆ ಒಳ್ಳೆಯದಾಗುತ್ತದೆ, ಕೆಟ್ಟದ್ದನ್ನು ಮಾಡುವವನಿಗೆ ಕೆಟ್ಟದ್ದಾಗುತ್ತದೆ!’ ಎಂದು ಹೇಳುತ್ತಿರು; ನಿನಗೆ ಒಳ್ಳೆಯದಾಗುತ್ತದೆ. ನಾನು ಯಕ್ಷ!’” ಎಂದು ಅಶರೀರವಾಣಿಯಾಯಿತು. ಅದರಂತೆ ಅವನು ಮರುದಿನ ಬೆಳಿಗ್ಗೆ ಹೆಂಡತಿಯೊಡನೆ ಹೊರಟು ಶ್ರೀಕಂಠರಾಜ್ಯಕ್ಕೆ ಹೋದನು. ಪದೇಪದೇ ಅವನು ಹೇಳುತ್ತಿದ್ದ ‘ಒಳ್ಳೆಯದನ್ನು ಮಾಡುವವನಿಗೆ ಒಳ್ಳೆಯದಾಗುತ್ತದೆ; ಕೆಟ್ಟದನ್ನು ಮಾಡುವವನಿಗೆ ಕೆಟ್ಟದಾಗುತ್ತದೆ!’ ಎಂಬ ಮಾತನ್ನು ಕೇಳಿ ರಾಜನು ಕುತೂಹಲದಿಂದ ಅವನನ್ನು ಕರೆಸಿ ವಿಚಾರಮಾಡಲು, ಅಲ್ಲಿಯೂ ಅದೇ ಮಾತುಗಳನ್ನು ಹೇಳಿದನು. ರಾಜನು ನಕ್ಕು ಅವನಿಗೆ ವಸ್ತ್ರಾಭರಣಗಳನ್ನೂ ಗ್ರಾಮಗಳನ್ನೂ ಕೊಡಿಸಿದನು. ಹೀಗೆ ಯಕ್ಷನ ಅನುಗ್ರಹದಿಂದ ಅವನು ತಟ್ಟನೆ ಐಶ್ವರ್ಯವಂತನಾದನು. ಆದರೆ ಹಿಂದಿನ ವಾಕ್ಯವನ್ನು ಬಿಡಲಿಲ್ಲ. ಅದೇ ರಾಜವಿಶ್ವಾಸಕ್ಕೆ ಕಾರಣವಾಗಿ ಅವನು ರಾಜಪ್ರಿಯನೆಂದು ಪ್ರಖ್ಯಾತಿಪಡೆದನು. ಒಂದು ಸಾರಿ ರಾಜನು ಬೇಟೆಗೆಹೋಗಿದ್ದು ಬಂದು ತಟ್ಟನೆ ಅಂತಃಪುರವನ್ನು ಹೊಗಲು, ಅಲ್ಲಿ ತನ್ನ ಹೆಂಡತಿಯಾದ ಕುವಲಯಾವಳಿಯು ದೇವತಾರ್ಚನೆಯಲ್ಲಿದ್ದದ್ದು ಕಂಡುಬಂತು - ಬಣ್ಣಬಣ್ಣದ ರಂಗೋಲಿಯ ಮಧ್ಯೆ ಬೆತ್ತಲೆಯಾಗಿ ತಲೆಕೆದರಿಕೊಂಡು ಕಣ್ಣುಮುಚ್ಚಿಕೊಂಡು ಹಣೆಯತುಂಬ ಕುಂಕುಮ ಬಳಿದುಕೊಂಡು ಪಿಟಪಿಟನೆ ಏನನ್ನೋ ಜಪಮಾಡುತ್ತ ಕುಳಿತಿದ್ದಾಳೆ! ಮುಂದೆ ಮದ್ಯಮಾಂಸಾದಿಗಳ ಬಲಿಯನ್ನು ಅರ್ಪಿಸಿದೆ! ರಾಜನನ್ನು ಕಂಡಕೂಡಲೆ ಅವಳು ಚಟ್ಟನೆದ್ದು ಬಟ್ಟೆಯುಟ್ಟುಕೊಂಡಳು. ರಾಜನು ಅದೆಲ್ಲಾ ಏನೆಂದು ಕೇಳಲು ಅವಳು ಅವನಿಂದ ಅಭಯವನ್ನು ತೆಗೆದುಕೊಂಡು ‘ಪ್ರಭೋ! ತಮ್ಮ ಅಭ್ಯುದಯಕ್ಕಾಗಿಯೇ ಪೂಜೆಮಡುತ್ತಿದ್ದೆ’ ಎಂದು ಅದರ ವಿವರವನ್ನು ಹೇಳಿದಳು:-

ಹಿಂದೆ ನಾನು ಇನ್ನೂ ಹುಡುಗಿಯಾಗಿ ನಮ್ಮ ತಂದೆಯ ಮನೆಯ ಉದ್ಯಾನದಲ್ಲಿ ಓಡಿಯಾಡುತ್ತಿದ್ದಾಗ ನನ್ನ ಸಂಗಾತಿಯರು ಕೆಲವರು ಬಂದು ‘ಈ ಮರಗಳ ತೋಪಿನಲ್ಲಿ ಒಂದು ವಿನಾಯಕ ಇದೆ; ಅದನ್ನು ಪೂಜೆಮಾಡಿದರೆ ಒಳ್ಳೆಯ ಗಂಡ ಸಿಕ್ಕುತ್ತಾನಂತೆ, ಬಾ, ಅದನ್ನು ಪೂಜೆಮಾಡುವೆಯಂತೆ!’ ಎಂದು ಕರೆದರು. ನಾನು ‘ವಿನಾಯಕನನ್ನು ಪೂಜೆಮಾಡಿದರೆ ಗಂಡ ದೊರೆಯುತ್ತಾನೆಯೆ?’ ಎಂದೆ. ಅವರು ‘ಇದೇನು ನೀನು ಆಡುವ ಮಾತು? ಅವನನ್ನು ಪೂಜಿಸದಿದ್ದರೆ ಯಾರಿಗೂ ಯಾವ ಕೆಲಸವೂ ನೆರವೇರುವುದಿಲ್ಲ. ಹಿಂದೆ ಕುಮಾರಸ್ವಾಮಿ ಹುಟ್ಟಲು ಪಾರ್ವತಿ ಗಣಪತಿಯನ್ನು ಪೂಜಿಸಬೇಕಾಯಿತು; ಆ ಕುಮಾರಸ್ವಾಮಿಗೆ ಸೇನಾಪತಿಯ ಪಟ್ಟಕಟ್ಟಿ ತಾರಕಾಸುರನ ಮೇಲೆ ಯುದ್ಧನಡೆಸಬೇಕಾದರೆ ಇಂದ್ರನು ಅವನನ್ನು ಪೂಜಿಸಬೇಕಾಯಿತು.* ಹೀಗೆ ಅವನನ್ನು ಪೂಜಿಸದೆ ದೇವತೆಗಳಿಗೂ ಕಾರ್ಯ ಸಿದ್ದಿಸುವುದಿಲ್ಲ’ ಎಂದರು. ಆಮೇಲೆ ನಾನು ವಿನಾಯಕನ ಪೂಜೆಮಾಡಿ ಕತ್ತೆತ್ತಿನೋಡಲು ಆ ನನ್ನ ಸಖಿಯರು ಆಕಾಶದಲ್ಲಿ ಹಾರಾಡುತ್ತ ವಿಹರಿಸುತ್ತಿದ್ದರು. ನನಗೆ ಕುತೂಹಲವುಂಟಾಗಿ ಅವರನ್ನು ಕರೆದು ಕೇಳಲು ಅವರು, ಕಾಳರಾತ್ರಿಯೆಂಬ ಬ್ರಾಹ್ಮಣಿಯಿಂದ ತಾವು ಡಾಕಿನೀಮಂತ್ರೋಪದೇಶವನ್ನು ಪಡೆದು ಸಿದ್ದಿಪಡೆದಿರುವುದಾಗಿಯೂ, ಆ ಸಿದ್ಧಿಶಕ್ತಿಯಿಂದ ಅಂತರಿಕ್ಷದಲ್ಲಿ ಹಾರಬಲ್ಲವರಾಗಿಯೂ ಹೇಳಿದರು. ನನಗೂ ಹಾಗೆ ಹಾರಾಡುವುದಕ್ಕೆ ಆಸೆಯಾಯಿತು. ಆದ್ದರಿಂದ ಅವರು ಆ ಕಾಳರಾತ್ರಿಯನ್ನು ಕರೆತಂದರು. ಅವಳು ತುಂಬ ವಿಕಾರವಾಗಿದ್ದಳು. ಅವಳು ನನಗೆ ಸ್ನಾನಮಾಡಿಸಿ ವಿಘ್ನೇಶ್ವರನ ಪೂಜೆ ಮಾಡಿಸಿ ಮಂಡಲದಮೇಲೆ ನಿರ್ವಾಣವಾಗಿ ಕೂರಿಸಿ ಭೈರವನ ಅರ್ಚನೆಮಾಡಿಸಿ ಮಂತ್ರೋಪದೇಶಮಾಡಿ ಬಲಿಯಾಗಿ ಅರ್ಪಿಸಿದ್ದ ನರಮಾಂಸವನ್ನು ತಿನ್ನುವುದಕ್ಕೆ ಕೊಟ್ಟಳು. ಕೂಡಲೆ ನಾನು ಆಕಾಶಕ್ಕೆ ಹಾರಿದೆ. ಸಖಿಯರೊಡನೆ ಅಲ್ಲಿ ವಿಹರಿಸಿ ಕನ್ಯಾಂತಃಪುರಕ್ಕೆ ಇಳಿದು ಬಂದೆ. ಹೀಗೆ ನಾನು ಚಿಕ್ಕಂದಿನಲ್ಲಿಯೇ ಡಾಕಿನೀ ಚಕ್ರವರ್ತಿನಿಯಾದೆ. ನಾವು ಎಷ್ಟೋ ಮನುಷ್ಯರನ್ನು ತಿಂದಿದ್ದೇವೆ. ನಾನು ಕಾಳರಾತ್ರಿಯ ಶಿಷ್ಯಳಾದರೂ ಅವಳಿಗಿಂತ ಹೆಚ್ಚು ಪ್ರಭಾವವುಳ್ಳವಳು. ಏಕೆಂದರೆ ನಾನು ಪತಿವ್ರತೆ; ಅವಳು ತನ್ನ ಗಂಡನ ಶಿಷ್ಯನೊಬ್ಬನನ್ನು ಮೋಹಿಸಿ ಅವನನ್ನು ತುಂಬ ಕಷ್ಟಕ್ಕೆ ಗುರಿಮಾಡಿದಳು; ಅವನು ಗುರುಪತ್ನಿಯೆಂದು ಗೌರವಿಸಿ ಆ ಕಷ್ಟವನ್ನೆಲ್ಲಾ ಸಹಿಸಿಕೊಂಡಿದ್ದು ಕೊನೆಗೆ ಅವಳಿಂದ ಅಕಸ್ಮಾತ್​ ಕೇಳಿಸಿದ ಮಂತ್ರಗಳ ಸಹಾಯದಿಂದ ಆಕಾಶದಲ್ಲಿ ಸಂಚಾರಮಾಡುತ್ತ ಸಕಲ ಸಂಪತ್ತನ್ನೂ ಪಡೆದನು. ನೀನು ನೋಡಿದಂತೆ ನಾನು ಈ ಉಪಾಸನೆಯಲ್ಲಿ ನಿರತಳಾಗಿ ಬಲಿಕೊಡುವುದಕ್ಕೆ ಒಬ್ಬನನ್ನು ಮಂತ್ರದಿಂದ ಸೆಳೆಯುತ್ತಿದ್ದೆ; ನೀನೂ ಇದರಲ್ಲಿ ಸೇರಿಕೊ - ಎಂದಳು. ಹಾಗೆ ಅವನು ಸೇರಿಕೊಳ್ಳದಿದ್ದರೆ ತಾನು ಪ್ರಾಣಕಳೆದುಕೊಳ್ಳುವುದಾಗಿ ಹೇಳಿದಳು. ಆದ್ದರಿಂದ ಅವನೂ ದೀಕ್ಷೆ ತೆಗೆದುಕೊಂಡನು. ಆಗ ಅವಳು ‘ನಿನ್ನ ಹತ್ತಿರ ಇರುವ ಫಲಭೂತಿಯನ್ನು ಮಂತ್ರದಿಂದ ಆಕರ್ಷಿಸುತ್ತಿದ್ದೆ; ಆದರೆ ಅದು ಕಷ್ಟ; ಅದಕ್ಕೆ ಬದಲಾಗಿ ಒಬ್ಬ ಅಡಿಗೆಯವನ ಮೂಲಕ ಈ ಕೆಲಸವನ್ನು ಮಾಡಿಕೊಳ್ಳೋಣ’ ಎಂದಳು. ಆಮೇಲೆ ಅವರು ಸಾಹಸಿಕನೆಂಬ ಅಡಿಗೆಯವನನ್ನು ಕರೆದು “ನಾಳೆ ಬೆಳಿಗ್ಗೆ ‘ರಾಜರಾಣಿಯರು ಊಟಕ್ಕೆ ಬರುತ್ತಾರೆ; ಬೇಗ ಅಡಿಗೆಯಾಗಲಿ!’ ಎಂದು ಯಾರು ಬಂದು ಹೇಳುತ್ತಾರೋ ಅವರನ್ನು ಹಿಡಿದು ಕೊಂದು ಅವರ ಮಾಂಸದಿಂದ ಗುಟ್ಟಾಗಿ ನಮಗೆ ಅಡಿಗೆ ಮಾಡಿಹಾಕು!” ಎಂದು ಹೇಳಿಕಳುಹಿಸಿದರು. ಬೆಳಗ್ಗೆ ಬಂದ ಫಲಭೂತಿಯನ್ನು ರಾಜನು ‘ಅಡಿಗೆಮನೆಗೆ ಹೋಗಿ ನಾನೂ ರಾಣಿಯೂ ಊಟಕ್ಕೆ ಬರುತ್ತೇವೆ ಬೇಗ ಅಡಿಗೆಯಾಗಲಿ ಎಂದು ಸಾಹಸಿಕನಿಗೆ ಹೇಳು!’ ಎಂದು ಕಳುಹಿಸಿದನು. ಅವನು ಹಾಗೇ ಆಗಲೆಂದು ಹೊರಕ್ಕೆ ಬಂದಕೂಡಲೆ, ಚಂದ್ರಪ್ರಭನೆಂಬ ಆ ರಾಜನ ಮಗನು ಅವನನ್ನು ನಿಲ್ಲಿಸಿ, ‘ನಾನು ಅಡಿಗೆಮನೆಗೆ ಹೋಗಿ ವರ್ತಮಾನ ಕೊಡುತ್ತೇನೆ; ನೀನು ಈ ಚಿನ್ನವನ್ನು ತೆಗೆದುಕೊಂಡು ಹೋಗಿ ಹಿಂದೆ ಅಪ್ಪನಿಗೆ ಮಾಡಿಸಿ ತಂದುಕೊಟ್ಟಂಥ ಕುಂಡಲಗಳನ್ನು ಮಾಡಿಸಿಕೊಂಡು ಬಾ!’ ಎಂದು ಕಳುಹಿಸಿ ತಾನು ಅಡಿಗೆ ಮನೆಗೆ ಹೋದನು. ಅವನ ಮಾತನ್ನು ಕೇಳಿದ ಕೂಡಲೆ ಸಾಹಸಿಕನು ಅವನ ಕತ್ತನ್ನು ಕತ್ತರಿಸಿ ಅವನ ಮಾಂಸದಿಂದ ಅಡಿಗೆಮಾಡಿದನು. ತಾಯಿತಂದೆಗಳು ಅದನ್ನು ತಿಂದರು - ಬೆಳಗಾಗುತ್ತಿದ್ದ ಹಾಗೆಯೇ ಫಲಭೂತಿಯು ಕುಂಡಲಗಳನ್ನು ಹಿಡಿದುಕೊಂಡು ಬಂದನು. ಅವನಿಂದ ಸಂಗತಿ ಎಲ್ಲವೂ ತಿಳಿದು ರಾಜನು ‘ಅಯ್ಯೋ ಮಗನೇ! ಹೋದೆಯಾ!’ ಎಂದು ಕೆಳಗೆ ಬಿದ್ದನು. ತನ್ನನ್ನೂ ತನ್ನ ಹೆಂಡತಿಯನ್ನೂ ಬೈದುಕೊಂಡನು; ಮಂತ್ರಿಗಳಿಗೆ ವೃತ್ತಾಂತವೆಲ್ಲವನ್ನೂ ಹೇಳಿ, "ಫಲಭೂತಿಯು ನಿತ್ಯವೂ ‘ಒಳ್ಳೆಯದನ್ನು ಮಾಡುವವನಿಗೆ ಒಳ್ಳೆಯದಾಗುತ್ತದೆ, ಕೆಟ್ಟದ್ದನ್ನು ಮಾಡುವವನಿಗೆ ಕೆಟ್ಟದ್ದಾಗುತ್ತದೆ!’ ಎಂದು ಹೇಳುತ್ತಿದ್ದನು. ಚಂಡನ್ನು ಗೋಡೆಯಮೇಲೆ ಎಸೆದರೆ ಅದು ಪುಟವೆದ್ದು ನಮ್ಮಮೇಲೇ ಬೀಳುತ್ತದೆ. ಬ್ರಹ್ಮಹತ್ಯ ಮಾಡುವುದಕ್ಕೆ ಹೋಗಿ, ಮಗನನ್ನು ಕೊಲ್ಲಿಸಿ ಅವನ ಮಾಂಸವನ್ನು ತಿಂದಾಯಿತು!" ಎಂದು, ಬೇರೆ ಮಕ್ಕಳಿಲ್ಲದ್ದರಿಂದ ಫಲಭೂತಿಗೇ ರಾಜ್ಯದಲ್ಲಿ ಪಟ್ಟಕಟ್ಟಿ ಪಾಪಪ್ರಾಯಶ್ಚಿತ್ತಕ್ಕಾಗಿ ಹೆಂಡತಿಯೊಡನೆ ಅಗ್ನಿಪ್ರವೇಶಮಾಡಿದನು.

ಯೌಗಂಧರಾಯಣನು ಈ ಕಥೆಯನ್ನು ಹೇಳಿ, ‘ಮಹಾರಾಜ! ನೀನು ಬ್ರಹ್ಮದತ್ತನನ್ನು ಗೆದ್ದರೂ, ಅವನಲ್ಲಿ ವಿಶ್ವಾಸವನ್ನೇ ತೋರಿಸಿದ್ದೀಯೇ; ಹಾಗಿದ್ದರೂ ಅವನು ದ್ರೋಹಮಾಡಿದರೆ ಅದರಿಂದ ತಾನೇ ಹಾಳಾಗುತ್ತಾನೆ’ ಎಂದನು. ವತ್ಸರಾಜನಿಗೆ ಸಮಾಧಾನವಾಯಿತು. ಹೀಗೆ ದಿಗ್ವಿಜಯವನ್ನು ಪೂರೈಸಿಕೊಂಡು ಅವನು ಮರುದಿನ ಲಾವಾಣಕವನ್ನು ಬಿಟ್ಟು ತನ್ನ ರಾಜಧಾನಿಯಾದ ಕೌಶಾಂಬಿಗೆ ಬಂದನು. ಪ್ರಜೆಗಳೂ ಸಾಮಂತರೂ ಅವನನ್ನು ಸಂತೋಷದಿಂದ ಸ್ವಾಗತಿಸಿದರು. ವಂಧಿಮಾಗಧರು ಹೊಗಳಿದರು. ನಿಧಿಯೊಡನೆ ದೊರೆತ ಪೂರ್ವಿಕರ ಸಿಂಹಾಸನವನ್ನು ಹತ್ತಿ ತನ್ನ ದಿಗ್ವಿಜಯದಲ್ಲಿ ಸಂಪಾದಿಸಿದ ಹಣವನ್ನು ಧಾರಾಳವಾಗಿ ದಾನಮಾಡಿದನು. ಕ್ರಮೇಣ ರುಮಣ್ವಂತ ಯೌಗಂಧರಾಯಣರ ಮೇಲೆ ರಾಜ್ಯಾಡಳಿತದ ಭಾರವನ್ನೆಲ್ಲಾ ಹಾಕಿ, ವಾಸವದತ್ತಾ ಪದ್ಮಾವತಿಯರೊಡನೆ ಪಾನವಿಹಾರಾದಿಗಳಲ್ಲಿ ಆಸಕ್ತನಾಗಿ ಸುಖದಿಂದಿದ್ದನು.

ಲಾವಾಣಕಲಂಬಕ ಮುಗಿಯಿತು

ಶ್ರೀರಸ್ತು





## ೦೪. ನರವಾಹನದತ್ತ ಜನನ ಲಂಬಕ


ಕರ್ಣತಾಲಬಲಾಘಾತ ಸೀಮಂತಿತ ಕುಲಾಚಲಃ ।

ಪಂಥಾನಮಿವ ಸಿದ್ದೀನಾಂ ದಿಶಂ ಜಯತಿ ವಿಘ್ನಜಿತ್​ ॥

೧. ಹೀಗೆ ವತ್ಸರಾಜನು ಪಾನ ಗಾನ ಬೇಟೆ ಮೊದಲಾದವುಗಳಲ್ಲಿ ಸುಖವಾಗಿ ಕಾಲಕಳೆಯುತ್ತಿರಲು ಒಂದು ದಿನ ಅವನ ಆಸ್ಥಾನಕ್ಕೆ ನಾರದಮುನಿಯು ಬಂದನು. ಮತ್ತು ಅವನಿಂದ ಪೂಜಿತನಾಗಿ “ವತ್ಸರಾಜ! ಹಿಂದೆ, ನಿನ್ನ ಪೂರ್ವಿಕರಲ್ಲಿ ಪಾಂಡುವೆಂಬ ರಾಜನಿದ್ದನು; ಅವನಿಗೆ ಕುಂತಿ ಮಾದ್ರಿ ಎಂಬ ಇಬ್ಬರು ಹೆಂಡತಿಯರಿದ್ದರು. ಅವನು ಭೂಮಂಡಲವನ್ನು ಗೆದ್ದು ಒಂದು ಸಾರಿ ಬೇಟೆಗಾಗಿ ಕಾಡಿಗೆ ಹೋದನು. ಅಲ್ಲಿ ಜಿಂಕೆಯ ರೂಪಿನಿಂದ ತನ್ನ ಹೆಂಡತಿಯೊಡನೆ ಇದ್ದ ಕಿಂದಮನೆಂಬ ಮುನಿಯನ್ನು ಬಾಣ ಹೊಡೆದು ಕೊಂದುದರಿಂದ, ಅವನು ‘ನೀನೂ ನನ್ನಂತೆಯೇ ನಿನ್ನ ಹೆಂಡತಿಯೊಡನೆ ಇರುವಾಗ ಸಾಯಿ!’ ಎಂದು ಶಪಿಸಿದನು. ಅಂದಿನಿಂದ ಅವನು ಎಲ್ಲ ಭೋಗಗಳನ್ನು ತೊರೆದು ಹೆಂಡತಿಯರೊಡನೆ ಶಾಂತವಾದ ತಪೋವನದಲ್ಲಿದ್ದುಬಿಟ್ಟನು. ಹಾಗಿದ್ದರೂ ಶಾಪದಿಂದ ಪ್ರೇರಿತನಾಗಿ ಒಂದು ದಿನ ಮಾದ್ರಿಯನ್ನು ಕೂಡಿಕೊಂಡು ಪ್ರಾಣಬಿಟ್ಟನು. ಆದ್ದರಿಂದ ಬೇಟೆಯೆಂಬುದು ರಾಜರಿಗೆ ತುಂಬ ಕೆಟ್ಟದ್ದು; ಅದನ್ನು ಬಿಟ್ಟುಬಿಡು; ಅದರಲ್ಲಿ ಪ್ರಾಣಾಪಾಯವುಂಟು. ನಿನ್ನ ಪೂರ್ವಿಕರಂತೆ ನೀನೂ ನನಗೆ ಪ್ರೀತಿಪಾತ್ರನಾದದ್ದರಿಂದ ಇದನ್ನು ಹೇಳಿದೆ; ನಿನಗೆ ಮನ್ಮಥಾಂಶಸಂಭೂತನಾದ ಮಗ ಹುಟ್ಟಿ ವಿದ್ಯಾಧರ ಚಕ್ರವರ್ತಿಯಾಗುತ್ತಾನೆ. ಅವನ ಪ್ರಾಪ್ತಿಗಾಗಿ ವಾಸವದತ್ತೆಯು ಶಿವನನ್ನು ಆರಾಧಿಸಲಿ!” ಎಂದು ಹೇಳಿದನು. ಅದನ್ನು ಅವನು ವಾಸವದತ್ತೆಗೆ ತಿಳಿಸಿ ಆ ದಿನವೆಲ್ಲಾ ಅದೇ ಯೋಚನೆಯಲ್ಲಿಯೇ ಇದ್ದನು. ಮರುದಿನ ಒಬ್ಬ ಬ್ರಾಹ್ಮಣ ಹೆಂಗಸು ಎರಡು ಸಣ್ಣ ಮಕ್ಕಳನ್ನು ಎತ್ತಿಕೊಂಡು ಅವನನ್ನು ನೋಡಲು ಬಂದಳು. ಬಡತನದಿಂದಲೂ ದುಃಖದಿಂದಲೂ ಬಡವಾಗಿದ್ದ ಅವಳು ಅವನಿಗೆ ನಮಸ್ಕರಿಸಿ “ಮಹಾರಾಜ! ನಾನು ಸದ್ವಂಶದಲ್ಲಿ ಹುಟ್ಟಿದ ಬ್ರಾಹ್ಮಣಳು; ಈಗ ಇಂಥ ದುರ್ಗತಿ ಬಂದಿದೆ; ಅದೃಷ್ಠವಶಾತ್​ ಈ ಅವಳಿ ಗಂಡು ಮಕ್ಕಳಾದುವು; ನನಗೆ ತಿನ್ನುವುದಕ್ಕೆ ಅನ್ನವಿಲ್ಲ; ಅವುಗಳಿಗೆ ಕೊಡುವುದಕ್ಕೆ ಹಾಲಿಲ್ಲ; ಆದ್ದರಿಂದ ಶರಣಾಗತವತ್ಸಲನಾದ ನಿನ್ನಲ್ಲಿಗೆ ಬಂದಿದ್ದೇನೆ; ಏನು ಬೇಕಾದರೂ ಮಾಡಬಹುದು!” ಎಂದಳು. ರಾಜನು ಆ ಮಾತನ್ನು ಕೇಳಿ ಮರುಗಿ ಅವಳನ್ನು ಪ್ರತೀಹಾರನೊಡನೆ ವಾಸವದತ್ತೆಯ ಹತ್ತಿರಕ್ಕೆ ಕಳುಹಿಸಿದನು. ದೇವಿಯು ಅವಳನ್ನು ನೋಡಿ ‘ವಿಧಿವಿಲಾಸವನ್ನು ಏನೆಂದು ಹೇಳೋಣ! ಈ ಹೊಟ್ಟೆಗಿಲ್ಲದ ಹೆಂಗಸಿಗೆ ಅವಳಿಮಕ್ಕಳೇ? ಮಕ್ಕಳಾಗಲಿ ಆಗಲಿ ಎನ್ನುವ ನನಗೆ ಇನ್ನೂ ಒಂದೂ ಇಲ್ಲ!’ ಎಂದುಕೊಂಡು ಅವಳಿಗೆ ಸ್ನಾನಮಾಡಿಸಿ ಬಟ್ಟೆ ಕೊಡಿಸಿ, ಊಟ ಮಾಡಿಸಿದಳು. ಅವಳು ಸ್ವಲ್ಪ ಸುಧಾರಿಸಿಕೊಂಡ ಮೇಲೆ ಅವಳನ್ನು ಪರೀಕ್ಷೆ ಮಾಡಬೇಕೆಂದು ‘ಅಮ್ಮಾ! ಒಂದು ಕಥೆ ಹೇಳುತ್ತೀಯಾ?’ ಎಂದು ಕೇಳಲು ಅವಳು ಇದನ್ನು ಹೇಳಿದಳು:-





ದೇವದತ್ತನೆಂಬ ರಾಜಪುತ್ರನ ಕಥೆ


ಹಿಂದೆ ಜಯದತ್ತನೆಂಬ ರಾಜನಿದ್ದನು. ಅವನಿಗೆ ದೇವದತ್ತನೆಂಬ ಮಗನಿದ್ದನು. ಅವನು ಮದುವೆಗೆ ಬರಲು, ರಾಜನು ‘ರಾಜಸಂಪತ್ತು ಸೂಳೆಯಂತೆ ಚಂಚಲವಾದದ್ದು; ವರ್ತಕಸಂಪತ್ತು ಕುಲಸ್ತ್ರೀಯಂತೆ ಸ್ಥಿರವಾದದ್ದು!’ ಎಂದುಕೊಂಡು ಪಾಟಲೀಪುತ್ರದ ವಸುದತ್ತನೆಂಬ ವರ್ತಕನ ಮಗಳನ್ನು ತಂದು ಮದುವೆ ಮಾಡಿದನು. ಸ್ವಲ್ಪ ದಿವಸದ ಮೇಲೆ ವರ್ತಕನು ಬಂದು ಮಗಳನ್ನು ತನ್ನ ಮನೆಗೆ ಕರೆದುಕೊಂಡು ಹೋದನು. ಇತ್ತ ಜಯದತ್ತನು ಸತ್ತುಹೋಗಲು ದಾಯಾದಿಗಳು ಅವನ ರಾಜ್ಯವನ್ನು ಅಪಹರಿಸಿದರು. ಆಗ ಅವನ ಹೆಂಡತಿಯು ಮಗನನ್ನು ಗುಟ್ಟಾಗಿ ಬೇರೆ ದೇಶಕ್ಕೆ ಕರೆದುಕೊಂಡು ಹೋಗಿ ‘ಮಗು! ಚಕ್ರವರ್ತಿಯ ಹತ್ತಿರ ಹೋಗಿ ಹೇಳಿಕೋ; ಅವನು ನಿನ್ನ ರಾಜ್ಯವನ್ನು ನಿನಗೆ ಕೊಡಿಸುತ್ತಾನೆ!’ ಎಂದು ಹೇಳಿಕೊಟ್ಟಳು. ಅವನು ‘ರಾಜಪರಿವಾರವಿಲ್ಲದೆ ಹೀಗೆ ಹೋದರೆ ಯಾರು ಕೇಳುತ್ತಾರೆ?’ ಎಂದನು. ಅವಳು ‘ಹಾಗಾದರೆ ನಿಮ್ಮ ಮಾವನ ಹತ್ತಿರ ಹಣ ತೆಗೆದುಕೊಂಡು ಪರಿವಾರ ಮಾಡಿಕೊಂಡು ಹೋಗು!’ ಎಂದಳು. ಅದರಂತೆ ಅವನು ಹೊರಟು ಅಂದಿನ ಸಂಜೆಯ ಹೊತ್ತಿಗೆ ಮಾವನ ಊರಿಗೆ ಸೇರಿದನು. ತಂದೆ ಕಳೆದುಕೊಂಡು ಐಶ್ವರ್ಯಹೀನನಾಗಿ, ಅವೇಳೆಯ ಹೊತ್ತಿನಲ್ಲಿ ಕಣ್ಣೀರಿಡುತ್ತ ಮಾವನಮನೆಗೆ ಹೋಗುವುದಕ್ಕೆ ಸಂಕೋಚಪಟ್ಟುಕೊಂಡು ಅದರ ಹತ್ತಿರ ಇದ್ದ ಒಂದು ಛತ್ರದ ಜಗಲಿಯ ಮೇಲೆ ಕುಳಿತಿದ್ದನು. ಅಂದಿನ ರಾತ್ರಿ ಅವನ ಮನೆಯಿಂದ ಒಬ್ಬ ಹೆಂಗಸು ಹಗ್ಗದ ಮೇಲೆ ಇಳಿದು ಬಂದಳು. ರತ್ನಾಭರಣಗಳಿಂದ ಹೊಳೆಯುತ್ತ ಅವಳು ಆಕಾಶದಿಂದ ಬೀಳುವ ಉಲ್ಕೆಯಂತೆ ಕಂಡಳು. ಮತ್ತೊಂದು ಕ್ಷಣದಲ್ಲಿ ಅವಳು ತನ್ನ ಹೆಂಡತಿಯೇ ಎಂದು ಗೊತ್ತಾಯಿತು. ಅವಳು ಅವನನ್ನು ನೋಡಿ ‘ಯಾರದು?’ ಎಂದು ಕೇಳಿದಳು. ಅವನು ‘ನಾನೊಬ್ಬ ಪ್ರಯಾಣಿಕ!’ ಎಂದನು. ಅವನ ಮೈಯೆಲ್ಲಾ ಧೂಳಾಗಿ ಬಡವಾಗಿದ್ದದ್ದರಿಂದ ಅವಳಿಗೆ ಗುರುತು ಹತ್ತಲಿಲ್ಲ. ಅವಳು ಛತ್ರದೊಳಕ್ಕೆ ಹೋಗಲು ಅಲ್ಲಿದ್ದ ಒಬ್ಬ ಮನುಷ್ಯನು ‘ಏತಕ್ಕೆ ಇಷ್ಟು ತಡಮಾಡಿಕೊಂಡು ಬಂದೆ?’ ಎಂದು ಅವಳನ್ನು ಒದ್ದನು. ಆಗ ಅವಳು ಅವನನ್ನು ಒಂದಕ್ಕೆರಡರಷ್ಟು ಅನುರಾಗದಿಂದ ಸಮಾಧಾನಪಡಿಸಿಕೊಂಡು ಅವನೊಡನೆ ಬೆರೆತಿದ್ದಳು. ಅದನ್ನು ನೋಡಿ ರಾಜಪುತ್ರನು `ಇದು ಕೋಪಕ್ಕೆ ಸಮಯವಲ್ಲ; ನಾನು ಬಂದಿರುವ ಕೆಲಸ ಬೇರೆ ಇದೆ! ಕಾಗೆ ಎಂಜಲು ತಿನ್ನುವುದನ್ನು ಬಿಟ್ಟು ಕೋಗಿಲೆಯನ್ನು ಸೇರುತ್ತದೆಯೆ?’ ಎಂದುಕೊಂಡು ಸುಮ್ಮನಿದ್ದುಬಿಟ್ಟನು. ಅವರಿಬ್ಬರೂ ಹೊರಟುಹೋದ ಮೇಲೆ ಆ ಸ್ಥಳದಲ್ಲಿ ರತ್ನಮುತ್ತುಗಳ ಒಂದು ಓಲೆ ಬಿದ್ದಿದ್ದದ್ದು ಅವನ ಕಣ್ಣಿಗೆ ಬಿತ್ತು. ಅದನ್ನು ಅವನು ಎತ್ತಿಕೊಂಡು ಕನ್ಯಾಕುಬ್ಜಕ್ಕೆ ಹೋಗಿ ಒಂದು ಲಕ್ಷ ಹೊನ್ನುಗಳಿಗೆ ಅಡವಿಟ್ಟು ಅದರಿಂದ ಆನೆ ಕುದುರೆ ಮುಂತಾದ ಪರಿವಾರಗಳನ್ನು ಸಜ್ಜುಗೊಳಿಸಿಕೊಂಡು ಚಕ್ರವರ್ತಿಯನ್ನು ಕಂಡನು. ಅವನ ಸೈನ್ಯವನ್ನೂ ತನ್ನ ಸೈನ್ಯವನ್ನೂ ತೆಗೆದುಕೊಂಡು ಹೋಗಿ ಶತ್ರುಗಳನ್ನು ಸಂಹರಿಸಿ ತಂದೆಯ ರಾಜ್ಯವನ್ನು ಹಿಂದಕ್ಕೆ ಪಡೆದುಕೊಂಡು, ಓಲೆಯನ್ನು ಬಿಡಿಸಿಕೊಂಡು ಅದನ್ನು ಮಾವನಿಗೆ ಕಳುಹಿಸಿದನು. ಅದನ್ನು ಅವನು ಮಗಳಿಗೆ ತೋರಿಸಿದನು. ಆಗ ಅವಳಿಗೆ ಹಿಂದಿನದೆಲ್ಲಾ ಜ್ಞಾಪಕಕ್ಕೆ ಬಂತು. ಛತ್ರದ ಬಾಗಿಲಲ್ಲಿದ್ದವನು ತನ್ನ ಗಂಡನೇ ಎಂದು ಹೊಳೆಯಿತು. ಅವನು ತನ್ನನ್ನು ಪರೀಕ್ಷಿಸುವುದಕ್ಕೆ ಬಂದಿದ್ದನೆಂದುಕೊಂಡಳು. ತನ್ನ ದುರ್ನಡತೆಗಾಗಿ ಚಿಂತೆಪಟ್ಟು ಆ ಚಿಂತೆಯಲ್ಲಿಯೇ ಅವಳು ಎದೆಯೊಡೆದು ಸತ್ತುಹೋದಳು. ರಾಜಪುತ್ರನು ಚಕ್ರವರ್ತಿಯ ಮಗಳನ್ನು ಮದುವೆಮಾಡಿಕೊಂಡು ಅವಳ ಐಶ್ವರ್ಯವನ್ನು ಪಡೆದು ಸುಖವಾಗಿದ್ದನು. ಹೀಗೆ ಹೆಂಗಸರ ಹೃದಯವೆಂಬುದು ಸಾಹಸ ಮಾಡುವುದಕ್ಕೆ ಹೊರಟಾಗ ವಜ್ರ ಕರ್ಕಶವಾಗಿರುತ್ತದೆ. ಅದೇ ಅನರ್ಥ ಸಂಭವಿಸಿದರೆ ಹೂವಿಗಿಂತಲೂ ದುರ್ಬಲವಾಗುತ್ತದೆ. ಸದ್ವಂಶಸಂಭೂತರಾದ ಎಲ್ಲೋ ಕೆಲವರು ಸದ್ವರ್ತನದಿಂದಲೂ ಪರಿಶುದ್ಧವಾದ ಮನಸ್ಸಿನಿಂದಲೂ ಆಣಿಮುತ್ತುಗಳಂತೆ ಇದ್ದು ಪ್ರಪಂಚಕ್ಕೇ ಭೂಷಣವಾಗುತ್ತಾರೆ. ಅಭ್ಯುದಯದ ಮೇಲೆ ದೃಷ್ಟಿ ಇರುವವರು ಆಪತ್ಕಾಲದಲ್ಲಿ ಎಂದಿಗೂ ಧೈರ್ಯಗೆಡಬಾರದು. ಅದಕ್ಕೆ ನಾನು ಹೇಳಿದ ಕಥೆಯೂ ನಾನೂ ಸಾಕ್ಷಿ. ನಾನು ದಿಕ್ಕೆಟ್ಟವಳಾದರೂ ಶೀಲವನ್ನು ಕೆಡಿಸಿಕೊಳ್ಳದೆ ಇದ್ದದ್ದರಿಂದ ನಿಮ್ಮಂಥವರ ದರ್ಶನವೂ ಅದರ ಮೂಲಕ ಕಲ್ಯಾಣವೂ ಪ್ರಾಪ್ತವಾದುವು-ಎಂದಳು. ಅನಂತರ ವಾಸವದತ್ತೆಯು ಅವಳ ವೃತ್ತಾಂತವನ್ನು ಕೇಳಲು ಅವಳು-


### ಪಿಂಗಳಿಕೆಯ ಕಥೆ


“ದೇವಿ! ಮಾಳವದೇಶದಲ್ಲಿ ಅಗ್ನಿದತ್ತನೆಂಬ ಬ್ರಾಹ್ಮಣನಿದ್ದನು. ಅವನಿಗೆ ಶಂಕರದತ್ತ, ಶಾಂತಿಕರ ಎಂದು ಇಬ್ಬರು ಮಕ್ಕಳಿದ್ದರು. ಅವರಲ್ಲಿ ಶಾಂತಿಕರನು ಚಿಕ್ಕಂದಿನಲ್ಲಿಯೇ ವಿದ್ಯಾರ್ಜನೆಗಾಗಿ ತಂದೆಯ ಮನೆಯನ್ನು ಬಿಟ್ಟು ಎಲ್ಲಿಗೋ ಹೊರಟುಹೋದನು. ಶಂಕರದತ್ತನು ನನ್ನನ್ನು ಮದುವೆ ಮಾಡಿಕೊಂಡನು. ಕೆಲವು ಕಾಲದ ಮೇಲೆ ನಮ್ಮ ಮಾವ ಸತ್ತುಹೋದನು. ನಮ್ಮ ಅತ್ತೆ ಸಹಗಮನ ಮಾಡಿದಳು. ನಾನು ಗರ್ಭಿಣಿಯಾಗಿದ್ದದ್ದರಿಂದ ನನ್ನನ್ನು ಮನೆಯಲ್ಲಿ ಬಿಟ್ಟು ನನ್ನ ಗಂಡನು ಯಾತ್ರೆ ಹೊರಟು ದುಃಖಾತಿರೇಕದಿಂದ ಸರಸ್ವತೀ ನದಿಯಲ್ಲಿ ಬಿದ್ದು ಪ್ರಾಣ ಕಳೆದುಕೊಂಡನು. ಅವನ ಜೊತೆಯಲ್ಲಿ ಹೋಗಿದ್ದವರು ಈ ವರ್ತಮಾನವನ್ನು ತಂದು ಹೇಳಿದರು. ಗರ್ಭಿಣಿಯಾಗಿದ್ದದ್ದರಿಂದ ನನ್ನನ್ನು ಬಂಧುಗಳು ಅನುಗಮನಮಾಡುವುದಕ್ಕೆ ಬಿಡಲಿಲ್ಲ. ಇಷ್ಟರಲ್ಲಿ ಕಳ್ಳರ ಗುಂಪೊಂದು ಬಂದು ನಮ್ಮ ಅಗ್ರಹಾರವನ್ನೆಲ್ಲಾ ಲೂಟಿಮಾಡಿತು. ನನ್ನ ಶೀಲಕ್ಕೆಲ್ಲಿ ಭಂಗ ಬಂದೀತೋ ಎಂದು ಹೆದರಿ ನಾನು ಮೂವರು ಹೆಂಗಸರೊಡನೆ ಆ ಪ್ರಾಂತವನ್ನೇ ಬಿಟ್ಟು ಬೇರೊಂದೆಡೆಯಲ್ಲಿ ಜೀತಮಾಡಿಕೊಂಡು ಒಂದು ತಿಂಗಳು ಕಳೆದೆ. ಆಮೇಲೆ ವತ್ಸರಾಜನು ದಿಕ್ಕಿಲ್ಲದವರ ದಿಕ್ಕು ಎಂದು ಕೇಳಿ ಇಲ್ಲಿಗೆ ಬಂದೆ. ಇಲ್ಲಿ ಈ ಮಕ್ಕಳು ಹುಟ್ಟಿದರು. ಮೊದಲೇ ದುಃಖ, ಪರದೇಶ, ದಾರಿದ್ರ್ಯ; ಇದರ ಮೇಲೆ ಅವಳಿ ಮಕ್ಕಳು ಬೇರೆ. ಇವರನ್ನು ಹೇಗೆ ಸಾಕಲಿ ಎಂದು, ಹೆಂಗಸರಿಗೆ ಭೂಷಣವಾದ ನಾಚಿಕೆ ಸಂಕೋಚ ಎಲ್ಲಾ ಬಿಟ್ಟು, ರಾಜಸಭೆಗೆ ಬಂದು ವತ್ಸರಾಜನನ್ನು ಯಾಚನೆ ಮಾಡಿದೆ. ಕಷ್ಟದಲ್ಲಿ ತೊಳಲುವ ಎಳೆಯ ಮಕ್ಕಳನ್ನು ಕಂಡರೆ ಯಾರಿಗೆ ಸುಮ್ಮನೆ ಇರುವುದಕ್ಕಾಗುತ್ತದೆ? ಅರಸನ ಅಪ್ಪಣೆಯಂತೆ ನಿಮ್ಮ ಪಾದದ ಹತ್ತಿರಕ್ಕೆ ಬಂದೆ. ನನ್ನ ಕಷ್ಟಗಳೆಲ್ಲಾ ನಿಮ್ಮ ಮನೆಯ ಬಾಗಿಲಲ್ಲೇ ತಡೆದು ನಿಂತವು. ನನ್ನ ಹೆಸರು ಪಿಂಗಳಿಕೆ. ನನ್ನ ಮೈದುನನಾದ ಶಾಂತಿಕರನು ಎಲ್ಲಿದ್ದಾನೋ ತಿಳಿಯದು” ಎಂದಳು. ಅದನ್ನು ಕೇಳಿ ರಾಣಿಯು ‘ನಮ್ಮ ಪುರೋಹಿತರಲ್ಲಿ ಶಾಂತಿಕರನೆಂಬವನೊಬ್ಬನಿದ್ದಾನೆ; ಆತನು ಪರಸ್ಥಳದಿಂದ ಬಂದವನು; ಅವನು ನಿನ್ನ ಮೈದುನನಿದ್ದರೂ ಇರಬಹುದು!’ ಎಂದು ಮರುದಿನ ಅವನನ್ನು ಕರೆಸಿದಳು. ಕುಲಗೋತ್ರಗಳನ್ನು ವಿಚಾರಿಸಿ ತಿಳಿದಮೇಲೆ ಅವನೇ ಎಂದು ಗೊತ್ತಾಯಿತು. ಆದ್ದರಿಂದ ಅವನು ಆಕೆಯನ್ನು ತನ್ನ ಮನೆಗೆ ಕರೆದುಕೊಂಡು ಹೋಗಿ ಪಾಲನೆಮಾಡುತ್ತ ಬಂದನು. ವಾಸವದತ್ತೆಯು ಆ ಹುಡುಗರಿಗೆ ಶಾಂತಿಸೋಮ, ವೈಶ್ವಾನರ ಎಂಬ ಹೆಸರುಗಳನ್ನಿಡಿಸಿ ಅವರು ಮುಂದೆ ಹುಟ್ಟುವ ತನ್ನ ಮಗನಿಗೆ ಪುರೋಹಿತರಾಗಬೇಕೆಂದು ಗೊತ್ತುಮಾಡಿದಳು. ಲೋಕ ಕುರುಡು; ಅದನ್ನು ಅದರ ಕರ್ಮ ಕೈಹಿಡಿದುಕೊಂಡು ಫಲಪ್ರಾಪ್ತಿ ಸ್ಥಾನಕ್ಕೆ ಕರೆದುಕೊಂಡು ಹೋಗುತ್ತದೆ; ಪುರುಷ ಪ್ರಯತ್ನವೆಂಬುದು ನಿಮಿತ್ತ ಮಾತ್ರ. ಇದಾದ ಕೆಲವು ದಿನಗಳ ಮೇಲೆ ಒಬ್ಬ ಕುಂಬಾರಗಿತ್ತಿಯು ತನ್ನ ಐದು ಜನ ಗಂಡುಮಕ್ಕಳನ್ನು ಕರೆದುಕೊಂಡು ವಾಸವದತ್ತೆಯ ಹತ್ತಿರಕ್ಕೆ ಬಂದಳು. ಆಗ ಅವಳು ಹತ್ತಿರವಿದ್ದ ಪಿಂಗಳಿಕೆಯನ್ನು ನೋಡಿ ‘ಸಖಿ! ಇವಳಿಗೆ ಐದು ಜನ ಗಂಡುಮಕ್ಕಳು! ನನಗೋ ಒಂದೂ ಇಲ್ಲ; ನೋಡಿದೆಯಾ?’ ಎಂದಳು. ಪಿಂಗಳಿಕೆಯು ‘ದೇವಿ! ಪಾಪಿಷ್ಠರನ್ನು ಕಷ್ಟಪಡಿಸುವುದಕ್ಕೇ ಹೀಗೆ ಹೆಚ್ಚು ಮಕ್ಕಳು ಹುಟ್ಟುವುದು! ನಿಮ್ಮಂಥವರ ಹೊಟ್ಟೆಯಲ್ಲಿ ಹುಟ್ಟುವವನು ಉತ್ತಮ ಗುಣಗಳುಳ್ಳವನು; ನಿನಗೆ ತಕ್ಕ ಮಗನೂ ಬೇಗಲೇ ಹುಟ್ಟುವನು!’ ಎಂದಳು. ಅವಳಿಗೆ ಅದೇ ಚಿಂತೆಯಾಯಿತು. ಆಗ ವತ್ಸರಾಜನು ನಾರದನ ಸೂಚನೆಯಂತೆ ಅವಳೊಡನೆ ಶಿವನ ಪೂಜೆಗೆ ಮೊದಲು ಮಾಡಿದನು. ಊರಲ್ಲೆಲ್ಲರೂ ಅದನ್ನು ಕೈಕೊಳ್ಳಬೇಕೆಂದೂ ಸಾರಿಸಿದನು. ಮೂರು ದಿವಸ ನಿಟ್ಟುಪವಾಸದಿಂದ ವ್ರತ ನಡೆಸಿದಮೇಲೆ ಶಿವನು ಕನಸಿನಲ್ಲಿ ಬಂದು ‘ಏಳಿ! ಮನ್ಮಥಾಂಶದಿಂದ ನಿಮ್ಮಲ್ಲಿ ಒಬ್ಬ ಮಗ ಹುಟ್ಟುತ್ತಾನೆ. ಅವನು ನನ್ನ ಅನುಗ್ರಹಕ್ಕೆ ಪಾತ್ರನಾಗಿ, ವಿದ್ಯಾಧರ ಚಕ್ರವರ್ತಿಯಾಗುತ್ತಾನೆ!’ ಎಂದು ಹೇಳಿ ಅಂತರ್ಧಾನನಾದನು. ಅನಂತರ ಅವರು ಪಾರಣೆ ಮಾಡಿದರು. ಕೆಲವು ದಿವಸಗಳ ಮೇಲೆ ಒಬ್ಬ ಜಟಾಧಾರಿಯಾದ ಪುರುಷನು ದೇವಿಗೆ ಒಂದು ಹಣ್ಣನ್ನು ತಂದುಕೊಟ್ಟಂತೆ ಕನಸಾಯಿತು. ಹಣ್ಣಿನ ರೂಪದಲ್ಲಿ ಪರಮೇಶ್ವರನು ತನಗೆ ಪುತ್ರಫಲವನ್ನು ಅನುಗ್ರಹಿಸಿದನೆಂದು ವತ್ಸರಾಜನು ಆನಂದಪಟ್ಟನು.

೨. ವಾಸವದತ್ತೆಯು ಗರ್ಭತಾಳಿದಳು.ಅವಳಿಗೆ ವಿದ್ಯಾಧರರ ಕಥೆಗಳನ್ನು ಕೇಳಬೇಕೆಂದೂ, ಅಂತರಿಕ್ಷದಲ್ಲಿ ಓಡಾಡಬೇಕೆಂದೂ ಬಯಕೆಯಾಯಿತು. ಯೌಗಂಧರಾಯಣನು ಯಂತ್ರ ಮಂತ್ರ ಇಂದ್ರಜಾಲ ಮೊದಲಾದ ಪ್ರಯೋಗಗಳಿಂದ ಅವಳನ್ನು ಅಂತರಿಕ್ಷದಲ್ಲಿ ಹಾರಾಡಿಸಿ, ಅವಳಿಗೆ ಈ ವಿದ್ಯಾಧರ ಕಥೆಯನ್ನು ಹೇಳಿದನು:-


### ಜೀಮೂತವಾಹನನ ಕಥೆ


ಹಿಮಾಲಯ ಪರ್ವತದಲ್ಲಿ ಜೀಮೂತಕೇತುವೆಂಬ ವಿದ್ಯಾಧರ ರಾಜನಿದ್ದನು. ಅವನ ಉದ್ಯಾನದಲ್ಲಿ ವಂಶಪಾರಂಪರ್ಯವಾಗಿ ಬಂದಿದ್ದ ಕಲ್ಪವೃಕ್ಷವಿತ್ತು. ಅದನ್ನು ಪ್ರಾರ್ಥಿಸಿ ಅವನು ಜಾತಿಸ್ಮರನೂ ದಾನವೀರನೂ ಸರ್ವಪ್ರಾಣಿಹಿತನೂ ಆದ ಜೀಮೂತವಾಹನನೆಂಬ ಮಗನನ್ನು ಪಡೆದನು. ಅವನು ವಯಸ್ಸಿಗೆ ಬಂದು ಯುವರಾಜನಾದ ಮೇಲೆ ಒಂದು ದಿನ ತಂದೆಯ ಅನುಮತಿ ಪಡೆದು ಆ ಕಲ್ಪವೃಕ್ಷದ ಹತ್ತಿರಕ್ಕೆ ಹೋಗಿ ‘ದೇವ! ನೀನು ನಮಗೆ ಎಷ್ಟೋ ಸಾರಿ ನಮ್ಮ ಅಭೀಷ್ಟಗಳನ್ನು ಸಲ್ಲಿಸಿದ್ದೀಯೆ; ಈಗ ಇದೊಂದನ್ನು ನಡೆಸಿಕೊಡು; ಭೂಮಂಡಲದಲ್ಲಿರುವ ಬಡತನವನ್ನು ಹೋಗಲಾಡಿಸು; ನಿನ್ನನ್ನು ಯಾಚಕ ಜನಕ್ಕೆ ದಾನಮಾಡಿಬಿಟ್ಟಿದ್ದೇನೆ “ಎಂದನು. ಅದು ಭೂಮಿಯ ಮೇಲೆ ಚಿನ್ನದ ಮಳೆಯನ್ನು ಕರೆಯಿತು. ಪ್ರಜೆಗಳೆಲ್ಲರಿಗೂ ಆನಂದವಾಯಿತು. ‘ದಯಾಳುವೂ ಬೋಧಿಸತ್ವನ ಅಂಶದಿಂದ ಹುಟ್ಟಿದವನೂ ಆದ ಜೀಮೂತವಾಹನನಲ್ಲದೆ ಮತ್ತಾರು ಹೀಗೆ ಕಲ್ಪವೃಕ್ಷವನ್ನು ದಾನಮಾಡಿಯಾರು!’ ಎಂದು ದಿಕ್ಕುದಿಕ್ಕುಗಳಲ್ಲೆಲ್ಲಾ ಅವನನ್ನು ಎಲ್ಲರೂ ಹೊಗಳುತ್ತಿದ್ದರು. ಇದನ್ನು ನೋಡಿ ಅವನ ದಾಯಾದಿಗಳಿಗೆ ಹೊಟ್ಟೆಯ ಕಿಚ್ಚು ಹುಟ್ಟಿತು. ಕಲ್ಪವೃಕ್ಷದ ಸಹಾಯವಿಲ್ಲದ್ದರಿಂದ ಅವರು ಜೀಮೂತಕೇತುವನ್ನು ಜಯಿಸುವುದು ಸುಲಭವಾಗಿತ್ತು. ಆದ್ದರಿಂದ ಅವರೆಲ್ಲರೂ ಒಟ್ಟುಗೂಡಿ ಅವನ ಮೇಲೆ ಯುದ್ದಕ್ಕೆ ಸಿದ್ದರಾದರು. ಆಗ ಜೀಮೂತವಾಹನನು ತಂದೆಯನ್ನು ಕಂಡು” ಅಪ್ಪಾ! ನೀರ್ಗುಳ್ಳೆಗೆ ಸಮನಾದ ಈ ದೇಹಕ್ಕಾಗಿಯೂ ಗಾಳಿಗೊಡ್ಡಿದ ಸೊಡರಂತಿರುವ ಈ ಸಂಪತ್ತಿಗಾಗಿಯೂ ನಾನು ನೆಂಟರ ಮೇಲೆ ಯುದ್ಧ ಮಾಡಲಾರೆ. ರಾಜ್ಯವನ್ನು ಬಿಟ್ಟುಕೊಟ್ಟು ಯಾವುದಾದರೂ ಕಾಡಿಗೆ ಹೋಗುತ್ತೇನೆ; ಈ ಲೋಭಿಗಳೇ ಇಲ್ಲಿ ಇದ್ದುಕೊಂಡಿರಲಿ; ಕುಲಕ್ಷಯವಾಗುವುದು ಬೇಡ! “ಎಂದು ಹೇಳಿದನು. ಅವನು” ಹಾಗಾದರೆ ನಾನೂ ಬರುತ್ತೇನೆ; ಯುವಕನಾದ ನೀನೇ ರಾಜ್ಯವನ್ನು ಹುಲ್ಲಿಗೆಣೆಯಾಗಿ ಭಾವಿಸಿ ಅದನ್ನು ತೊರೆದ ಮೇಲೆ ಮುದುಕನಾದ ನನಗೆ ಅದರ ಮೇಲೆ ಚಪಲವೇ?" ಎಂದನು. ಅನಂತರ ಜೀಮೂತವಾಹನನು ತಂದೆತಾಯಿಗಳನ್ನು ಕರೆದುಕೊಂಡು ಮಲಯಪರ್ವತಕ್ಕೆ ಹೋದನು. ಅಲ್ಲಿ ಸಿದ್ದಾದಿರಾಜನಾದ ವಿಶ್ವಾವಸುವಿನ ಮಗ ಮಿತ್ರಾವಸುವೆಂಬುವನು ಅವನ ಸ್ನೇಹಿತನಾದನು. ಅವನ ತಂಗಿಯನ್ನು ನೋಡಿದಾಗ ಜನ್ಮಾಂತರದ ಸಂಬಂಧದಿಂದ ಅವರಿಗೆ ಪರಸ್ಪರ ಪ್ರೇಮವುಂಟಾಯಿತು. ಮಿತ್ರಾವಸುವೂ ತನ್ನ ತಂಗಿಯಾದ ಮಲಯವತಿಯನ್ನು ಮದುವೆ ಮಾಡಿಕೊಡುವುದಾಗಿ ಹೇಳಿದನು. ಜೀಮೂತವಾಹನನು ಅವಳು ಪೂರ್ವಜನ್ಮದಲ್ಲಿ ತನ್ನ ಹೆಂಡತಿಯಾಗಿಯೂ ಅವನು ತನ್ನ ಸ್ನೇಹಿತನಾಗಿಯೂ ಇದ್ದರೆಂದು ಹೇಳಿ ಆ ವೃತ್ತಾಂತವನ್ನು ತಿಳಿಸಿದನು:-


### ಜೀಮೂತವಾಹನನ ಪೂರ್ವಜನ್ಮದ ಕಥೆ


ನಾನು ವಿದ್ಯಾಧರನಾಗಿ ಅಂತರಿಕ್ಷದಲ್ಲಿ ಸಂಚರಿಸುತ್ತ ಒಂದುಸಾರಿ ಹಿಮವತ್ಪರ್ವತ ಶಿಖರದ ಮೇಲೆ ಹೋದೆ. ಆಗ ಕೆಳಗೆ ಗೌರಿಯೊಡನೆ ವಿಹರಿಸುತ್ತಿದ್ದ ಶಿವನು ತನ್ನನ್ನು ದಾಟಿದ್ದರಿಂದ ಕೋಪಿಸಿಕೊಂಡು ‘ಮನುಷ್ಯನಾಗಿ ಹುಟ್ಟು! ಒಬ್ಬ ವಿದ್ಯಾಧರಿಯನ್ನು ಹೆಂಡತಿಯಾಗಿ ಪಡೆದು ಅವಳ ಹೊಟ್ಟೆಯಲ್ಲಿ ಹುಟ್ಟಿದ ಮಗನಿಗೆ ನಿನ್ನ ಸ್ಥಾನವನ್ನು ಕೊಟ್ಟು ಮತ್ತೆ ಜಾತಿಸ್ಮರನಾದ ವಿದ್ಯಾಧರನಾಗಿ ಹುಟ್ಟು!’ ಎಂದು ಶಾಪಕೊಟ್ಟನು. ಆಮೇಲೆ ನಾನು ವಲ್ಲಭೀನಗರದ ಒಬ್ಬ ದೊಡ್ಡ ವರ್ತಕನ ಹೊಟ್ಟೆಯಲ್ಲಿ ವಸುದತ್ತನೆಂಬ ಹೆಸರಿನಿಂದ ಹುಟ್ಟಿ ಬೆಳೆದೆ. ವಯಸ್ಸಿಗೆ ಬಂದಮೇಲೆ ಒಂದು ಸಾರಿ ದ್ವೀಪಾಂತರದ ವ್ಯಾಪಾರಕ್ಕೆಂದು ಹೊರಟಾಗ ಕಳ್ಳರು ಮೇಲೆಬಿದ್ದು ನನ್ನನ್ನು ಚಂಡಿಯ ಮುಂದೆ ಬಲಿಕೊಡುವುದಕ್ಕೆ ತಮ್ಮ ಹಳ್ಳಿಗೆ ಕರೆದುಕೊಂಡು ಹೋದರು. ದೇವಿಯನ್ನು ಪೂಜಿಸುತ್ತಿದ್ದ ಪುಳಿಂದಕನೆಂಬ ಅವರ ನಾಯಕನು ನನ್ನನ್ನು ನೋಡುತ್ತಿದ್ದ ಹಾಗೇ ಕರುಣೆ ಹುಟ್ಟಿ ನನ್ನನ್ನು ಬಿಟ್ಟು ತನ್ನನ್ನೇ ಬಲಿಕೊಟ್ಟುಕೊಂಡು ಪೂಜೆ ಮುಗಿಸಬೇಕೆಂದು ಸಂಕಲ್ಪಿಸಿದನು. ಆಗ “ಬೇಡ! ನಾನು ಸಂತುಷ್ಟಳಾಗಿದ್ದೇನೆ; ಬೇಕಾದ ವರವನ್ನು ಕೇಳಿಕೋ!” ಎಂದು ಅಶರೀರವಾಣಿಯಾಯಿತು. ಅವನು “ನೀನು ಪ್ರಸನ್ನಳಾದ ಮೇಲೆ ಮತ್ತೆ ಬೇರೆ ವರವೇಕೆ? ಆದರೂ ಮುಂದಿನ ಜನ್ಮದಲ್ಲಿಯೂ ಈ ವರ್ತಕನು ನನ್ನ ಸ್ನೇಹಿತನಾಗಿರುವಂತೆ ಅನುಗ್ರಹಿಸು!” ಎಂದು ಕೇಳಿಕೊಂಡನು. ದೇವಿಯು ಒಪ್ಪಲು ಅವನು ನನ್ನ ಪದಾರ್ಥವನ್ನೆಲ್ಲಾ ನನಗೆ ಕೊಡಿಸಿದನು. ನಾನು ಹೀಗೆ ಮೃತ್ಯುಮುಖದಿಂದ ತಪ್ಪಿಸಿಕೊಂಡು ಊರಿಗೆ ಹಿಂತಿರುಗಲು ತಂದೆಯು ಸಂತೋಷಪಟ್ಟು ಒಂದು ದೊಡ್ಡ ಹಬ್ಬ ಮಾಡಿದನು. ಇದಾದ ಸ್ವಲ್ಪ ದಿವಸಕ್ಕೆ ವರ್ತಕರನ್ನು ಲೂಟಿ ಹೊಡೆದನೆಂದು ಆ ಶಬರನಾಯಕನನ್ನು ರಾಜಭಟರು ಹಿಡಿದುಕೊಂಡು ಬಂದರು. ತಂದೆಯ ಮೂಲಕ ರಾಜನಿಗೆ ಹೇಳಿಸಿ ಒಂದು ಲಕ್ಷ ಹೊನ್ನು ಕೊಟ್ಟು ನಾನು ಅವನನ್ನು ಬಿಡಿಸಿಕೊಂಡೆ. ನನಗೆ ಪ್ರಾಣದಾನ ಮಾಡಿದ್ದಕ್ಕೆ ನಾನು ಹೀಗೆ ಪ್ರತ್ಯುಪಕಾರಮಾಡಿಯಾಯಿತು. ಅವನು ತನ್ನ ಊರಿಗೆ ಹಿಂತಿರುಗಿ ಹೋಗಿ ನನಗೆ ಏನು ಬಹುಮಾನ ಕಳುಹಿಸಲಿ ಎಂದು ಯೋಚಿಸಿದನು. ತನ್ನಲ್ಲಿದ್ದ ಮುತ್ತೂ ಕಸ್ತೂರಿಯೂ ಸ್ವಲ್ಪವಾಗಿ ಕಂಡವು. ಆದ್ದರಿಂದ ಆನೆಗಳನ್ನು ಬೇಟೆಯಾಡಿ ಅವುಗಳ ಕುಂಭಸ್ಥಳದ ಮುತ್ತುಗಳನ್ನು ತರಬೇಕೆಂದು ಹಿಮಾಚಲಪ್ರದೇಶಕ್ಕೆ ಹೋದನು. ಅಲ್ಲಿ ಒಂದು ದೇವಾಲಯವನ್ನೂ ಅದರ ಹತ್ತಿರ ಒಂದು ದೊಡ್ಡ ಸರೋವರವನ್ನೂ ಕಂಡು ಆನೆಗಳು ಅಲ್ಲಿಗೆ ನೀರು ಕುಡಿಯುವುದಕ್ಕೆ ಬರಬಹುದೆಂದು ಮರೆಯಾಗಿ ಕಾದಿದ್ದನು. ಅಷ್ಟುಹೊತ್ತಿಗೆ ಆ ದೇವಾಲಯದಲ್ಲಿ ಶಿವಪೂಜೆಮಾಡುವುದಕ್ಕೆಂದು ಒಬ್ಬ ಅದ್ಭುತರೂಪವತಿಯಾದ ಕುಮಾರಿಯು ಸಿಂಹದ ಮೇಲೆ ಕುಳಿತುಕೊಂಡು ಬಂದಳು. ಶಬರನು ಅವಳನ್ನು ನೋಡಿ “ಇವಳು ಯಾರಿರಬಹುದು? ಮನುಷ್ಯಳಾಗಿದ್ದರೆ ಸಿಂಹದ ಮೇಲೆ ಸವಾರಿ ಮಾಡುವುದು ಹೇಗೆ? ದೇವತೆಯಾಗಿದ್ದರೆ ನನ್ನಂಥವನ ಕಣ್ಣಿಗೆ ಕಾಣುವುದು ಹೇಗೆ? ನನ್ನ ಕಣ್ಣಿನ ಪುಣ್ಯವಿರಬೇಕು!” ಎಂದುಕೊಂಡು ಮೆಲ್ಲಗೆ ಅವಳ ಕಡೆಗೆ ಹೊರಟನು. ಅಷ್ಟುಹೊತ್ತಿಗೆ ಅವಳು ಸಿಂಹದಿಂದ ಇಳಿದು, ಸರೋವರದಲ್ಲಿ ಕಮಲಗಳನ್ನು ಕುಯ್ದುಕೊಂಡು ಬರುತ್ತಿದ್ದಳು. ಅವಳಿಗೆ ನಮಸ್ಕರಿಸಲು, ಅವಳು ಅವನು ಯಾರು, ಎಂತು, ಅಂಥ ದುರ್ಗಮವಾದ ಪ್ರದೇಶಕ್ಕೆ ಬಂದದ್ದು ಹೇಗೆ ಎಂದು ಕೇಳಿದಳು. ಅವನು “ನಾನೊಬ್ಬ ಶಿವಾರಾಧಕನಾದ ಶಬರ. ಆನೆಯ ಬೇಟೆಯಿಂದ ಮುತ್ತು ಸಂಪಾದಿಸಿಕೊಂಡು ಹೋಗೋಣವೆಂದು ಇಲ್ಲಿಗೆ ಬಂದಿದ್ದೆ. ನಿನ್ನನ್ನು ನೋಡಿದ ಕೂಡಲೆ ನನ್ನ ಪ್ರಾಣದಾತನಾದ ವಸುದತ್ತನ ಜ್ಞಾಪಕ ಬಂತು. ಅವನು ರೂಪಿನಲ್ಲಿಯೂ ಯೌವ್ವನದಲ್ಲಿಯೂ ನಿನ್ನಂತೆಯೇ ಇದ್ದಾನೆ. ಅವನನ್ನು ಕೈಹಿಡಿಯುವ ಹೆಂಗಸೇ ಧನ್ಯಳು!’ ಎಂದನು. ಅವಳು” ನಿನ್ನ ಆ ಸ್ನೇಹಿತನು ಎಲ್ಲಿದ್ದಾನೆ? ಕರೆತಂದು ತೋರಿಸು! “ಎಂದಳು. ಕೂಡಲೆ ಅವನು ತನ್ನೂರಿಗೆ ಬಂದು ಮುತ್ತು ಕಸ್ತೂರಿ ಮೊದಲಾದುವುಗಳನ್ನು ಹೇರಿಕೊಂಡು ನಮ್ಮೂರಿಗೆ ಬಂದು ನಮ್ಮ ತಂದೆಗೆ ಅದೆಲ್ಲವನ್ನೂ ಲಕ್ಷಾಂತರ ಹೊನ್ನನ್ನೂ ಬಹುಮಾನವಾಗಿ ಕೊಟ್ಟನು. ಹಗಲೂ ರಾತ್ರಿಯೂ ಒಂದೇ ಸಮನಾಗಿ ಉತ್ಸವ ನಡೆಯಿತು. ಆಗ ಅವನು ಆ ಹೆಂಗಸಿನ ವೃತ್ತಾಂತವನ್ನು ತಿಳಿಸಿ ಅಂದಿನ ರಾತ್ರಿಯೇ ನನ್ನನ್ನು ಕರೆದುಕೊಂಡು ಹೊರಟುಬಿಟ್ಟನು. ಆ ಸರೋವರಕ್ಕೆ ತಲುಪಿದಾಗ ಸಂಜೆಯಾಗಿತ್ತು. ಅಲ್ಲಿ ಸ್ನಾನಮಾಡಿ ಹಣ್ಣುಹಂಪಲು ತಿಂದು ಆ ರಾತ್ರಿ ಕಳೆದೆವು. ಬೆಳಗ್ಗೆ ಆಕೆಯು ಸಿಂಹವಾಹನೆಯಾಗಿ ಬಂದಳು. ಅವಳ ಪೂಜೆಯಾದಮೇಲೆ ಶಬರನು ಅವಳಿಗೆ ನಾನು ಬಂದಿದ್ದೇನೆಂದು ತಿಳಿಸಿ ನನ್ನನ್ನು ಕರೆದುಕೊಂಡು ಹೋಗಿ ತೋರಿಸಿದನು. ಆಕೆಯು ಲಜ್ಜೆಯಿಂದ” ಇಂದಿನ ರಾತ್ರಿ ಈಶ್ವರನು ನನ್ನ ಕನಸಿನಲ್ಲಿ ಬಂದು ‘ನಾಳೆ ಬೆಳಿಗ್ಗೆ ನಿನ್ನ ಗಂಡನನ್ನು ಪಡೆಯುತ್ತೀಯೆ!’ ಎಂದು ಹೇಳಿದನು. ಆದ್ದರಿಂದ ನೀನೇ ನನ್ನ ಪತಿ! ನಿನ್ನ ಸ್ನೇಹಿತನು ನನ್ನ ಅಣ್ಣ!’ ಎಂದಳು. ಅನಂತರ ನಾನು ಸಿಂಹದ ಮೇಲೆ ಕುಳಿತೆ; ನನ್ನ ಹಿಂದೆ ಶಬರನು ಕುಳಿತನು. ಆಕೆ ನನ್ನ ತೊಡೆಯ ಮೇಲೆ ಕುಳಿತಳು. ಹೀಗೆ ಎಲ್ಲರೂ ಸಿಂಹದ ಮೇಲೆ ಕುಳಿತು ವಲಭೀಪಟ್ಟಣಕ್ಕೆ ಬಂದೆವು. ನಮ್ಮ ತಂದೆಯು ಆಶ್ಚರ್ಯದಿಂದ ನನ್ನನ್ನು ಅಭಿನಂದಿಸಿದನು. ಮರುದಿನ ಜೋಯಿಸರು ಹೇಳಿದಂತೆ ನಾನು ಅವಳನ್ನು ಮದುವೆಮಾಡಿಕೊಂಡೆ. ಆಗ ಸಿಂಹವು ಇದ್ದಕ್ಕಿದ್ದಂತೆ ದಿವ್ಯವಸ್ತ್ರಾಲಂಕೃತನಾದ ಒಬ್ಬ ಮನುಷ್ಯನಾಯಿತು. ಇದೇನೆಂದು ಎಲ್ಲರೂ ಬೆರಗಾಗಿ ನೋಡುತ್ತಿರಲು ಅವನು ನನಗೆ ನಮಸ್ಕರಿಸಿ “ನಾನು ಚಿತ್ರಾಂಗದನೆಂಬ ವಿದ್ಯಾಧರ; ಇವಳು ಮನೋವತಿಯೆಂಬ ನನ್ನ ಮಗಳು. ಪ್ರಾಣಾಧಿಕಳಾದ ಅವಳನ್ನು ನಾನು ಸದಾ ಎತ್ತಿಕೊಂಡೇ ತಿರುಗಾಡುತ್ತ ಒಂದು ಸಲ ಗಂಗೆಯನ್ನು ದಾಟುತ್ತಿರುವಾಗ ನನ್ನ ಹಾರವು ಅದರ ನೀರೊಳಗೆ ಬಿತ್ತು. ಅಲ್ಲಿ ನಾರದನು ಸ್ನಾನ ಮಾಡುತ್ತಿದ್ದು ಅದು ಅವನ ಮೇಲೆ ಬೀಳಲು ಅವನು ‘ಈ ಔದ್ಧತ್ಯಕ್ಕಾಗಿ ನಿನಗೆ ಸಿಂಹಜನ್ಮ ಬರಲಿ; ನೀನು ಹಿಮಾಲಯ ಪ್ರದೇಶದಲ್ಲಿ ಅವಳನ್ನು ಬೆನ್ನ ಮೇಲೆ ಕೂರಿಸಿಕೊಂಡು ತಿರುಗುತ್ತಿರು; ಅವಳು ಒಬ್ಬ ಮನುಷ್ಯನನ್ನು ಮದುವೆಯಾದ ಮೇಲೆ ನಿನಗೆ ಶಾಪವಿಮೋಚನೆ ಯಾಗುತ್ತದೆ!’ ಎಂದನು. ಅದರಂತೆ ಈಗ ನನಗೆ ಬಿಡುಗಡೆಯಾಯಿತು” ಎಂದು ಆಕಾಶಕ್ಕೆ ಹಾರಿದನು. ನಮ್ಮ ತಂದೆಯು ತುಂಬ ಸಂತೋಷಪಟ್ಟು ಆ ಕಿರಾತರಾಜನಿಗೆ ಆ ಅಟವೀ ರಾಜ್ಯವನ್ನೆಲ್ಲಾ ಕೊಡಿಸಿದನು. ಮನೋವತಿಯಲ್ಲಿ ನನಗೆ ಒಬ್ಬ ಮಗನಾದನು. ಅವನು ವಯಸ್ಸಿಗೆ ಬಂದಕೂಡಲೆ ಸಂಸಾರವನ್ನು ಅವನಿಗೆ ಒಪ್ಪಿಸಿ ನಾನು ಹೆಂಡತಿಯೊಡನೆ ಕಾಲಂಜರಪರ್ವತಕ್ಕೆ ಹೋದೆ. ಶಬರನೂ ಅಲ್ಲಿಗೆ ಬಂದನು. ಅವನೂ ನಾನೂ ನಮ್ಮ ಹೆಂಡಿರೂ ಮುಂದಿನ ಜನ್ಮದಲ್ಲಿಯೂ ಈ ಸಂಬಂಧವೇ ಇರುವಂತೆ ಶಂಕರನನ್ನು ಬೇಡಿಕೊಂಡು ದೇಹ ಬಿಟ್ಟೆವು. ಆಮೇಲೆ ನಾನು ಜೀಮೂತವಾಹನನಾಗಿ ಹುಟ್ಟಿದೆ; ನೀನೆ ಶಬರ; ಮನೋವತಿಯೇ ನಿನ್ನ ತಂಗಿ- ಎಂದನು.

ತಂದೆಯು ಸಮ್ಮತಿ ಕೊಡಲು ಅವರಿಗೆ ಮದುವೆಯಾಯಿತು. ಒಂದು ದಿನ ಅವನು ಹೆಂಡತಿಯೊಡನೆಯೂ ಭಾವಮೈದುನನೊಡನೆಯೂ ಸಮುದ್ರ ತೀರದಲ್ಲಿ ಸಂಚಾರ ಮಾಡುತ್ತಿದ್ದಾಗ, ಅಲ್ಲಿ ಅವನು ಒಬ್ಬ ಶೋಕಾರ್ತನಾದ ಯುವಕನನ್ನು ಕಂಡನು. ಆ ಯುವಕನು ತನ್ನ ತಾಯಿಯನ್ನು ಹೊರಟು ಹೋಗುವಂತೆ ಹೇಳಿಕಳುಹಿಸುತ್ತಿದ್ದನು. ಅವಳು ‘ಅಯ್ಯೋ ಮಗನೇ!’ ಎಂದು ಗೋಳಾಡುತ್ತಿದ್ದಳು. ಒಬ್ಬ ಆಳು ಅವನನ್ನು ಒಂದು ಬಂಡೆಯ ಮೇಲೆ ಬಿಟ್ಟು ಹೊರಟುಹೋದನು. ಜೀಮೂತವಾಹನನು ಅವನ ಹತ್ತಿರಕ್ಕೆ ಹೋಗಿ ‘ನಿನ್ನ ಸಂಕಲ್ಪವೇನು? ನಿಮ್ಮ ತಾಯಿ ಏಕೆ ಅಳುತ್ತಾಳೆ?’ ಎಂದು ಕೇಳಲು ಅವನು ತನ್ನ ವೃತ್ತಾಂತವನ್ನು ಹೀಗೆಂದು ಹೇಳಿದನು:-


### ಶಂಖಚೂಡನ ಕಥೆ


ಹಿಂದೆ ಕಶ್ಯಪನಿಗೆ ಕದ್ರು ವಿನತೆ ಎಂಬ ಇಬ್ಬರು ಹೆಂಡಿರಿದ್ದರು. ಮಾತಿಗೆ ಮಾತು ಬಂದು, ಕದ್ರುವು ಸೂರ್ಯನ ಕುದುರೆಗಳು ಕಪ್ಪಗಿವೆ ಎಂದಳು; ವಿನತೆಯು ಬೆಳ್ಳಗಿದೆಯೆಂದಳು. ಯಾರ ಮಾತು ಸುಳ್ಳಾಗುವುದೋ ಅವಳು ಇನ್ನೊಬ್ಬಳಿಗೆ ದಾಸಿಯಾಗಬೇಕೆಂದು ನಿರ್ಧರವಾಯಿತು. ಆಗ ಕದ್ರುವು ತಾನೇ ಗೆಲ್ಲಬೇಕೆಂದು ತನ್ನ ಮಕ್ಕಳಾದ ನಾಗರನ್ನು ಕರೆದು ಅವರ ವಿಷದ ಉಸಿರಿನಿಂದ ಸೂರ್ಯನ ಕುದುರೆಗಳನ್ನು ಕಪ್ಪಗೆ ಮಾಡಿಸಿದಳು. ವಿನತೆಯು ದಾಸಿಯಾದಳು. ಆಗ ಅವಳ ಮಗನಾದ ಗರುಡನು ಬಂದು ಏನು ಮಾಡಿದರೆ ತನ್ನ ತಾಯಿ ಬಿಡುಗಡೆ ಹೊಂದಬಹುದೆಂದು ಕದ್ರುವನ್ನು ಕೇಳಿದನು. ನಾಗರು ‘ವೈನತೇಯ! ದೇವತೆಗಳು ಕ್ಷೀರಸಮುದ್ರವನ್ನು ಕಡೆಯುವುದಕ್ಕೆ ಮೊದಲು ಮಾಡಿದ್ದಾರೆ. ಅಲ್ಲಿಂದ ಅಮೃತವನ್ನು ತಂದುಕೊಟ್ಟರೆ ನಿನ್ನ ತಾಯಿ ಬಿಡುಗಡೆ ಹೊಂದುತ್ತಾಳೆ!’ ಎಂದರು. ಇದನ್ನು ಕೇಳಿ ಗರುಡನು ಕ್ಷೀರ ಸಮುದ್ರಕ್ಕೆ ಹೋಗಿ ಅಮೃತಕ್ಕಾಗಿ ತುಂಬ ಪೌರುಷದಿಂದ ಹೋರಾಡಿದನು. ಅದನ್ನು ನೋಡಿ ಮೆಚ್ಚಿಕೊಂಡ ವಿಷ್ಣುವು ‘ನಿನಗೇನು ವರ ಬೇಕು?’ ಎಂದು ಕೇಳಲು, ಅವನು ‘ನಾಗರು ನನಗೆ ಭಕ್ಷ್ಯಗಳಾಗಲಿ!’ ಎಂದನು. ವಿಷ್ಣುವು ಒಪ್ಪಿದನು. ತನ್ನ ವೀರ್ಯದಿಂದ ಅಮೃತವನ್ನು ಸಂಪಾದಿಸಿಕೊಂಡು ಹೊರಟ ಗರುಡನನ್ನು ನೋಡಿ ಇಂದ್ರನು ‘ಅಯ್ಯಾ ಪಕ್ಷಿರಾಜ! ಈ ಅಮೃತವನ್ನು ಆ ಮೂಢ ನಾಗರು ಕುಡಿಯದ ಹಾಗೆ ನೋಡಿಕೊಳ್ಳಬೇಕು; ಆದ್ದರಿಂದ ಅದನ್ನು ನಾನು ಹಿಂದಕ್ಕೆ ತಂದುಬಿಡುತ್ತೇನೆ!’ ಎಂದು ಅವನನ್ನು ಒಪ್ಪಿಸಿದನು. ವರ ಪಡೆದು ಬಂದಿದ್ದ ಅವನನ್ನು ನೋಡಿ ನಾಗಗಳೆಲ್ಲವೂ ಹೆದರಿ ನಿಂತಿರಲು ಗರುಡನು ‘ಇಗೋ ಅಮೃತವನ್ನು ತಂದಿದ್ದೇನೆ; ನಿಮಗೆ ಹೆದರಿಕೆಯಾದರೆ ಇದನ್ನು ದರ್ಭೆಯ ಮೇಲೆ ಇಡುತ್ತೇನೆ, ತೆಗೆದುಕೊಳ್ಳಿ; ನಮ್ಮ ತಾಯಿಯನ್ನು ನಾನು ಕರೆದುಕೊಂಡು ಹೋಗುತ್ತೇನೆ!’ ಎಂದನು. ಅವರು ವಿನತೆಯನ್ನು ಬಿಟ್ಟರು. ಗರುಡನು ಅವಳನ್ನು ಕರೆದುಕೊಂಡು ಅತ್ತಲಾಗಿ ಹೋಗಲು, ಇತ್ತಲಾಗಿ ಇಂದ್ರನು ಬಂದು ನಾಗರಿಗೆ ಬುದ್ದಿಮೋಹವುಂಟುಮಾಡಿ ಅಮೃತ ಕಲಶವನ್ನು ಎತ್ತಿಕೊಂಡು ಹೊರಟು ಹೋದನು. ನಾಗರು ವ್ಯಥೆಪಟ್ಟುಕೊಂಡು ದರ್ಭೆಯಮೇಲೆ ಅಮೃತವೆಲ್ಲಾದರೂ ತೊಟ್ಟಿಕ್ಕಿದ್ದೀತೋ ಏನೋ ಎಂದುಕೊಂಡು ಅದನ್ನು ನೆಕ್ಕಿದರು. ಅದರಿಂದ ಅವರ ನಾಲಗೆ ಸೀಳಿದ್ದು ಒಂದೇ ಫಲವಾಯಿತು. ಆಮೇಲೆ ಗರುಡನು ನಾಗರ ಮೇಲೆ ಬಂದು ಬಂದು ಬೀಳುತ್ತ ಅವರನ್ನು ತಿನ್ನುತ್ತಿದ್ದನು. ಅವನು ಪಾತಾಳಕ್ಕೆ ಎರಗಿದನೆಂದರೆ ಆ ಭಯದಿಂದ ನಾಗಿನಿಯರ ಗರ್ಭಗಳೆಲ್ಲಾ ಸ್ರಾವವಾಗುತ್ತಿದ್ದವು. ಈ ನಾಗಕ್ಷಯವನ್ನು ನೋಡಿದ ವಾಸುಕಿಯು ಗರುಡನನ್ನು ಕಂಡು, ‘ನಾನು ನಿತ್ಯವೂ ನಿನ್ನ ಆಹಾರಕ್ಕಾಗಿ ಸಮುದ್ರ ತೀರದಲ್ಲಿರುವ ಮರಳ ದಿಬ್ಬಕ್ಕೆ ಒಬ್ಬೊಬ್ಬ ನಾಗನನ್ನು ಕಳುಹಿಸಿಕೊಡುತ್ತೇನೆ; ಪಾತಾಳಕ್ಕೆ ಬಂದು ಧ್ವಂಸಮಾಡಬೇಡ; ಅದರಿಂದ ನಿನಗೇ ನಷ್ಟ!’ ಎಂದು ಪ್ರಾರ್ಥಿಸಿಕೊಂಡನು. ಗರುಡನು ಒಪ್ಪಿದ್ದರಿಂದ, ನಿತ್ಯವೂ ಒಬ್ಬೊಬ್ಬ ನಾಗನನ್ನು ಕಳುಹಿಸುತ್ತಿದ್ದಾನೆ. ಹೀಗೆ ಅಸಂಖ್ಯಾತವಾದ ನಾಗರು ಹತರಾಗಿದ್ದಾರೆ. ಇಂದು ನನ್ನ ಸರದಿ; ನನ್ನ ಹೆಸರು ಶಂಖಚೂಡ; ನಾನು ಗರುಡನಿಗೆ ಆಹಾರವಾಗುವುದಕ್ಕಾಗಿ ಈ ವಧ್ಯಶಿಲೆಗೆ ಬಂದಿದ್ದೇನೆ. ಆದ್ದರಿಂದ ನನ್ನ ತಾಯಿ ಅಳುತ್ತಿದ್ದಾಳೆ-ಎಂದನು.

ಜೀಮೂತವಾಹನನು ಅವನ ಮಾತನ್ನು ಕೇಳಿ ದುಃಖಪಟ್ಟು ‘ಈ ವಾಸುಕಿಯದು ಎಂಥ ನಿಸ್ಸತ್ವವಾದ ದೊರೆತನ! ಕೈಯಾರ ತನ್ನ ಪ್ರಜೆಗಳನ್ನು ತಾನೇ ಶತ್ರುವಿನ ಬಾಯಿಗೆ ತುತ್ತುಮಾಡುವುದೇ! ಅವನು ತನ್ನನ್ನೇ ಮೊದಲು ಗರುಡನಿಗೆ ಏಕೆ ಕೊಟ್ಟುಕೊಳ್ಳಲಿಲ್ಲ? ಗರುಡನೂ ಕಶ್ಯಪನ ಹೊಟ್ಟೆಯಲ್ಲಿ ಹುಟ್ಟಿ ದೇಹಕ್ಕಾಗಿ ಇಷ್ಟೊಂದು ಪಾಪಮಾಡುವುದುಂಟೇ? ಇರಲಿ; ನಾನು ಇಂದು ನಿನ್ನೊಬ್ಬನನ್ನು ನನ್ನ ದೇಹಕೊಟ್ಟು, ಉಳಿಸುತ್ತೇನೆ; ಚಿಂತೆಪಡಬೇಡ!’ ಎಂದನು. ಶಂಖಚೂಡನು, ‘ಅಯ್ಯಾ ಮಹಾಸತ್ವ್ತ! ಬೇಡ! ಹೀಗೆನ್ನಬೇಡ! ಗಾಜಿಗೋಸ್ಕರ ಮುತ್ತನ್ನು ಹಾಳುಮಾಡುತ್ತಾರೆಯೇ? ನಾನು ನಿನ್ನನ್ನು ಕೊಲ್ಲಿಸಿ ಕುಲಕಳಂಕನಾಗಲೇ?’ ಎಂದು ಗರುಡನು ಇನ್ನೊಂದು ಕ್ಷಣದಲ್ಲಿ ಬರುತ್ತಿದ್ದದ್ದರಿಂದ ಕೊನೆಗಾಲದಲ್ಲಿ ಆ ಸಮುದ್ರದ ಹತ್ತಿರವಿದ್ದ ಗೋಕರ್ಣೇಶ್ವರನಿಗೆ ನಮಸ್ಕರಿಸಿ ಬರೋಣವೆಂದು ಅಲ್ಲಿಗೆ ಹೋದನು. ಜೀಮೂತವಾಹನನು ತನಗೆ ಅವಕಾಶ ಸಿಕ್ಕಿತೆಂದುಕೊಂಡು ಮಿತ್ರಾವಸುವನ್ನು ಯಾವುದೋ ಒಂದು ಕೆಲಸ ಹೇಳಿ ಮನೆಗೆ ಕಳುಹಿಸಿದನು. ಆಗ ಬಲವಾಗಿ ಗಾಳಿ ಬೀಸಿತು. ಅದು ಗರುಡನ ರೆಕ್ಕೆಯದೆಂದು ತಿಳಿದು ಅವನು ವಧ್ಯಶಿಲೆಯನ್ನು ಹತ್ತಿ ಕುಳಿತನು. ಮರುಕ್ಷಣದಲ್ಲಿ ಗರುಡನು ಅವನ ಮೇಲೆ ಹಾರಿ ಕುಳಿತು, ಕೊಕ್ಕಿನಿಂದ ಕುಕ್ಕಲು, ರಕ್ತ ಹೊರಟಿತು: ಶಿರೋಮಣಿ ಕಳಚಿ ಬಿತ್ತು. ಆಮೇಲೆ ಅವನನ್ನು ಗಿರಿಶಿಖರಕ್ಕೆ ಎತ್ತಿಕೊಂಡುಹೋಗಿ ಅಲ್ಲಿ ತಿನ್ನುವುದಕ್ಕೆ ಮೊದಲು ಮಾಡಿದನು. ಆಗ ಪುಷ್ಪವೃಷ್ಟಿಯಾಯಿತು. ಅದನ್ನು ನೋಡಿ ಗರುಡನು ವಿಸ್ಮಯಗೊಂಡನು. ಅತ್ತ ಗೋಕರ್ಣೇಶ್ವರನಿಗೆ ನಮಸ್ಕರಿಸಿ ಬಂದ ಶಂಖಚೂಡನು ವಧ್ಯಶಿಲೆಯೆಲ್ಲಾ ರಕ್ತವಾಗಿರುವುದನ್ನು ನೋಡಿ ‘ಅಯ್ಯೋ! ಆ ಮಹಾತ್ಮನು ನನಗೋಸ್ಕರ ತನ್ನನ್ನು ಕೊಟ್ಟಿರಬೇಕು! ಅವನನ್ನು ಗರುಡನು ಎಲ್ಲಿಗೆ ಎತ್ತಿಕೊಂಡು ಹೋದನೋ ಕಾಣೆನಲ್ಲಾ! ‘ಎಂದು ಆ ರಕ್ತಧಾರೆಯನ್ನೇ ಹಿಡಿದು ಹೊರಟನು. ಇತ್ತ ಜೀಮೂತವಾಹನನು ಸಂತೋಷವಾಗಿದ್ದದ್ದನ್ನು ನೋಡಿ ಗರುಡನು, ತಿನ್ನುವುದನ್ನು ನಿಲ್ಲಿಸಿ ಆಶ್ಚರ್ಯಪಡುತ್ತಿರಲು, ಜೀಮೂತವಾಹನನು ‘ಅಯ್ಯಾ ಪಕ್ಷಿರಾಜ! ನನ್ನ ದೇಹದಲ್ಲಿ ಇನ್ನೂ ರಕ್ತಮಾಂಸಗಳಿವೆ! ನಿನಗಿನ್ನೂ ಹೊಟ್ಟೆ ತುಂಬಿಲ್ಲ. ಆದರೂ ಏಕೆ ಸುಮ್ಮನೆ ಕುಳಿತೆ?’ ಎಂದು ಕೇಳಿದನು. ಗರುಡನು ‘ಅಯ್ಯಾ ಸಾಧುಪುರುಷ! ನೀನು ನಾಗನಲ್ಲ; ಯಾರು ಹೇಳು!’ ಎಂದನು. ಜೀಮೂತವಾಹನನು ‘ನಾಗನೇಯೆ; ಮೊದಲು ಮಾಡಿದ ಕೆಲಸವನ್ನು ಮುಗಿಸು’ ಎಂದನು. ಅಷ್ಟುಹೊತ್ತಿಗೆ ಶಂಖಚೂಡನು ಅವರನ್ನು ಕಂಡು ದೂರದಿಂದಲೇ ‘ಅಯ್ಯಾ ಗರುಡ! ಬೇಡ ಬೇಡ! ನಾಗ ಅವನಲ್ಲ; ನಾನು; ಇದೇನು ನಿನಗೆ ಇದ್ದಕ್ಕಿದ್ದಂತೆ ಹೀಗೆ ಬುದ್ಧಿ ಭ್ರಮಣೆಯಾಯಿತು?’ ಎಂದು ಕೂಗಿಕೊಂಡನು. ಅದನ್ನು ಕೇಳಿ ಗರುಡನು ಕಕ್ಕಾಬಿಕ್ಕಿಯಾದನು. ತಾನು ಕೈಕೊಂಡ ಕೆಲಸ ನೆರವೇರಲಿಲ್ಲವಲ್ಲಾ ಎಂದು ಜೀಮೂತವಾಹನನು ವ್ಯಸನಾಕ್ರಾಂತನಾದನು. ಆಮೇಲೆ ಅವರವರಿಗೆ ನಡೆದ ಸಂಭಾಷಣೆಯಿಂದ ಗರುಡನಿಗೆ ತಾನು ತಿಂದವನು ವಿದ್ಯಾಧರನೆಂದು ತಿಳಿದು ತುಂಬ ವ್ಯಥೆಯಾಯಿತು. ಪರರಿಗೋಸ್ಕರವಾಗಿ ತನ್ನ ಪ್ರಾಣವನ್ನೇ ತೆತ್ತ ಇಂಥ ಮಹಾತ್ಮನನ್ನು ತಿಂದ ಪಾಪವನ್ನು ಪರಿಹರಿಸಿಕೊಳ್ಳುವುದಕ್ಕಾಗಿ ಅಗ್ನಿಪ್ರವೇಶ ಮಾಡಬೇಕೆಂದಿದ್ದ ಗರುಡನನ್ನು ನೋಡಿ ಜೀಮೂತವಾಹನನು “ಅಯ್ಯಾ ಪಕ್ಷಿರಾಜ! ಇದಕ್ಕೇಕೆ ಚಿಂತೆ? ನಿನ್ನ ಪಾಪಭೀತಿ ನಿಜವಾಗಿದ್ದರೆ, ಇನ್ನು ಮೇಲೆ ನಾಗರನ್ನು ತಿನ್ನಬೇಡ; ಹಿಂದೆ ತಿಂದದ್ದಕ್ಕಾಗಿ ಪಶ್ಚಾತ್ತಾಪಪಡು; ಇದೇ ಪ್ರಾಯಶ್ಚಿತ್ತ; ಮತ್ತಾವ ಪ್ರಾಯಶ್ಚಿತ್ತವೂ ವ್ಯರ್ಥ!” ಎಂದನು. ಗರುಡನು ಅದಕ್ಕೆ ಸಮ್ಮತಿಸಿ ಜೀಮೂತವಾಹನನ ಗಾಯಗಳನ್ನು ವಾಸಿಮಾಡುವುದಕ್ಕೂ ಅದುವರೆಗೆ ಸತ್ತಿದ್ದ ನಾಗರನ್ನು ಬದುಕಿಸುವುದಕ್ಕೂ ಅಮೃತವನ್ನು ತರುತ್ತೇನೆಂದು ಸ್ವರ್ಗಕ್ಕೆ ಹೋದನು. ಈ ಮಧ್ಯೆ ಗೌರೀದೇವಿಯೇ ಅಮೃತವನ್ನು ತಂದು ಅವನ ಮೈಮೇಲೆ ಚಿಮುಕಿಸಲು ಅವನು ಸ್ವಸ್ಥನೂ ಮೊದಲಿಗಿಂತ ಸುಂದರನೂ ಆದನು. ದೇವದುಂದುಭಿಗಳು ಮೊಳಗಿದುವು. ಗರುಡನೂ ಅಮೃತವನ್ನು ತಂದು ಸಮುದ್ರ ತೀರದಲ್ಲೆಲ್ಲಾ ಚಿಮುಕಿಸಲು ಹಿಂದೆ ಸತ್ತು ಹೋಗಿದ್ದ ನಾಗರೆಲ್ಲಾ ಬದುಕಿ ಭೂಲೋಕವೇ ಪಾತಾಳದಂತೆ ಕಾಣುತ್ತಿತ್ತು. ಮಲಯವತಿಯೂ ಅವಳ ತಾಯಿತಂದೆಗಳೂ ಬಂಧು ಬಳಗದವರೂ ಜೀಮೂತವಾಹನನನ್ನು ಅಭಿನಂದಿಸಿದರು. ಶಂಖಚೂಡನು ಪಾತಾಳಕ್ಕೆ ಹೋದನು. ಜೀಮೂತವಾಹನನ ಕೀರ್ತಿಯು ಮೂರು ಲೋಕಕ್ಕೂ ಹೋಯಿತು. ಮತಂಗ ಮುಂತಾದ ಅವನ ಶತ್ರುಗಳು ಹೆದರಿ ಶರಣಾಗತರಾದರು. ಆಮೇಲೆ ಜೀಮೂತವಾಹನನು ತಾಯಿತಂದೆಗಳನ್ನೂ ಮಲಯವತಿಯನ್ನೂ ಒಡಗೊಂಡು ಹಿಮಾಲಯಕ್ಕೆ ಹೋಗಿ ಅಲ್ಲಿ ಬಹುಕಾಲ ವಿದ್ಯಾಧರ ಚಕ್ರವರ್ತಿಯಾಗಿ ರಾಜ್ಯವಾಳಿದನು.

ಯೌಗಂಧರಾಯಣನು ಹೇಳಿದ ಈ ಕಥೆಯನ್ನು ಕೇಳಿ ಗರ್ಭಿಣಿಯಾಗಿದ್ದ ವಾಸವದತ್ತೆಯು ಸಂತೋಷಪಟ್ಟಳು. ಮುಂದೆ ತನ್ನ ಹೊಟ್ಟೆಯಲ್ಲಿ ಹುಟ್ಟಿ ವಿದ್ಯಾಧರರಾಜನಾಗುವ ಮಗನ ವಿಚಾರವನ್ನು ಗಂಡನೊಡನೆ ಮಾತಾಡುತ್ತ ಅವಳು ಅಂದಿನ ದಿನವನ್ನು ಕಳೆದಳು.

೩. ಮರುದಿನ ಅವನು ಮಂತ್ರಿಗಳೊಡನೆ ಇದ್ದಾಗ ವಾಸವದತ್ತೆಯು “ಆರ್ಯಪುತ್ರ! ನಾನು ಗರ್ಭವತಿಯಾದಾಗಿನಿಂದ ಅದರ ರಕ್ಷಣೆಯ ವಿಚಾರವಾಗಿ ಚಿಂತಿಸುತ್ತಲೇ ಇದ್ದೆ; ಇಂದಿನ ರಾತ್ರಿ ಚಂದ್ರಶೇಖರನೂ ತ್ರಿಶೂಲಜಟಾಭಸ್ಮಧಾರಿಯೂ ಆದ ಪುರುಷನೊಬ್ಬನು ಕಾಣಿಸಿಕೊಂಡು ‘ಮಗಳೇ! ನಿನ್ನ ಗರ್ಭದ ವಿಚಾರವಾಗಿ ನಿನಗೆ ಏನೂ ಚಿಂತೆ ಬೇಡ! ಅದನ್ನು ಕೊಟ್ಟವನು ನಾನು! ಅದರ ರಕ್ಷಣೆ ನನ್ನದು; ಇದು ನಿಜವೆಂದು ತಿಳಿಯಲು ನಿನಗೆ ಒಂದು ಗುರುತು ಹೇಳುತ್ತೇನೆ; ನಾಳೆ ಬೆಳಗ್ಗೆ ಒಬ್ಬ ಹೆಂಗಸು ತನ್ನ ಗಂಡನನ್ನು ಕಟ್ಟಿಸಿ ಎಳೆತಂದು ಅವನನ್ನು ನಿಮ್ಮ ಮುಂದೆ ದೂರುತ್ತಾಳೆ; ಅವಳು ಕೆಟ್ಟ ಚಾಳಿಯವಳು; ನೆಂಟರ ಸಹಾಯದಿಂದ ಗಂಡನನ್ನು ಕೊಲ್ಲಬೇಕೆಂದಿದ್ದಾಳೆ; ಅವಳು ಹೇಳುವುದೆಲ್ಲಾ ಸುಳ್ಳು; ಇದನ್ನು ನೀನು ನಿನ್ನ ಗಂಡನಿಗೆ ಮೊದಲೇ ಹೇಳಿರು. ಅವನಿಂದ ಆ ಸಾಧುವಿಗೆ ಬಿಡುಗಡೆಯಾಗಲಿ!’ ಎಂದನು” ಎಂದು ಹೇಳಿದಳು. ಅಷ್ಟುಹೊತ್ತಿಗೆ ಪ್ರತೀಹಾರನು ಆ ಹೆಂಗಸನ್ನು ಕರೆತಂದನು. ಅವಳು ‘ಗಂಡನಾದರೂ ಇವನು ನನಗೆ ಅನ್ನಹಾಕುತ್ತಿಲ್ಲ’ ಎಂದು ದೂರಿದಳು. ಶಿವನೇ ಸಾಕ್ಷಿ ಹೇಳಿದ್ದಾನೆ, ಎಂದು ರಾಜನು ಅವಳಿಗೆ ಶಿಕ್ಷೆ ಕೊಡಬೇಕೆಂದಿರಲು, ಯೌಗಂಧರಾಯಣನು `ಅದು ಸರಿಯಲ್ಲ; ಜನರಿಗೆ ಅದರಲ್ಲಿ ಹೇಗೆ ನಂಬಿಕೆ ಬಂದೀತು?’ ಎಂದು ಸಾಕ್ಷಿಗಳನ್ನು ಕರೆಸಿದನು. ಅವರ ವಿಚಾರಣೆಯಿಂದ ಅವಳು ಸುಳ್ಳುಗಾತಿ ಎಂಬುದು ಸ್ಥಿರಪಟ್ಟಿತು. ಆಮೇಲೆ ರಾಜನು ಅವಳನ್ನೂ ಅವಳ ಮಗನನ್ನೂ ನೆಂಟರನ್ನೂ ದೇಶ ಬಿಟ್ಟೋಡಿಸಿ ಅವಳ ಗಂಡನಿಗೆ ಮತ್ತೊಂದು ಮದುವೆಗೆ ಬೇಕಾದ ಹಣ ಕೊಡಿಸಿ ‘ದುರ್ಜನೆಯಾದ ಹೆಂಗಸು ಇಕ್ಕಟ್ಟಿಗೆ ಸಿಕ್ಕಿದ ಗಂಡನನ್ನು, ಹಳ್ಳದಲ್ಲಿ ಬಿದ್ದ ಪ್ರಾಣಿಯನ್ನು ಕುಕ್ಕುವ ಕಾಗೆಯಂತೆ ಕುಕ್ಕುತ್ತಿರುತ್ತಾಳೆ! ಸ್ನೇಹಪರಳೂ ದೊಡ್ಡ ಗುಣವುಳ್ಳವಳೂ ಆದ ಹೆಂಡತಿ, ಪ್ರಯಾಣಿಕರಿಗೆ ದಟ್ಟವಾದ ಹೆಮ್ಮರದ ನೆರಳು ಸಿಕ್ಕುವಂತೆ, ಎಲ್ಲೋ ಯಾವನೋ ಒಬ್ಬೊಬ್ಬ ಪುಣ್ಯವಂತನಿಗೆ ಮಾತ್ರ ದೊರೆಯುತ್ತಾಳೆ!" ಎಂದನು. ಹತ್ತಿರದಲ್ಲಿಯೇ ಇದ್ದ ವಸಂತಕನು ‘ದೇವ! ಸ್ನೇಹವಾಗಲೀ ವಿರೋಧವಾಗಲೀ, ಸಾಧಾರಣವಾಗಿ ಪೂರ್ವಜನ್ಮದ ವಾಸನೆಯಿಂದ ಉಂಟಾಗುತ್ತದೆ!’ ಎಂದು ಈ ಕಥೆಯನ್ನು ಹೇಳಿದನು:-


### ಸಿಂಹಪರಾಕ್ರಮನ ಕಥೆ


ವಾರಾಣಸಿಯಲ್ಲಿ ವಿಕ್ರಮಚಂಡನೆಂಬ ರಾಜನಿದ್ದನು. ಅವನ ಹತ್ತಿರ ಸಿಂಹಪರಾಕ್ರಮನೆಂಬ ಭೃತ್ಯನಿದ್ದನು. ಜೂಜಿನಲ್ಲಿಯೂ ಯುದ್ಧದಲ್ಲಿಯೂ ಅವನು ಅಸಮಾನನಾಗಿದ್ದನು. ಅವನಿಗೆ ಕಲಹಕಾರಿ ಎಂಬ ಹೆಂಡತಿ ಇದ್ದಳು. ಅವಳ ದೇಹವೂ ವಕ್ರ, ಮನಸ್ಸೂ ವಕ್ರ. ಸಿಂಹಪರಾಕ್ರಮನು ರಾಜನಿಂದಲೂ ಜೂಜಿನಿಂದಲೂ ಬಂದಬಂದ ಯಥೇಚ್ಛವಾದ ಹಣವನ್ನೆಲ್ಲಾ ಅವಳ ಕೈಗೇ ತಂದುಕೊಡುತ್ತಿದ್ದನು. ಅವಳಿಗೆ ಮೂರು ಜನ ಗಂಡುಮಕ್ಕಳಾದರು. ಆದರೂ ಬಹುಮೂರ್ಖಳು; ಒಂದು ಘಳಿಗೆ ಕಲಕಲನೆ ಜಗಳವಾಡದೆ ಇರುತ್ತಿರಲಿಲ್ಲ. ‘ನಿಮಗೇನು? ಎಲ್ಲಿಯೋ ಹೋಗಿ ತಿಂದು ಕುಡಿದು ಬರುತ್ತೀರಿ! ನಮಗೆ ಮಾತ್ರ ಏನೂ ಕಾಣೆ!’ ಎಂದು ನಿತ್ಯವೂ ಅವನನ್ನು ಕಾಡುತ್ತಿದ್ದಳು. ಎಷ್ಟೆಷ್ಟು ತಿಂಡಿತೀರ್ಥ ಅನ್ನವಸ್ತ್ರಗಳನ್ನು ತಂದುಹಾಕಿ ಸಮಾಧಾನ ಹೇಳಿದರೂ ಅವಳು ಉರಿದುಬೀಳುವುದು ಬೇರೆ ತಪ್ಪಲಿಲ್ಲ! ಆದ್ದರಿಂದ ಅವನಿಗೆ ಮನಸ್ಸು ರೋಸಿಹೋಗಿ, ಮನೆ ಬಿಟ್ಟು ವಿಂಧ್ಯವಾಸಿನಿಯ ಹತ್ತಿರ ಅನ್ನ ನೀರು ಬಿಟ್ಟು ಕುಳಿತನು. ಅವಳು ಅವನ ಕನಸಿನಲ್ಲಿ ಬಂದು, “ಮಗು! ವಾರಾಣಸಿಗೆ ಹೋಗು; ಅಲ್ಲಿ ಎಲ್ಲಕ್ಕಿಂತಲೂ ದೊಡ್ಡದಾದ ಆಲದ ಮರದ ಬುಡದಲ್ಲಿ ಅಗೆದರೆ ನಿಧಿ ಸಿಕ್ಕುತ್ತದೆ; ಅದರಲ್ಲಿ ಗರುಡ ಪಚ್ಚೆಮಣಿಯ ಒಂದು ಬಟ್ಟಲಿರುತ್ತದೆ; ಅದರೊಳಗೆ ದೃಷ್ಟಿಸಿ ನೋಡಿದರೆ ಯಾವ ಪ್ರಾಣಿಯ ಪೂರ್ವಜನ್ಮ ವೃತ್ತಾಂತ ಬೇಕಾದರೂ ತಿಳಿಯುತ್ತದೆ. ಆ ಮೂಲಕ ನಿನ್ನ ಮತ್ತು ನಿನ್ನ ಹೆಂಡತಿಯ ಪೂರ್ವಜನ್ಮ ವೃತ್ತಾಂತಗಳನ್ನು ತಿಳಿದುಕೊಂಡರೆ, ಚಿಂತೆ ಕಳೆದು ಸುಖವಾಗಿರುತ್ತೀಯೆ!” ಎಂದು ಹೇಳಿದಳು. ಅವನು ಅದರಂತೆ ಮಾಡಲು ಪೂರ್ವಜನ್ಮದಲ್ಲಿ ತಾನು ಒಂದು ಸಿಂಹವಾಗಿದ್ದಂತೆಯೂ ಅವಳು ಒಂದು ಕರಡಿಯಾಗಿದ್ದಂತೆಯೂ ತಿಳಿದು ಬಂತು. ಆಗ ತಮತಮಗೆ ಇದ್ದ ದ್ವೇಷಕ್ಕೆ ಪೂರ್ವಜನ್ಮ ವಾಸನೆಯೇ ಕಾರಣವೆಂದು ತಿಳಿದು ಅವನು ಶೋಕಮೋಹಗಳನ್ನು ಬಿಟ್ಟು ಅದರ ಸಹಾಯದಿಂದಲೇ ಹಲವು ಕನ್ಯೆಯರ ಪೂರ್ವಜನ್ಮ ವೃತ್ತಾಂತಗಳನ್ನು ತಿಳಿದುಕೊಂಡು, ಹೆಣ್ಣು ಸಿಂಹವಾಗಿದ್ದ ಸಿಂಹಶ್ರೀ ಎಂಬವಳೊಬ್ಬಳನ್ನು ಮತ್ತೆ ಮದುವೆ ಮಾಡಿಕೊಂಡನು. ಮತ್ತು ಕಲಹಕಾರಿಗೆ ಅನ್ನ ಬಟ್ಟೆಗಳನ್ನು ಮಾತ್ರ ಕೊಡುತ್ತ ಎರಡನೆಯ ಹೆಂಡತಿಯೊಡನೆ ನಿಧಿಯನ್ನನುಭವಿಸಿಕೊಂಡು ಸುಖವಾಗಿದ್ದನು. ಹೀಗೆ ಹೆಂಡಿರು ಮುಂತಾದವರ ಪ್ರೀತಿ ವೈರಗಳೂ ಕೂಡ ಪೂರ್ವಜನ್ಮದಿಂದ ಬಂದವು. ಮಹಾರಾಜ!’ ಎಂದನು.

ರಾಜನು ಗರ್ಭಿಣಿಯಾಗಿದ್ದ ದೇವಿಯ ಮುಖಚಂದ್ರನನ್ನು ನೋಡಿ ನೋಡಿ ತೃಪ್ತಿಯೇ ಆಗದೆ ಕಾಲಕಳೆಯುತ್ತಿರಲು ಯೌಗಂಧರಾಯಣನಿಗೆ ಮರುಭೂತಿಯೆಂಬ ಮಗನೂ, ರುಮಣ್ವಂತನಿಗೆ ಹರಿಶಿಖನೆಂಬ ಮಗನೂ, ವಸಂತಕನಿಗೆ ತಪಂತಕನೆಂಬ ಮಗನೂ, ನಿತ್ಯೋದಿತ ಅಥವಾ ಇತ್ಯಕನೆಂಬ ಪ್ರತೀಹಾರಾಧಿಕಾರಿಗೆ ಗೋಮುಖನೆಂಬ ಮಗನೂ ಆದರು. ಅವರು ಹುಟ್ಟಿದಾಗ “ಇವರು ವತ್ಸರಾಜನ ಮಗನಿಗೆ ಮಂತ್ರಿಗಳಾಗುತ್ತಾರೆ!” ಎಂದು ಅಶರೀರವಾಣಿಯಾಯಿತು. ದಿನ ತುಂಬಿದ ಮೇಲೆ, ವಾಸವದತ್ತೆಗೆ ಒಂದು ದಿನ ನೋವೆತ್ತಿತು. ಆಗ ಅವಳು ಹೆರಿಗೆ ಮನೆಯನ್ನು ಪ್ರವೇಶಿಸಿದಳು. ಅದು ಚಿತ್ರಗಳಿಂದ ಅಲಂಕೃತವಾಗಿತ್ತು. ಅದರ ಕಿಟಕಿಗಳಲ್ಲಿ ಎಕ್ಕದಕೊಂಬೆ ಬನ್ನಿಯ ಕೊಂಬೆಗಳನ್ನಿಟ್ಟು ರಕ್ಷಣೆಮಾಡಿತ್ತು. ಮಾತೃಗಣಗಳು ಬರದಹಾಗೆ ಮಂತ್ರಿಗಳು ಮಂತ್ರತಂತ್ರಾದಿಗಳಿಂದ ಬಂಧನಮಾಡಿಸಿದ್ದರು. ಅಲ್ಲಿ ಸಕಾಲದಲ್ಲಿ ಅವಳು ಆಕಾಶವು ಚಂದ್ರನನ್ನು ಹೆರುವಂತೆ ಅಮೃತಮಯನಾದ ಸುಂದರಕುಮಾರನನ್ನು ಹೆತ್ತಳು. ಮಗುವು ಹುಟುತ್ತಿದ್ದ ಹಾಗೇ ಆ ಕೋಣೆಯೂ ಅವಳ ಹೃದಯವೂ ಬೆಳಗಿದುವು. ರಾಜನಿಗೆ ಆ ವರ್ತಮಾನವನ್ನು ತಂದು ಹೇಳಿದವನಿಗೆ ರಾಜ್ಯವನ್ನೇ ಕೊಟ್ಟುಬಿಡೋಣವೆನ್ನಿಸಿತು. ಆದರೆ ಅದು ಅನುಚಿತವಾದೀತೆಂದು ಕೊಡಲಿಲ್ಲ. ಅಷ್ಟೇಯೆ; ಮಗುವಿನ ಮುಖವನ್ನು ನೋಡಿದಾಗ ಅವನಿಗೆ ಅದು ಸಾಮ್ರಾಜ್ಯಲಕ್ಷ್ಮಿಯ ಲೀಲಾಕಮಲದಂತೆ ಕಂಡಿತು. ಅವನೂ ಮಂತ್ರಿಗಳೂ ಆನಂದಗೊಂಡಿರಲು ‘ಮಹಾರಾಜ! ನಿನ್ನ ಈ ಮಗನು ಕಾಮದೇವನ ಅವತಾರ; ಇವನಿಗೆ ನರವಾಹನದತ್ತನೆಂಬ ಹೆಸರನ್ನು ಇಡು; ಇವನು ಎಲ್ಲಾ ವಿದ್ಯಾಧರ ರಾಜರಿಗೂ ಚಕ್ರವರ್ತಿಯಾಗುತ್ತಾನೆ!’ ಎಂದು ಆಕಾಶವಾಣಿಯಾಯಿತು, ಪುಷ್ಪವೃಷ್ಟಿಯಾಯಿತು; ದೇವದುಂದುಭಿಗಳು ಮೊಳಗಿದವು. ಅರಮನೆಯಲ್ಲಿಯೂ ವಾದ್ಯಘೋಷಗಳಾದವು; ಊರ ತುಂಬ ಉತ್ಸವ ನಡೆಯಿತು. ರಾಜನು ಎಲ್ಲರಿಗೂ ಸನ್ಮಾನ ಮಾಡಿದನು. ಮಗುವು ಬಿದಿಗೆಯ ಚಂದ್ರನಂತೆ ಬೆಳೆಯಿತು. ದಿವ್ಯವಾಣಿಯ ನಿರ್ದೇಶದಂತೆ ಅದಕ್ಕೆ ನರವಾಹನದತ್ತನೆಂದೇ ನಾಮಕರಣ ಮಾಡಿದರು. ಮಗುವು ದೊಡ್ಡದಾಗಿ ಹಲ್ಲು ಮೊಳೆತು, ಮುದ್ದುಮುದ್ದಾಗಿ ಮಾತನಾಡುವುದಕ್ಕೆ ಮೊದಲು ಮಾಡಲು ಅದನ್ನು ನೋಡಿ ಕೇಳಿದ ರಾಜನ ಆನಂದಕ್ಕೆ ಪಾರವಿರಲಿಲ್ಲ. ಆಗ ಮಂತ್ರಿಗಳು ತಮ್ಮ ಮಕ್ಕಳನ್ನು ರಾಜಪುತ್ರನ ಜೊತೆಯಲ್ಲಿಯೇ ಇರಲು ತಂದುಬಿಟ್ಟರು. ಪುರೋಹಿತನಾದ ಶಾಂತಿಕರನೂ ಪಿಂಗಳಿಕೆಯ ಅವಳಿಮಕ್ಕಳಾದ ಶಾಂತಿಸೋಮ ವೈಶ್ವಾನರರನ್ನು ತಂದು ಬಿಟ್ಟನು. ಹೀಗೆ ಬಾಲ್ಯದಲ್ಲಿಯೇ ನರವಾಹನದತ್ತನಿಗೆ ಅನುರೂಪರಾದ ಆರು ಜನ ಮಂತ್ರಿಗಳು ಲಭಿಸಿದರು. ವತ್ಸರಾಜನಿಗೆ ಮಗನ ನಗುಮುಖವನ್ನು ನೋಡಿ ಎಷ್ಟು ಆನಂದವಾಗುತ್ತಿತ್ತೋ, ದಿನಗಳು ಹೇಗೆ ಕಳೆದುಹೋದುವೋ ಅದನ್ನು ವರ್ಣಿಸುವುದು ಅಸಾಧ್ಯ!

ನರವಾಹನದತ್ತ ಜನನಲಂಬಕ ಮುಗಿಯಿತು

ಶ್ರೀರಸ್ತು





## ೦೫. ಚತುರ್ದಾರಿಕಾಲಂಬಕ


ಮದಘೂರ್ಣಿತವಕ್ತ್ರೋತ್ಥೈಃ ಸಿಂಧೂರೈಶ್ಫುರಯಸ್ಮ ಹೀಂ ।

ಹೇರಂಬಃ ಪಾತು ವೋ ವಿಘ್ನಾನ್​ ಸ್ವತೇಜೋಭಿರ್ದಹನ್ನಿವ ॥

೧. ವತ್ಸರಾಜನಿಗೆ ಮಗನ ರಕ್ಷಣೆಯೊಂದೇ ಚಿಂತೆಯಾಗಿತ್ತು. ಅದನ್ನು ನೋಡಿ ಯೌಗಂಧರಾಯಣನು ‘ಮಹಾರಾಜ! ರಾಜಪುತ್ರನ ವಿಚಾರವಾಗಿ ನೀನು ಎಂದೂ ಏನೂ ಚಿಂತೆ ಹತ್ತಿಸಿಕೊಳ್ಳಬೇಕಾಗಿಲ್ಲ. ಅವನು ಮುಂದೆ ತಮ್ಮ ಮೇಲಣ ಅಧಿಪತಿಯಾಗುವನೆಂಬ ಅಸಹನೆಯಿಂದ ಯಾರಾದರೂ ವಿದ್ಯಾಧರರು ಅವನಿಗೆ ಕಿರುಕುಳ ಕೊಟ್ಟಾರೆಂದು ಶಿವನೇ ಸ್ತಂಭಕನೆಂಬ ಗಣೇಶನನ್ನು ಅದೃಶ್ಯನಾಗಿ ಕಾವಲಿರುವಂತೆ ನಿಯಮಿಸಿದ್ದಾನೆ. ಇದನ್ನು ನನಗೆ ನಾರದನು ತಿಳಿಸಿದ್ದಾನೆ’ ಎಂದು ಹೇಳಿದನು. ಅವರು ಹೀಗೆ ಮಾತನಾಡುತ್ತಿರುವಾಗ ಒಬ್ಬ ಪುರುಷನು ಕಿರೀಟಕುಂಡಲಗಳನ್ನು ಧರಿಸಿ ಕತ್ತಿಹಿಡಿದು ಆಕಾಶದಿಂದ ಇಳಿದು ಬಂದನು. ವತ್ಸರಾಜನು ಅವನನ್ನು ಸ್ವಾಗತಿಸಿ ಅವನಾರೆಂದು ಕೇಳಲು ಅವನು ‘ಮಹಾರಾಜ! ನಾನು ಹಿಂದೆ ಮನುಷ್ಯನಾಗಿದ್ದು ಈಗ ವಿದ್ಯಾಧರನಾಗಿದ್ದೇನೆ. ಶಕ್ತಿವೇಗನೆಂದು ನನ್ನ ಹೆಸರು. ನಿನ್ನ ಮಗನು ಮುಂದೆ ನಮ್ಮ ಚಕ್ರವರ್ತಿಯಾಗುತ್ತಾನೆಂದು ನನ್ನ ವಿದ್ಯಾಪ್ರಭಾವದಿಂದ ಅರಿತು ಅವನನ್ನು ನೋಡಿಕೊಂಡು ಹೋಗೋಣವೆಂದು ಬಂದಿದ್ದೇನೆ!’ ಎಂದನು. ವತ್ಸರಾಜನು ವಿಸ್ಮಿತನಾಗಿ, ‘ವಿದ್ಯಾಧರ ಪದವಿ ಹೇಗೆ ದೊರಕುತ್ತದೆ? ಅದರ ಲಕ್ಷಣಗಳೇನು? ನಿನಗೆ ಅದು ಬಂದದ್ದು ಹೇಗೆ?’ ಎಂದು ಕೇಳಲು ಅವನು ‘ಮಹಾರಾಜ! ಧೀರರಾದವರು ಈ ಜನ್ಮದಲ್ಲಿಯೋ ಹಿಂದಿನ ಜನ್ಮದಲ್ಲಿಯೋ ಶಂಕರನನ್ನು ಆರಾಧಿಸಿ ಅವನ ಅನುಗ್ರಹದಿಂದ ವಿದ್ಯಾಧರರಾಗುತ್ತಾರೆ. ಅದು ವಿದ್ಯಾಸಾಧನೆ, ಖಡ್ಗಸಾಧನೆ, ಮಾಲಾಸಾಧನೆ, ಮುಂತಾದ ಸಾಧನೆಗಳಿಂದ ಅನೇಕ ವಿಧ. ನನಗೆ ಅದು ದೊರೆತ ಬಗೆ ಹೀಗೆ!’ ಎಂದು ಅದನ್ನು ಹೇಳಿದನು: -





ಶಕ್ತಿವೇಗನ ಕಥೆ


ವರ್ಧಮಾನಪುರದಲ್ಲಿ ಪರೋಪಕಾರಿಯೆಂಬ ರಾಜನಿದ್ದನು. ಅವನಿಗೆ ಕನಕಪ್ರಭೆಯೆಂಬ ಹೆಂಡತಿಯಿದ್ದಳು. ಅವಳ ಹೊಟ್ಟೆಯಲ್ಲಿ ಕನಕರೇಖೆಯೆಂಬ ಮಗಳಾದಳು. ಅವಳಿಗೆ ಯೌವನ ಬರಲು ರಾಜನು ಹೆಂಡತಿಯೊಡನೆ ಅವಳ ಮದುವೆಯ ವಿಚಾರವನ್ನೆತ್ತಿದನು. ಅವಳು ನಕ್ಕು, ‘ಮಗಳು ಮದುವೆಯೇ ಬೇಡವೆನ್ನುತ್ತಾಳೆ; ಅದಕ್ಕೇನೋ ಕಾರಣವಿದೆಯಂತೆ’ ಎಂದಳು. ಆ ಮಾತನ್ನು ಕೇಳಿ ರಾಜನು ಕಳವಳಗೊಂಡು ಅಂತಃಪುರಕ್ಕೆ ಹೋಗಿ ಅವಳನ್ನು ಕುರಿತು ‘ಇದೇಕಮ್ಮಾ ಮದುವೆ ಬೇಡವೆನ್ನುತ್ತೀಯೆ? ಕನ್ಯಾದಾನ ಮಾಡಿದರೆ ಎಂಥ ಪಾಪವಾದರೂ ತೊಲಗುತ್ತದೆ; ಅಲ್ಲದೆ ಹೆಂಗಸು ಸ್ವತಂತ್ರಳಾಗಿರುವುದು ಹೇಗೆ? ಬಾಲ್ಯದಲ್ಲಿ ಹೊರತು ಆಮೇಲೆ ಮದುವೆಯಿಲ್ಲದೆ ತವರುಮನೆಯಲ್ಲಿರಬಹುದೇ? ಮದುವೆಗೆ ಮುಂಚೆ ದೊಡ್ಡವಳಾದರೆ ಅವಳು ವೃಷಲಿಯಾಗುತ್ತಾಳೆ; ಅವಳ ಗಂಡ ವೃಷಲೀಪತಿಯಾಗುತ್ತಾನೆ!’ ಎಂದನು. ಅವಳು ‘ಹಾಗಾದರೆ ಕನಕಪುರಿಯೆಂಬ ಊರನ್ನು ನೋಡಿ ಬಂದಿರುವ ಬ್ರಾಹ್ಮಣನಿಗೋ ಕ್ಷತ್ರಿಯನಿಗೋ ನನ್ನನ್ನು ಕೊಟ್ಟು ಮದುವೆಮಾಡಿ!’ ಎಂದಳು. ಅವನು ಒಪ್ಪಿ ಮರುದಿನ ಆಸ್ಥಾನದಲ್ಲಿದ್ದವರನ್ನು ‘ನೀವು ಯಾರಾದರೂ ಕನಕಪುರಿಯನ್ನು ನೋಡಿದ್ದೀರಾ? ಯಾರಾದರೂ ಇದ್ದರೆ ಹೇಳಿ; ಅವರಿಗೆ ಕನಕರೇಖೆಯನ್ನೂ ಯುವರಾಜಪದವಿಯನ್ನೂ ಕೊಡುತ್ತೇನೆ’ ಎಂದನು. ಅವರು ಆ ಊರನ್ನು ತಾವು ಕೇಳಿಯೇ ಅರಿಯೆವೆಂದರು. ಆಮೇಲೆ ತನ್ನ ಆ ಉದ್ದೇಶವನ್ನು ಊರಲ್ಲೆಲ್ಲಾ ಡಂಗುರದಿಂದ ಸಾರಿಸಿದನು. ಇದು ಶಕ್ತಿದೇವನೆಂಬ ಬ್ರಾಹ್ಮಣನ ಕಿವಿಗೆ ಬಿತ್ತು. ಅವನು ಜೂಜಿನಲ್ಲಿ ಎಲ್ಲವನ್ನು ಕಳೆದುಕೊಂಡು ನಿರ್ಗತಿಕನಾಗಿದ್ದನು. ಅವನನ್ನು ತಂದೆ ಮನೆಗೆ ಸೇರಿಸುತ್ತಿರಲಿಲ್ಲ. ಸೂಳೆಯರು ಬರಮಾಡಿಕೊಳ್ಳುವ ಹಾಗಿರಲಿಲ್ಲ; ಆದ್ದರಿಂದ ನಾನು ನೋಡಿದ್ದೇನೆಂದು ಸುಳ್ಳು ಹೇಳುತ್ತೇನೆ: ಆ ಊರನ್ನು ಕಂಡವರಿಲ್ಲ, ಕೇಳಿದವರಿಲ್ಲ; ಅದರಿಂದ ರಾಜಪುತ್ರಿ ಸಿಕ್ಕಿದರೆ ಸಿಕ್ಕಲಿ!’ ಎಂದುಕೊಂಡು, ಅವನು ಸಾರುತ್ತಿದ್ದ ರಾಜಭಟರನ್ನು ಕಂಡು ತಾನು ಆ ಊರನ್ನು ನೋಡಿರುವುದಾಗಿ ಹೇಳಿದನು. ಅವರು ಅವನನ್ನು ರಾಜನ ಹತ್ತಿರಕ್ಕೆ ಕರೆದುಕೊಂಡು ಹೋದರು; ರಾಜನು ಅವನನ್ನು ತನ್ನ ಮಗಳಿದ್ದೆಡೆಗೆ ಕರೆದುಕೊಂಡು ಹೋದನು. ಅವಳು ‘ನೀನು ಕನಕಪುರಿಯನ್ನು ಕಂಡಿದ್ದೀಯಾ?’ ಎಂದು ಕೇಳಿದಳು. ಅವನು ‘ನೋಡಿದ್ದೇನೆ; ವಿದ್ಯಾವ್ಯಾಸಂಗಕ್ಕಾಗಿ ತಿರುಗುತ್ತಿದ್ದಾಗ ಅಲ್ಲಿಗೆ ಹೋಗಿದ್ದೆ!’ ಎಂದನು. ಅವಳು ‘ಯಾವ ಮಾರ್ಗದಿಂದ ಹೋಗಿದ್ದೆ? ಅದು ಹೇಗಿದೆ?’ ಎಂದು ಕೇಳಿದಳು. ಅವನು ವಾರಾಣಸಿಯಿಂದ ಪೌಂಡ್ರವರ್ಧನಕ್ಕೆ ಹೋಗಿ ಅಲ್ಲಿಂದ ಕನಕಪುರಕ್ಕೆ ಹೋದೆ; ಅದು ಅಮರಾವತಿಯಂತಿದೆ; ಅಲ್ಲಿ ಸ್ವಲ್ಪಕಾಲವಿದ್ದು ವಿದ್ಯೆ ಕಲಿತು ಬಂದಿದ್ದೇನೆ!’ ಎಂದನು. ಅವಳು ನಕ್ಕು ‘ಆಹಾ! ನೀನು ಖಂಡಿತವಾಗಿ ನೋಡಿರಬೇಕು; ಅಲ್ಲಿಗೆ ಯಾವ ಮಾರ್ಗವಾಗಿ ಹೋದೆ ಇನ್ನೊಂದು ಸಾರಿ ಹೇಳು!’ ಎಂದಳು. ಅವನು ಮೊದಲಿನಂತೆಯೇ ಹೇಳಲು ರಾಜಪುತ್ರಿಯು ಚೇಟಿಯರಿಗೆ ಹೇಳಿ ಅವನನ್ನು ಅಲ್ಲಿಂದ ಹೊರಡಿಸಿದಳು. ಆಮೇಲೆ ತಂದೆ ಬರಲು ‘ಅಪ್ಪಾ! ಧೂರ್ತರು ಅರಿಯದ ಜನರನ್ನು ವಂಚಿಸುತ್ತಾರೆಂದು ನಿನಗೆ ತಿಳಿಯದೇ? ಸುಳ್ಳು ಹೇಳಿ ಅವನು ನನ್ನನ್ನು ಮೋಸ ಪಡಿಸಬೇಕೆಂದು ಬಂದ; ಅವನು ಆ ಊರನ್ನು ಕಂಡಿಲ್ಲ; ಧೂರ್ತರು ನಾನಾ ಬಗೆಯಾಗಿ ಮೋಸಮಾಡುತ್ತಾರೆ’ ಎಂದು ಆ ಕಥೆಯನ್ನು ಹೇಳಿದಳು:-


### ಶಿವಮಾಧವರ ಕಥೆ


ರತ್ನಪುರವೆಂಬ ನಗರದಲ್ಲಿ ಶಿವ ಮಾಧವರೆಂಬ ಇಬ್ಬರು ಧೂರ್ತರಿದ್ದರು. ಅವರು ಇತರ ಧೂರ್ತರೊಡನೆ ಸೇರಿಕೊಂಡು ಮಾಯಾಮೋಸಗಳಿಂದ ಆ ಊರಿನ ಹಣವಂತರನ್ನೆಲ್ಲಾ ಸುಲಿಗೆಮಾಡಿ ‘ಈ ಊರನ್ನು ಲೂಟಿ ಹೊಡೆದಾಯಿತು. ಇನ್ನು ಉಜ್ಜಯಿನಿಗೆ ಹೋಗೋಣ; ಅಲ್ಲಿ ರಾಜಪುರೋಹಿತನಾಗಿರುವ ಶಂಕರಸ್ವಾಮಿಯು ತುಂಬ ಹಣವಂತನೆಂದು ಹೇಳುತ್ತಾರೆ. ಅವನಿಂದ ಹಣವನ್ನು ಕಸಿದುಕೊಂಡರೆ ಮಾಲವಸ್ತ್ರೀಯರ ವಿಲಾಸಗಳನ್ನು ರುಚಿ ನೋಡಬಹುದು. ಅವನಿಗೆ ಸುಂದರಿಯಾದ ಒಬ್ಬ ಮಗಳಿದ್ದಾಳಂತೆ; ಸಂದರ್ಭಬಿದ್ದರೆ ಅವಳನ್ನೂ ಸಂಪಾದಿಸಿಕೊಳ್ಳಬಹುದು; ಎಂದು ಯೋಚಿಸಿ ಆ ಊರನ್ನು ಬಿಟ್ಟು ಹೊರಟರು. ಮಾಧವನು ಒಬ್ಬ ರಾಜಪುತ್ರನ ವೇಷವನ್ನು ತಳೆದು ಸಪರಿವಾರನಾಗಿ ಉಜ್ಜಯಿನಿಯ ಊರಹೊರಗೆ ವಾಸಿಸುತ್ತಿದ್ದನು. ಶಿವನು ತಪಸ್ವಿಯ ವೇಷಹಾಕಿಕೊಂಡು ಸಿಪ್ರಾತೀರದಲ್ಲಿದ್ದ ಒಂದು ಮಠದಲ್ಲಿ ವಾಸಿಸುತ್ತಿದ್ದನು. ಅವನ ಹತ್ತಿರ ಎಲ್ಲರೂ ಕಾಣುವಂತೆ ಮೃತ್ತಿಕೆ ಭಿಕ್ಷಾಪಾತ್ರೆ ಕೃಷ್ಣಾಜಿನ ಮುಂತಾದುವುಗಳಿದ್ದವು. ಅವನು ನಿತ್ಯವೂ ಬೆಳಿಗ್ಗೆ ಮೃತ್ತಿಕಾಶೌಚದಿಂದ ಸ್ನಾನ ಮಾಡಿ, ಸೂರ್ಯೋಪಾಸನೆ ಮಾಡಿ ಪವಿತ್ರವಿಟ್ಟುಕೊಂಡು ಪದ್ಮಾಸನದಲ್ಲಿ ಕುಳಿತು ಹೂಪತ್ರೆಗಳಿಂದ ಶಿವಪೂಜೆಮಾಡುತ್ತಿದ್ದನು. ಆಮೇಲೆ ಜಪ ನಡೆಯುತ್ತಿತ್ತು. ಮಧ್ಯಾಹ್ನ ಮೌನಧರಿಸಿ ಮೂರು ಬ್ರಾಹ್ಮಣರ ಮನೆಗಳಿಂದ ಭಿಕ್ಷಾನ್ನವನ್ನು ಎತ್ತಿಕೊಂಡು ಬಂದು, ಒಂದು ಭಾಗವನ್ನು ವಾಯಸಬಲಿ ಹಾಕಿ, ಒಂದು ಭಾಗವನ್ನು ಅಭ್ಯಾಗತರಿಗೆ ಕೊಟ್ಟು, ಮಿಕ್ಕದ್ದನ್ನು ತಾನು ತಿನ್ನುತ್ತಿದ್ದನು. ಮತ್ತೆ ಜಪತಪಗಳು ಆರಂಭವಾಗುತ್ತಿದ್ದವು. ಇದರಿಂದ ಊರಿನ ಜನರ ಗಮನವು ಅವನ ಮೇಲೆ ಬಿದ್ದು ‘ಆಹಾ! ಏನು ತಪಸ್ವಿಗಳು! ಎಷ್ಟು ಉಪಶಾಂತರು!’ ಎಂದು ಎಲ್ಲರೂ ಅವನಲ್ಲಿ ಭಕ್ತಿ ತೋರಿಸುವಂತಾಯಿತು. ಈ ಮಧ್ಯೆ ಮಾಧವನು ಸಿಪ್ರಾನದಿಯಲ್ಲಿ ಸ್ನಾನಕ್ಕೆಂದು ಬಂದು, ದೇವರ ಮುಂದೆ ಜಪಮಾಡುತ್ತಿದ್ದ ಶಿವನಿಗೆ ಭಕ್ತಿಯಿಂದ ನಮಸ್ಕರಿಸಿದನು. ಹತ್ತಿರದಲ್ಲಿದ್ದ ಜನರಿಗೆ ‘ಇಂಥ ತಪಸ್ವಿಗಳು ಮತ್ತೊಬ್ಬರಿಲ್ಲ; ತೀರ್ಥಯಾತ್ರೆ ಮಾಡುತ್ತ ಎಷ್ಟೋಸಾರಿ ನೋಡಿದ್ದೇನೆ!’ ಎಂದು ಹೇಳಿದನು. ಶಿವನು ಅವನನ್ನು ನೋಡಿದರೂ ಎತ್ತಿದ ಕತ್ತನ್ನು ತಗ್ಗಿಸಲಿಲ್ಲ. ಕುಳಿತಂತೆ ಕುಳಿತಿದ್ದನು. ಮಾಧವನು ಹೊರಟುಹೋದನು. ರಾತ್ರಿ ಇಬ್ಬರೂ ಸೇರಿ ಒಟ್ಟಿಗೆ ತಿಂದು ಕುಡಿದು ಮುಂದಿನ ಕೆಲಸವನ್ನು ಯೋಚಿಸಿಕೊಂಡರು. ಶಿವನು ಬೆಳಗಿನ ಜಾವದಲ್ಲಿ ಮಠಕ್ಕೆ ಬಂದುಬಿಟ್ಟನು. ಮಾಧವನು ಬೆಳಗ್ಗೆ ಒಬ್ಬ ದೂತನನ್ನು ಕರೆದು ‘ಈ ಧೋತ್ರಗಳ ಜೊತೆಯನ್ನು ರಾಜಪುರೋಹಿತನಾದ ಶಂಕರಸ್ವಾಮಿಗೆ ಒಪ್ಪಿಸಿ, ‘ಮಾಧವನೆಂಬ ರಾಜಪುತ್ರನು ದಾಯಾದಿಗಳಿಂದ ಪರಾಜಿತನಾಗಿ ತಂದೆಯ ಅಪಾರವಾದ ಆಸ್ತಿಯನ್ನು ತೆಗೆದುಕೊಂಡು ದಕ್ಷಿಣಾಪಥದಿಂದ ಬಂದಿದ್ದಾನೆ. ಅವನು ನಿಮ್ಮ ರಾಜನಲ್ಲಿ ಸೇವೆಮಾಡಿಕೊಂಡಿರಬೇಕೆಂದಿದ್ದಾನೆ. ಆದ್ದರಿಂದ ತಮ್ಮನ್ನು ದರ್ಶನ ಮಾಡಬೇಕೆಂದಿದ್ದಾನೆ’ ಎಂದು ವಿನಯದಿಂದ ಹೇಳು" ಎಂದು ಹೇಳಿ ಕಳುಹಿಸಿದನು. ಅವನು ಹಾಗೇ ಮಾಡಿದನು. ಪುರೋಹಿತನು ತನಗೆ ಬಂದ ಉಪಾಯನವನ್ನು ನೋಡಿ ಅವನ ಮಾತನ್ನು ನಂಬಿದನು. ಆಶಾಪರರನ್ನು ಆಕರ್ಷಿಸಿಕೊಳ್ಳುವುದಕ್ಕೆ ದಾನವೊಂದೇ ಔಷಧ! ಮರುದಿನ ಮಾಧವನು ತಾನು ರಾಜಪುತ್ರನ ವೇಷ ಹಾಕಿಕೊಂಡು ತನ್ನ ಅನುಚರರಿಗೆ ಆಶ್ರಿತರಾದ ರಾಜಪುತ್ರರ ವೇಷಹಾಕಿ ರಾಜಲಾಂಛನಗಳನ್ನು ಹಿಡಿದುಕೊಂಡು ಪುರೋಹಿತನ ಮನೆಗೆ ಹೋದನು. ಅವನು ಎದ್ದುಬಂದು ಅವನನ್ನು ಗೌರವಿಸಲು ಮಾಧವನು ಅವನೊಡನೆ ಸ್ವಲ್ಪಹೊತ್ತು ಮಾತನಾಡುತ್ತಿದ್ದು ತನ್ನ ವಾಸಸ್ಥಾನಕ್ಕೆ ಬಂದನು. ಮರುದಿನವೂ ಜೋಡಿ ಧೋತ್ರವನ್ನು ಬಹುಮಾನವಾಗಿ ಕಳುಹಿಸಿ ಅವನನ್ನು ಕಂಡು ‘ರಾಜನಲ್ಲಿ ನನ್ನ ಸೇವೆ ಸಲ್ಲಿಸಬೇಕೆಂದಿದ್ದೇನೆ; ಅದಕ್ಕೇ ನಿನ್ನನ್ನು ಹೀಗೆ ಆಶ್ರಯಿಸಿರುವುದು; ಹಣಕ್ಕೇನು ನನಗೆ ಕಡಿಮೆ ಇಲ್ಲ!’ ಎಂದು ತಿಳಿಸಿದನು. ಪುರೋಹಿತನು ಆ ಮಾತನ್ನು ಕೇಳಿ ಹಣದ ಆಸೆಯಿಂದ ರಾಜನಲ್ಲಿ ಈ ಮಾತನ್ನು ತಿಳಿಸಿದನು. ರಾಜನೂ ಸಮ್ಮತಿಸಿದನು. ಮಧ್ಯಾಹ್ನದ ಮೇಲೆ ಪುರೋಹಿತನು ಸಪರಿವಾರನಾದ ಮಾಧವನನ್ನು ಕರೆದುಕೊಂಡುಹೋಗಿ ಗೌರವದಿಂದ ರಾಜನಿಗೆ ಪರಿಚಯಮಾಡಿಕೊಟ್ಟನು. ರಾಜನೂ ಅವನ ವೇಷವನ್ನು ನೋಡಿ ಮರುಳಾಗಿ, ಆದರಮಾಡಿ ತನ್ನ ಹತ್ತಿರ ಒಂದು ವೃತ್ತಿಯನ್ನು ಕಲ್ಪಿಸಿಕೊಟ್ಟನು. ಅಲ್ಲಿಂದ ಮುಂದೆ ಅವನಿಗೆ ಹಗಲು ರಾಜನಲ್ಲಿ ಕೆಲಸ, ರಾತ್ರಿ ಶಿವನೊಡನೆ ಆಲೋಚನೆ. ಕ್ರಮವಾಗಿ ಪುರೋಹಿತನು ಹಣದ ಆಸೆಯಿಂದ ಮಾಧವನನ್ನು ತನ್ನ ಮನೆಯಲ್ಲಿಯೇ ನಿಲ್ಲಿಸಿಕೊಂಡನು. ಮರವು ತನ್ನ ಬುಡದಲ್ಲಿ ಹೆಗ್ಗಣಕ್ಕೆ ಆಸರೆಕೊಟ್ಟಂತಾಯಿತು. ಮಾಧವನು ಕೃತ್ರಿಮವಾದ ರತ್ನಾಭರಣಗಳನ್ನು ತುಂಬಿದ್ದ ತನ್ನ ಪೆಟ್ಟಿಗೆಯೊಂದನ್ನು ತಂದು ಅದನ್ನು ಪುರೋಹಿತನ ಕೋಣೆಯಲ್ಲಿ ಸುರಕ್ಷಿತವಾಗಿರಲೆಂದು ಇರಿಸಿದನು. ಏನಾದರೂ ನೆವಮಾಡಿಕೊಂಡು ಅವನು ಅದರ ಬಾಗಿಲನ್ನು ತೆಗೆದಾಗಲೆಲ್ಲಾ ಅದನ್ನು ನೋಡಿ ಪುರೋಹಿತನು ಹಸುರುಹುಲ್ಲು ಕಂಡ ದನದಂತೆ ಬಾಯಿಬಾಯಿಬಿಡುತ್ತಿದ್ದನು. ಚೆನ್ನಾಗಿ ನಂಬಿಕೆ ಹುಟ್ಟಿದಮೇಲೆ ಮಾಧವನು ಕ್ರಮಕ್ರಮವಾಗಿ ಅನ್ನನೀರನ್ನು ಕಡಿಮೆಮಾಡಿಕೊಂಡು ಬಡವಾಗಿ ರೋಗಿಯಂತೆ ಹಾಸಿಗೆಹಿಡಿದನು. ಆಮೇಲೆ ಒಂದು ದಿನ ಪುರೋಹಿತನನ್ನು ಕರೆದು ‘ನನ್ನ ದೇಹಸ್ಥಿತಿ ವಿಷಮಿಸಿದೆ; ಆದ್ದರಿಂದ ಯಾರಾದರೂ ಒಬ್ಬ ಬ್ರಾಹ್ಮಣನನ್ನು ಕರೆತಂದರೆ ಅವನಿಗೆ ನನ್ನ ಸರ್ವಸ್ವವನ್ನೂ ದಾನಮಾಡಿ ಬಿಡಬೇಕೆಂದಿದ್ದೇನೆ. ಅದರಿಂದ ಇಹಪರಗಳಲ್ಲಿ ಸದ್ಗತಿಯುಂಟಾಗಲಿ. ಈ ಚಂಚಲವಾದ ಜೀವಿತದಲ್ಲಿ ಹಣದಿಂದ ಆಗಬೇಕಾದದ್ದೇನು!’ ಎಂದು ಅವನ ಪಾದಗಳಿಗೆ ನಮಸ್ಕಾರಮಾಡಿದನು. ಯಾವಯಾವ ಬ್ರಾಹ್ಮಣನನ್ನು ಕರೆತಂದರೂ ‘ಇವರಿಗಿಂತಲೂ ಉತ್ತಮನಾದ ಬ್ರಾಹ್ಮಣನಿಲ್ಲವೇ?’ ಎಂದು ಕೇಳುತ್ತಿದ್ದನು. ಅದನ್ನು ನೋಡಿ ಅವನ ಹತ್ತಿರವಿದ್ದ ಧೂರ್ತನೊಬ್ಬನು ‘ಸಾಧಾರಣನಾದ ಬ್ರಾಹ್ಮಣನು ಇವನಿಗೆ ಒಪ್ಪಿಗೆಯಾಗುವುದಿಲ್ಲ; ಸಿಪ್ರಾ ತೀರದಲ್ಲಿರುವ ಶಿವತಪಸ್ವಿಗಳನ್ನು ಕರೆತಂದರೆ ಒಪ್ಪಬಹುದು!’ ಎಂದನು. ಮಾಧವನು ‘ಆಗಬಹುದು; ಅವರಂಥವರು ಮತ್ತೊಬ್ಬರಿಲ್ಲ!’ ಎಂದನು. ಪುರೋಹಿತನು ಕಣ್ಣುಮುಚ್ಚಿಕೊಂಡು ಜಪಮಾಡುತ್ತಿದ್ದ ಶಿವನಲ್ಲಿಗೆ ಹೋಗಿ ನಮಸ್ಕರಿಸಿ ವಿನಯದಿಂದ ‘ಸ್ವಾಮೀ! ತಾವು ಕೋಪಿಸಿಕೊಳ್ಳದಿದ್ದರೆ ಒಂದು ಮಾತು ಅರಿಕೆಮಾಡಿಕೊಳ್ಳುತ್ತೇನೆ!’ ಎಂದನು. ಅದಕ್ಕೆ ಅವನು ಮಾತನಾಡದೆ ತುಟಿಯಲ್ಲಾಡಿಸಿದನು. ಅದೇ ಅನುಜ್ಞೆಯೆಂದು ತಿಳಿದು ಪುರೋಹಿತನು ‘ದಕ್ಷಿಣದೇಶದಿಂದ ಮಾಧವನೆಂಬ ಧನಿಕನಾದ ರಾಜಪುತ್ರನೊಬ್ಬನು ಇಲ್ಲಿಗೆ ಬಂದಿದ್ದಾನೆ; ಆತನಿಗೆ ದೇಹಾಲಸ್ಯವಾಗಿ ತನ್ನ ಸರ್ವಸ್ವವನ್ನೂ ದಾನಮಾಡಿಬಿಡಬೇಕು ಎಂದಿದ್ದಾನೆ; ನೀವು ಒಪ್ಪುವುದಾದರೆ ನಿಮಗೆ ಅವನ ಹತ್ತಿರವಿರುವ ಅಮೂಲ್ಯವಾದ ರತ್ನಾಭರಣಗಳೆಲ್ಲವನ್ನೂ ದಾನಕೊಡುತ್ತಾನೆ!’ ಎಂದನು. ಅವನು ಕ್ರಮಕ್ರಮವಾಗಿ ಮೌನವನ್ನು ಬಿಟ್ಟು ‘ಅಯ್ಯಾ ಬ್ರಾಹ್ಮಣರೇ, ಭಿಕ್ಷದಿಂದ ಜೀವಿಸುವ ಬ್ರಹ್ಮಚಾರಿಯಾದ ನನಗೆ ಅದರಿಂದೇನು ಪ್ರಯೋಜನ?’ ಎಂದು ಕೇಳಿದನು. ಪುರೋಹಿತನು ‘ಇದೇಕೆ ಹೀಗೆನ್ನುತ್ತೀರಿ? ಮದುವೆ ಮಾಡಿಕೊಂಡು ದೇವತೆಗಳು, ಅತಿಥಿಗಳು ಪಿತೃಗಳು ಇವರ ಕರ್ಮದಲ್ಲಿ ನಿರತನಾಗಿದ್ದರೆ ಗೃಹಸ್ಥನು ಮೋಕ್ಷಪಡೆಯಬಹುದು; ಗೃಹಸ್ಥಾಶ್ರಮವೇ ಎಲ್ಲ ಆಶ್ರಮಗಳಲ್ಲಿಯೂ ಶ್ರೇಷ್ಠ!’ ಎಂದನು. ಶಿವನು ‘ನನಗೆ ಮದುವೆಯಾಗುವುದು ಹೇಗೆ? ನಾನು ಯಾರೆಂದರೆ ಅವರಲ್ಲಿ ಕುಲಗೋತ್ರವಿವೇಚನೆ ಇಲ್ಲದೆ ಮದುವೆಯಾಗಲಾರೆ’ ಎಂದನು. ಅದನ್ನು ಕೇಳಿ, ಹಣವೆಲ್ಲಾ ತನ್ನ ಕೈವಶವಾಗುವುದೆಂದುಕೊಂಡ ಆ ಲುಬ್ಧ ಪುರೋಹಿತನು ‘ಹಾಗಾದರೆ ನನಗೆ ವಿನಯಸ್ವಾಮಿನಿ ಎಂಬ ರೂಪವತಿಯಾದ ಒಬ್ಬ ಮಗಳಿದ್ದಾಳೆ; ಅವಳನ್ನು ನಿಮಗೆ ಮದುವೆ ಮಾಡಿಕೊಡುತ್ತೇನೆ; ಮಾಧವನಿಂದ ದಾನ ತೆಗೆದುಕೊಳ್ಳಿ; ಅದರ ಯೋಗಕ್ಷೇಮ ನನಗಿರಲಿ!’ ಎಂದನು. ಶಿವನು, ಇದು ನಿಮ್ಮ ಸಂಕಲ್ಪವಾಗಿ, ಹಟಹಿಡಿದರೆ, ನಿಮ್ಮ ಮಾತಿನಂತೆ ನಡೆಯುತ್ತೇನೆ; ಆದರೆ ಚಿನ್ನರನ್ನಗಳನ್ನು ನಾನು ಅರಿಯೆ; ನಾನು ತಾಪಸ; ನಿಮ್ಮ ಮಾತಿನಂತೆ ನಡೆಯುತ್ತೇನೆ; ನಿಮಗೆ ಹೇಗೆ ಬೇಕಾದರೆ ಹಾಗೆ ನಡೆಸಿಕೊಳ್ಳಿ!’ ಎಂದನು. ಅದಕ್ಕೆ ಒಪ್ಪಿ ಪುರೋಹಿತನು ಶಿವನನ್ನು ಮನೆಗೆ ಕರೆತಂದು ಅವನಿಗೆ ಎಷ್ಟೋ ಕಷ್ಟದಿಂದ ಸಾಕಿದ ತನ್ನ ಮಗಳನ್ನು ಮದುವೆಮಾಡಿ ಕೊಟ್ಟನು. ಮದುವೆಯಾದ ಮಾರನೆಯ ದಿನ ಅವನನ್ನು ಮಾಧವನ ಹತ್ತಿರಕ್ಕೆ ಕರೆತರಲು ಅವನು ಶಿವನಿಗೆ ನಮಸ್ಕರಿಸಿ ಕೋಶದಲ್ಲಿರಿಸಿದ್ದ ಆಭರಣಗಳನ್ನೆಲ್ಲಾ ವಿಧಿಪೂರ್ವಕವಾಗಿ ದಾನಮಾಡಿದನು. ಶಿವನು ಅವೆಲ್ಲವನ್ನೂ ‘ಇವುಗಳ ವಿಷಯ ನನಗೇನೂ ತಿಳಿಯದು; ನೀವೇ ಇಟ್ಟುಕೊಳ್ಳಿ’ ಎಂದು ಪುರೋಹಿತನಿಗೆ ಒಪ್ಪಿಸಿದನು. ‘ಅದರ ಯೋಗಕ್ಷೇಮ ನನಗಿರಲಿ! ಎಂದು ನಾನು ಮೊದಲೇ ಹೇಳಿದ್ದೆನಲ್ಲಾ!' ಎಂದು ಪುರೋಹಿತನು ತನ್ನ ಕೋಶಕ್ಕೆ ಸೇರಿಸಿದನು. ಆಮೇಲೆ ಮಾಧವನು ಮೊದಲಿನಂತೆ ಊಟಮಾಡುತ್ತ ಗುಣಹೊಂದುತ್ತ ಬಂದನು. ಅದು ಮಹಾದಾನದ ಫಲವೆಂದು ಹೇಳಿದನು. ‘ನಿಮ್ಮ ಪ್ರಭಾವದಿಂದ ನನ್ನ ದೇಹ ಉಳಿಯಿತು!’ ಎಂದು ಶ್ಲಾಘಿಸಿ ಶಿವನೊಡನೆ ಪ್ರಕಾಶವಾಗಿಯೇ ಸ್ನೇಹ ಬೆಳೆಸಿದನು. ಸ್ವಲ್ಪಕಾಲ ಕಳೆದಮೇಲೆ ಶಿವನು ಪುರೋಹಿತನನ್ನು ಕುರಿತು ‘ಹೀಗೇ ಎಷ್ಟುದಿನ ನಿಮ್ಮ ಮನೆಯಲ್ಲಿ ಊಟಮಾಡಿಕೊಂಡಿರಲಿ? ನನಗೆ ದಾನ ಬಂದ ಒಡವೆಗಳನ್ನೆಲ್ಲಾ ನೀವೇ ಏಕೆ ಕೊಂಡುಕೊಂಡು ಆದಷ್ಟು ಹಣವನ್ನು ನನಗೆ ಕೊಟ್ಟುಬಿಡಬಾರದು?’ ಎಂದು ಕೇಳಿದನು. ಅದಕ್ಕೆ ಪುರೋಹಿತನು ಒಪ್ಪಲು, ಶಿವನು ಕ್ರಮವಾಗಿ ಕಾಗದಪತ್ರಗಳನ್ನು ಮಾಡಿಕೊಂಡು ಯಥೇಚ್ಛವಾದ ಹಣ ಪಡೆದು ಬೇರೆ ಸಂಸಾರ ಹೂಡಿದನು. ಮಾಧವನೂ ಅವನನ್ನು ಸೇರಿಕೊಂಡು ಪುರೋಹಿತನಿಂದ ಸಂಪಾದಿಸಿದ ಹಣವನ್ನು ವೆಚ್ಚಮಾಡುತ್ತ ಸುಖವಾಗಿ ಕಾಲಕಳೆಯುತ್ತಿದ್ದರು. ಸ್ವಲ್ಪ ದಿನದ ಮೇಲೆ ಪುರೋಹಿತನಿಗೆ ಹಣ ಬೇಕಾಗಲು ಆ ಆಭರಣಗಳಲ್ಲಿ ಒಂದನ್ನು ಅಂಗಡಿಗೆ ಮಾರುವುದಕ್ಕೆ ತೆಗೆದುಕೊಂಡು ಹೋದನು. ವರ್ತಕರು ಅದನ್ನು ನೋಡಿ ಕೃತ್ರಿಮವೆಂದರು. ಇತರ ಆಭರಣಗಳನ್ನೂ ನೋಡಿ, ಇವೆಲ್ಲಾ ಬಣ್ಣ ಬಣ್ಣದ ಗಾಜಿನವು. ಇವುಗಳಲ್ಲಿ ರತ್ನವೂ ಇಲ್ಲ ಚಿನ್ನವೂ ಇಲ್ಲ ಎಂದರು. ಪುರೋಹಿತನಿಗೆ ಸಿಡಿಲುಬಡಿದಂತಾಯಿತು. ಆಗ ಶಿವನ ಹತ್ತಿರಕ್ಕೆ ಹೋಗಿ ಅವನು ‘ನಿನ್ನ ಒಡವೆಗಳನ್ನು ನೀನು ತೆಗೆದುಕೊಂಡು ನನ್ನ ಹಣವನ್ನು ನನಗೆ ಹಿಂದಕ್ಕೆ ಕೊಡು’ ಎಂದು ಕೇಳಿದನು. ಅವನು ‘ಹಣವು ಇನ್ನೂ ಕೈಯಲ್ಲಿದೆಯೇ? ಎಲ್ಲವನ್ನೂ ಬಳಸಿಕೊಂಡು ತಿಂದು ಬಿಟ್ಟಾಯಿತು!’ ಎಂದು ಬಿಟ್ಟನು. ಪುರೋಹಿತನು ಜಗಳವಾಡಿ ಅವನನ್ನೂ ಮಾಧವನನ್ನೂ ರಾಜನ ಹತ್ತಿರಕ್ಕೆ ಕರೆದುಕೊಂಡುಹೋಗಿ ದೂರಿಟ್ಟನು. ಶಿವನು ‘ಮಹಾರಾಜ! ನಾನು ಬಾಲ್ಯದಿಂದಲೂ ತಪಸ್ಸಿನಲ್ಲಿದ್ದವನು. ಈತನೇ ನನ್ನನ್ನು ಬಲವಂತಮಾಡಿ ಅವುಗಳನ್ನು ದಾನವಾಗಿ ಕೊಡಿಸಿದನು. ರತ್ನಾದಿಗಳ ವಿಚಾರ ನನಗೆ ತಿಳಿಯದು ಆ ವಿಚಾರವನ್ನೆಲ್ಲಾ ನೀವೇ ನೋಡಿಕೊಳ್ಳಬೇಕು, ಎಂದು ಆಗಲೇ ಹೇಳಿದೆ. ಆಗಲಿ ಎಂದು ಆತ ಒಪ್ಪಿಕೊಂಡ. ನಾನು ದಾನ ತೆಗೆದುಕೊಂಡು ಆತನ ಕೈಯಲ್ಲಿಯೇ ಎಲ್ಲವನ್ನೂ ಕೊಟ್ಟುಬಿಟ್ಟೆ; ಆಮೇಲೆ ಆತನೇ ತನಗೆ ತೋರಿದಷ್ಟು ಹಣವನ್ನು ಅವಕ್ಕೆ ಕ್ರಯವಾಗಿ ಕೊಟ್ಟ; ಈ ಬಗ್ಗೆ ನಮ್ಮಲ್ಲಿ ಹಸ್ತಾಕ್ಷರಹಾಕಿದ ಕಾಗದಪತ್ರಗಳಿವೆ!’ ಎಂದನು. ಮಾಧವನು ‘ಇದರಲ್ಲಿ ನನ್ನದೇನೂ ತಪ್ಪಿಲ್ಲ; ನಾನು ಶಿವನಿಂದಾಗಲೀ ಪುರೋಹಿತನಿಂದಾಗಲೀ ಒಂದು ಕಾಸು ತೆಗೆದುಕೊಂಡಿಲ್ಲ; ಯಾರ ಹತ್ತಿರವೋ ನ್ಯಾಸವಾಗಿದ್ದ ಪಿತ್ರಾರ್ಜಿತ ಸ್ವತ್ತನ್ನು ತಂದು ಬ್ರಾಹ್ಮಣನಿಗೆ ದಾನ ಮಾಡಿದೆ; ಅವು ಚಿನ್ನರನ್ನಗಳಲ್ಲದೇ ಹೋದರೆ ನನಗೆ ಗಾಜು ಹಿತ್ತಾಳೆಗಳನ್ನು ದಾನಮಾಡಿದ ಫಲವೇ ಬರಲಿ; ಪರಿಶುದ್ಧವಾದ ಹೃದಯದಿಂದ ದಾನಮಾಡುವುದರಲ್ಲಿ ನನಗೆ ನಂಬಿಕೆ; ಅದಕ್ಕೆ ತಕ್ಕಂತೆ ಕಂಡಹಾಗೆಯೇ ನನ್ನ ಮಹಾವ್ಯಾಧಿಯು ವಾಸಿಯಾಯಿತು.’ ಎಂದನು. ರಾಜನೂ ಮಂತ್ರಿಗಳೂ ನಕ್ಕರು. ಸಭಿಕರು ಮಾಧವನದಾಗಲೀ ಶಿವನದಾಗಲೀ ಸ್ವಲ್ಪವೂ ತಪ್ಪಿಲ್ಲ ಎಂದರು. ಆಗ ಪುರೋಹಿತನು ಪೆಚ್ಚು ಮೋರೆಹಾಕಿಕೊಂಡು ಹೊರಟುಹೋದನು. ಆಮೇಲೆ ಆ ಧೂರ್ತರು ರಾಜನನ್ನು ಸಂತೋಷಗೊಳಿಸಿಕೊಂಡು ಅವನ ಅನುಗ್ರಹದಿಂದ ಬಹುಕಾಲ ಸುಖವಾಗಿದ್ದರು.

ಕನಕರೇಖೆಯು ಈ ಕಥೆಯನ್ನು ಹೇಳಿ ‘ಈ ಬ್ರಾಹ್ಮಣನೂ ಕನಕಪುರಿಯನ್ನು ನೋಡಿದ್ದೇನೆ ಎಂದು ಸುಳ್ಳುಹೇಳಿ ನನ್ನನ್ನು ಪಡೆಯಬೇಕೆಂದು ಬಂದಿದ್ದಾನೆ. ಇನ್ನುಮೇಲೆ ನನ್ನ ಮದುವೆಯ ವಿಚಾರದಲ್ಲಿ ಆತುರಪಟ್ಟುಕೊಳ್ಳಬೇಡ; ಕನ್ಯೆಯಾಗಿಯೇ ಇರುತ್ತೇನೆ; ಏನಾಗುವುದೋ ನೋಡೋಣ’ ಎಂದಳು. ರಾಜನು, ‘ಅಮ್ಮಾ! ಯೌವನದಲ್ಲಿ ಬಹುಕಾಲ ಮದುವೆಯಿಲ್ಲದೆ ಕನ್ಯೆಯಾಗಿರಬಾರದು; ಹೊಟ್ಟೆಯ ಕಿಚ್ಚಿನ ಜನರು ಏನಾದರೂ ಇಲ್ಲದ್ದನ್ನು ಆಡಿಕೊಳ್ಳುತ್ತಾರೆ; ಒಳ್ಳೆಯದರಲ್ಲಿಯೇ ಕಳಂಕವನ್ನು ಆರೋಪಿಸುವುದು ಹೆಚ್ಚು!’ ಎಂದು ಈ ಕಥೆಯನ್ನು ಹೇಳಿದನು: -


### ಹರಸ್ವಾಮಿಯ ಕಥೆ


ಕುಸುಮಪುರದಲ್ಲಿ ಹರಸ್ವಾಮಿಯೆಂಬ ತಾಪಸನಿದ್ದನು. ಅವನು ಗಂಗಾತೀರದಲ್ಲಿ ಒಂದು ಗುಡಿಸಲು ಕಟ್ಟಿಕೊಂಡು ಭಿಕ್ಷೆಯಿಂದ ಜೀವಿಸುತ್ತ ಶ್ರೇಷ್ಠತಪಸ್ವಿಯೆಂದು ಜನರ ಗೌರವಕ್ಕೆ ಪಾತ್ರನಾಗಿದ್ದನು. ಒಂದು ಸಾರಿ ಅವನು ಭಿಕ್ಷಕ್ಕೆ ಹೊರಟಿರಲು ಜನರ ಮಧ್ಯದಲ್ಲಿದ್ದ ಒಬ್ಬ ದುಷ್ಟನು ‘ಈ ಕಪಟ ತಪಸ್ವಿಯು ಊರಿನಲ್ಲಿರುವ ಮಕ್ಕಳನ್ನೆಲ್ಲಾ ತಿಂದು ಬಿಟ್ಟಿದ್ದಾನೆ ಗೊತ್ತೆ?’ ಎಂದನು. ಅವನಂಥವನೇ ಇನ್ನೊಬ್ಬನು ‘ನಿಜ; ನಾನೂ ಈ ಮಾತನ್ನು ಕೇಳಿದ್ದೇನೆ’ ಎಂದನು. ಮೂರನೆಯವನು ‘ಹೌದು! ಹೌದು!’ ಎಂದನು. ಶಿಷ್ಟ ನಿಂದೆಯು ದುಷ್ಟರ ಮಾತಿನಿಂದ ಸರಪರಂಪರೆಯಾಗಿ ಬೆಳೆಯುತ್ತದೆ. ಹೀಗೆ ಅದು ಊರಲ್ಲೆಲ್ಲಾ ಹರಡಲು ಜನರು ತಮ್ಮ ತಮ್ಮ ಮಕ್ಕಳನ್ನು ಮನೆಬಿಟ್ಟು ಹೊರಕ್ಕೆ ಕಳುಹಿಸಲಾರದೆ ಹೋದರು. ಆಗ ಬ್ರಾಹ್ಮಣರೆಲ್ಲರೂ ಸೇರಿ ಅವನನ್ನು ಊರುಬಿಟ್ಟು ಹೊರಡಿಸಬೇಕೆಂದು ನಿಶ್ಚಯಿಸಿದರು. ಆದರೆ ತಮ್ಮನ್ನೇ ಎಲ್ಲಿ ತಿಂದುಬಿಡುತ್ತಾನೋ ಎಂದು ಹೆದರಿ ಈ ಮಾತನ್ನು ದೂತರ ಕೈಯ್ಯಲ್ಲಿ ಹೇಳಿಕಳುಹಿಸಿದರು. ಅವರು ಹೋಗಿ ದೂರದಲ್ಲಿ ನಿಂತು ‘ನಮ್ಮ ಮಕ್ಕಳನ್ನೆಲ್ಲಾ ನೀನು ತಿಂದುಹಾಕುತ್ತಿರುವುದರಿಂದ ಈಗಲೇ ಈ ಊರು ಬಿಟ್ಟು ಹೊರಟುಹೋಗಬೇಕು!’ ಎಂದು ತಿಳಿಸಿದರು. ಅವನು ಬ್ರಾಹ್ಮಣರನ್ನು ಕಾಣಬೇಕೆಂದು ಹೋಗಲು ಅವರೆಲ್ಲರೂ ಹೆದರಿ ಮರದ ಮೇಲೆ ಹತ್ತಿ ನಿಂತರು. ಅವನು ಕೆಳಗೇ ನಿಂತು ಒಬ್ಬೊಬ್ಬರನ್ನಾಗಿ ಹೆಸರುಹಿಡಿದು ಕೂಗಿ ‘ಇದೇನು ನಿಮ್ಮ ಹುಚ್ಚು! ಒಬ್ಬರ ಮುಖವನ್ನು ಒಬ್ಬರು ಏಕೆ ಹೀಗೆ ನೋಡುತ್ತೀರಿ? ಯಾರ ಯಾರ ಎಷ್ಟೆಷ್ಟು ಮಕ್ಕಳನ್ನು ನಾನು ಎಲ್ಲೆಲ್ಲಿ ತಿಂದಿದ್ದೇನೆ?’ ಎಂದು ಕೇಳಿದನು. ಅವರು ಒಬ್ಬರನ್ನೊಬ್ಬರು ವಿಚಾರ ಮಾಡಿಕೊಂಡರು. ಆದರೆ ಯಾರ ಮಕ್ಕಳೂ ಹೋಗಿರಲಿಲ್ಲ; ಎಲ್ಲವೂ ಬದುಕಿದ್ದವು. ಆ ಊರಿನ ಮಿಕ್ಕ ಜನಗಳನ್ನು ಕೇಳಿಯಾಯಿತು. ಯಾರ ಮಕ್ಕಳೂ ಹೋಗಿರಲಿಲ್ಲ. ಅದನ್ನು ಕೇಳಿ ತಿಳಿದು ಹರಸ್ವಾಮಿಯು ತನ್ನ ಮೇಲಿನ ಆರೋಪಣೆ ತೊಡೆದುಹೋಯಿತೆಂದು ಆ ಊರನ್ನು ಬಿಟ್ಟು ಹೊರಟನು. ಆ ಅವಿವೇಕಿಗಳ ಮಧ್ಯ ಇರಲು ಅವನಿಗೆ ಮನಸ್ಸು ಬರಲಿಲ್ಲ. ಆಮೇಲೆ ಆ ಊರಿನ ಬ್ರಾಹ್ಮಣರೂ ವೈಶ್ಯರೂ ಬಂದು ಅವನಿಗೆ ನಮಸ್ಕರಿಸಿ ಪ್ರಾರ್ಥನೆಮಾಡಿಕೊಂಡದ್ದರ ಮೇಲೆ ಅವನು ಅಲ್ಲಿರಲು ಒಪ್ಪಿಕೊಂಡನು.

ಈ ಕಥೆಯನ್ನು ಹೇಳಿ ರಾಜನು ‘ಅಮ್ಮಾ! ನಾನು ನಿಶ್ಚಿಂತನಾಗಿರಬೇಕೆಂದಿದ್ದರೆ ನೀನು ಈ ಯೌವ್ವನ ವಯಸ್ಸಿನಲ್ಲಿ ಹೆಚ್ಚುದಿನ ಮದುವೆಯಿಲ್ಲದೆ ಇರಬೇಡ!’ ಎಂದನು. ಅವಳು ‘ಕನಕಪುರಿಯನ್ನು ನೋಡಿದ ಬ್ರಾಹ್ಮಣನನ್ನಾಗಲೀ ಕ್ಚತ್ರಿಯನನ್ನಾಗಲೀ ಹುಡುಕಿಸು; ಅವನಿಗೆ ನನ್ನನ್ನು ಕೊಡು; ಆ ಬಗ್ಗೆ ನಾನು ಮಾತುಕೊಟ್ಟಿದ್ದೇನಲ್ಲ!’ ಎಂದಳು. ರಾಜನು ಅಂದಿನಿಂದ ಆ ಊರಿಗೆ ಬಂದವರನ್ನೆಲ್ಲಾ ‘ಕನಕಪುರಿಯನ್ನು ನೋಡಿದ್ದೀರಾ?’ ಎಂದು ಕೇಳಿಸುತ್ತಿದ್ದನಲ್ಲದೆ ‘ಕನಕಪುರಿಯನ್ನು ನೋಡಿದವರು ಯಾರಾದರೂ ಇದ್ದರೆ ಅವನಿಗೆ ನನ್ನ ಮಗಳನ್ನೂ ಯುವರಾಜಪದವಿಯನ್ನೂ ಕೊಡುತ್ತೇನೆ!’ ಎಂದು ಡಂಗೂರ ಹೊಯಿಸುತ್ತಿದ್ದನು.

೨.ಅತ್ತ ಶಕ್ತಿದೇವನು ರಾಜಪುತ್ರಿಯಿಂದ ಅವಮಾನಿತನಾಗಿ ‘ಹೇಗಾದರೂ ಮಾಡಿ ಆ ನಗರವನ್ನು ಹುಡುಕಿಕೊಂಡು ಬರಬೇಕು, ಇಲ್ಲ ಆ ಪ್ರಯತ್ನದಲ್ಲಿ ಪ್ರಾಣಬಿಡಬೇಕು!’ ಎಂದುಕೊಂಡು ವರ್ಧಮಾನಪುರದಿಂದ ದಕ್ಷಿಣಕ್ಕೆ ಹೊರಟು ಕ್ರಮೇಣ ವಿಂಧ್ಯಾಟವಿಯನ್ನು ಸೇರಿದನು. ಅಲ್ಲಿ ಒಂದು ಸರೋವರವನ್ನು ಕಂಡು ಅದರಲ್ಲಿ ಸ್ನಾನಮಾಡಿ, ಅದರ ಪಕ್ಕದಲ್ಲಿದ್ದ ಆಶ್ರಮಕ್ಕೆ ಹೋಗಲು ಅಲ್ಲಿ ಒಂದು ಅರಳಿಯ ಮರದ ಕೆಳಗೆ ತಾಪಸರಿಂದ ಪರಿವೃತನಾಗಿ ಕುಳಿತಿದ್ದ ಸೂರ್ಯತಪಸನೆಂಬ ವೃದ್ಧ ಋಷಿಯನ್ನು ಕಂಡನು. ಅವನಿಗೆ ನಮಸ್ಕರಿಸಿ, ಅವನ ಆತಿಥ್ಯವನ್ನು ಸ್ವೀಕರಿಸಿ ಅವನನ್ನು ಕನಕಪುರಿಗೆ ದಾರಿಕೇಳಲು ಅವನು, ‘ಅಯ್ಯಾ, ನಾನು ಎಂಟುನೂರು ವರ್ಷಗಳಿಂದ ಈ ಆಶ್ರಮದಲ್ಲಿದ್ದೇನೆ; ಆದರೆ ಈ ಊರಿನ ಹೆಸರನ್ನೇ ಕೇಳಿಲ್ಲ’ ಎಂದನು. ಆ ಮಾತನ್ನು ಕೇಳಿ ಶಕ್ತಿದೇವನು ‘ಹಾಗಾದರೆ ಸಾಯುವುದೇ ಸರಿ!’ ಎಂದನು. ಅವನ ನಿರ್ಧಾರವನ್ನು ನೋಡಿ ಮುನಿಯು ‘ಹಾಗಾದರೆ ನಾನು ಹೇಳುವುದನ್ನು ಕೇಳು ಇಲ್ಲಿಂದ ನೂರು ಯೋಜನದ ಆಚೆಗೆ ಕಾಂಪಿಲ್ಯವೆಂಬ ದೇಶವಿದೆ; ಅಲ್ಲಿ ಉತ್ತರವೆಂಬ ಪರ್ವತವಿದೆ; ಅಲ್ಲೊಂದು ಆಶ್ರಮದಲ್ಲಿ ದೀರ್ಘತಪಸನೆಂಬ ನಮ್ಮ ಅಣ್ಣನಿದ್ದಾನೆ; ಅವನು ನನಗಿಂತ ಹಿರಿಯ; ಅವನನ್ನು ಕೇಳು: ಅವನಿಗೆ ಗೊತ್ತಿದ್ದರೂ ಗೊತ್ತಿದ್ದೀತು!’ ಎಂದನು. ಅದರಂತೆ ಅವನು ಮರುದಿನ ಹೊರಟು ಪ್ರಯಾಣಮಾಡಿ ದೀರ್ಘತಪಸನನ್ನು ಕಾಣಲು ಅವನು, ಅಯ್ಯಾ! ಇಷ್ಟು ದಿವಸಕ್ಕೆ ನಾನು ಇಂದು ಅದರ ಹೆಸರನ್ನು ಕೇಳಿದ್ದೇನೆ. ಅದು ದೂರವಾದ ದ್ವೀಪಾಂತರದಲ್ಲಿರಬೇಕು! ಅದಕ್ಕೆ ಒಂದು ಉಪಾಯಮಾಡು; ಸಮುದ್ರಮಧ್ಯದಲ್ಲಿ ಉತ್ಸ್ಥಲವೆಂಬ ದ್ವೀಪವಿದೆ; ಅಲ್ಲಿ ಸತ್ಯವ್ರತನೆಂಬ ಧನಿಕನಾದ ನಿಷಾಧ ರಾಜನಿದ್ದಾನೆ. ಅವನು ದ್ವೀಪಾಂತರಗಳಿಗೆ ಹೋಗಿ ಬರುತ್ತಿರುತ್ತಾನೆ. ಅವನು ಒಂದು ಪಕ್ಷ ಆ ಊರನ್ನು ನೋಡಿ ಅಥವಾ ಕೇಳಿ ಇರಬಹುದು; ಆದ್ದರಿಂದ ಸಮುದ್ರತೀರದಲ್ಲಿರುವ ವಿಟಂಕಪುರಕ್ಕೆ ಮೊದಲುಹೋಗಿ ಅಲ್ಲಿ ಉತ್ಸ್ಥಲ ದ್ವೀಪಕ್ಕೆ ಹೋಗುವ ಯಾರಾದರೂ ವರ್ತಕರ ಹಡಗಿನಲ್ಲಿ ಅಲ್ಲಿಗೆ ಸೇರು. ಅವನಿಂದ ಕೆಲಸವಾದೀತು!’ ಎಂದನು. ಅದರಂತೆ ಶಿವನು ವಿಟಂಕಪುರಕ್ಕೆ ಹೋಗಿ ಅಲ್ಲಿ ಸಮುದ್ರದತ್ತನೆಂಬ ವರ್ತಕನ ಸ್ನೇಹಮಾಡಿಕೊಂಡು ಅವನ ಹಡಗಿನಲ್ಲಿ ಹೊರಟನು. ಆದರೆ ಸ್ವಲ್ಪದೂರ ಹೋಗುವದರೊಳಗಾಗಿ ಬಿರುಗಾಳಿ ಮಳೆಗಳು ಎದ್ದು ಹಡಗು ಒಡೆದು ಚೂರಾಯಿತು. ವರ್ತಕನು ಒಂದು ಹಲಗೆಯನ್ನು ಹಿಡಿದುಕೊಂಡನು. ಶಕ್ತಿದೇವನನ್ನು ಒಂದು ಹೆಮ್ಮೀನು ನುಂಗಿ ಉತ್ಸ್ಥಲ ದ್ವೀಪದ ಹತ್ತಿರ ಹೋಗುತ್ತಿರಲು ಆ ದ್ವೀಪದ ಬೆಸ್ತರು ಅದನ್ನು ಹಿಡಿದು ಬಹು ದೊಡ್ಡ ಮೀನಾದ್ದರಿಂದ ತಮ್ಮ ರಾಜನಿಗೆ ಕಾಣಿಕೆಯಾಗಿ ಅರ್ಪಿಸಿದರು. ಅವನು ಕುತೂಹಲದಿಂದ ಅದನ್ನು ಕೂಡಲೆ ಕುಯ್ಯಿಸಲು ಶಕ್ತಿದೇವನು ಹೊರಕ್ಕೆ ಬಂದನು. ಅವನು ಅದುವರೆಗಿನ ತನ್ನ ವೃತ್ತಾಂತವನ್ನು ತಿಳಿಸಲು ರಾಜನು, ‘ನಾನೇ ಸತ್ಯವ್ರತ; ಇದೇ ಉತ್ಸ್ಥಲ ದ್ವೀಪ; ಆದರೆ ನಾನು ಆ ಊರನ್ನು ನೋಡಿಲ್ಲ; ದ್ವೀಪಾಂತರದಲ್ಲಿರುವುದಾಗಿ ಕೇಳಿದ್ದೇನೆ; ಅಷ್ಟೇಯೆ’ ಎಂದನು. ಶಕ್ತಿದೇವನಿಗೆ ಅದನ್ನು ಕೇಳಿ ನಿರುತ್ಸಾಹವಾಯಿತು. ಸತ್ಯವ್ರತನು ‘ಅಯ್ಯಾ, ನೀನು ಚಿಂತೆಮಾಡಬೇಡ; ಇಂದಿನ ರಾತ್ರಿ ಇಲ್ಲಿರು; ಬೆಳಿಗ್ಗೆ ಏನಾದರೂ ಉಪಾಯಮಾಡೋಣ!’ ಎಂದು ಸಮಾಧಾನ ಹೇಳಿ ಊಟಕ್ಕೆಂದು ಬ್ರಾಹ್ಮಣ ಮಠಕ್ಕೆ ಕಳುಹಿಸಿದನು. ಅಲ್ಲಿ ವಿಷ್ಣುದತ್ತನೆಂಬುವನೊಡನೆ ಮಾತನಾಡುತ್ತ ತನ್ನ ಕುಲಗೋತ್ರಗಳನ್ನು ತಿಳಿಸಲು ಅವನು ಶಕ್ತಿದೇವನನ್ನು ಬಾಚಿ ತಬ್ಬಿಕೊಂಡು ಆನಂದಬಾಷ್ಪ ಸುರಿಸುತ್ತ ‘ಮಗು! ನೀನು ನನ್ನ ಸೋದರಮಾವನ ಮಗನಾಗಬೇಕು; ನಾನು ಬಾಲ್ಯದಲ್ಲಿಯೇ ಆ ದೇಶವನ್ನು ಬಿಟ್ಟು ಇಲ್ಲಿ ಬಂದುಬಿಟ್ಟೆ; ನೀನು ಇಲ್ಲಿಯೇ ಇರು; ದ್ವೀಪಾಂತರಗಳಿಂದ ವರ್ತಕರು ಇಲ್ಲಿಗೆ ಬರುತ್ತಿರುತ್ತಾರೆ; ಅವರಿಂದ ಆ ಊರಿನ ವರ್ತಮಾನವನ್ನು ತಿಳಿಯೋಣ!’ ಎಂದು ನಿಲ್ಲಿಸಿಕೊಂಡು ಉಪಚಾರ ಮಾಡಿದನು. ಪರದೇಶದಲ್ಲಿ ನೆಂಟರು ದೊರೆತರೆ ಮರುಭೂಮಿಯಲ್ಲಿ ಅಮೃತಪ್ರವಾಹ ದೊರೆತಂತೆ; ಈ ಸಂತೋಷ ಸಂಗತಿಯು ಮುಂದಿನ ಕಾರ್ಯಸಿದ್ಧಿಯನ್ನು ಸೂಚಿಸುತ್ತಿತ್ತು. ಅದೇ ಯೋಚನೆಯಲ್ಲಿದ್ದ ಅವನಿಗೆ ಆ ರಾತ್ರಿ ಎಷ್ಟು ಹೊತ್ತಾದರೂ ನಿದ್ರೆ ಹತ್ತಲಿಲ್ಲ; ಆದ್ದರಿಂದ ಅವನನ್ನು ವಿನೋದಪಡಿಸುವುದಕ್ಕೆ ವಿಷ್ಣುದತ್ತನು ಈ ಕಥೆಯನ್ನು ಹೇಳಿದನು: -


### ಅಶೋಕದತ್ತ ಮತ್ತು ಕಪಾಲಸ್ಫೋಟಕ - ಇವರ ಕಥೆ


ಹಿಂದೆ ಕಾಳಿಂದೀತೀರದ ಒಂದು ಅಗ್ರಹಾರದಲ್ಲಿ ಗೋವಿಂದಸ್ವಾಮಿಯೆಂಬ ಒಬ್ಬ ಬ್ರಾಹ್ಮಣನಿದ್ದನು. ಅವನಿಗೆ ಅಶೋಕದತ್ತ ಮತ್ತು ವಿನಯದತ್ತ ಎಂಬ ಇಬ್ಬರು ಮಕ್ಕಳಾದರು. ಒಂದು ಸಾರಿ ಆ ಪ್ರದೇಶದಲ್ಲಿ ಕ್ಷಾಮ ಬರಲು ಅವನು ತನ್ನ ಹತ್ತಿರವಿದ್ದ ಕಾಳುಕಡ್ಡಿಗಳನ್ನೆಲ್ಲಾ ನೆಂಟರಿಷ್ಟರಿಗೆ ಕೊಟ್ಟುಬಿಟ್ಟು ಹೆಂಡತಿಮಕ್ಕಳೊಡನೆ ಕಾಶಿಗೆ ಹೊರಟುಹೋದನು. ದಾರಿಯಲ್ಲಿ ಒಬ್ಬ ಮಹಾವ್ರತಿ ಕಾಣಲು ಅವನನ್ನು ತನ್ನ ಮಕ್ಕಳ ಭವಿಷ್ಯವೇನು ಎಂದು ಕೇಳಿದನು. ಅವನು ಮುಂದೆ ಅವರು ಸುಖವಾಗಿರುತ್ತಾರೆ; ಆದರೆ ಕಿರಿಯವನಾದ ವಿಜಯದತ್ತನೊಡನೆ ಕೆಲವುಕಾಲ ವಿಯೋಗವುಂಟಾಗುತ್ತದೆ. ಆದರೆ ಅಶೋಕದತ್ತನ ಪ್ರಭಾವದಿಂದ ನಿಮಗೂ ಅವನಿಗೂ ಸಮಾಗಮವುಂಟಾಗುತ್ತದೆ ಎಂದು ಹೇಳಿದನು. ಕಾಶಿಗೆ ತಲುಪಿದ ಮೇಲೆ ಆ ಊರಿನ ಹೊರಗಿದ್ದ ಚಂಡಿಕಾದೇವಾಲಯದಲ್ಲಿ ಉಳಿದುಕೊಂಡು ರಾತ್ರಿ ಹೊರಗೆ ಬಯಲಲ್ಲಿ ಮರದ ಕೆಳಗೆ ದೇಶಾಂತರಗಳಿಂದ ಬಂದ ಯಾತ್ರಿಕರೊಡನೆ ಮಲಗಿದ್ದನು. ರಾತ್ರಿ ಒಂದು ಹೊತ್ತಿನಲ್ಲಿ ವಿಜಯದತ್ತನಿಗೆ ಶೀತಜ್ವರ ಬಂದು ಚಳಿಯಿಂದ ಗಡಗಡನೆ ನಡುಗಲು ಮೊದಲುಮಾಡಿದನು. ಚಳಿಯನ್ನು ತಡೆಯಲಾರದೆ ಅವನು ತಂದೆಯನ್ನು ಎಬ್ಬಿಸಿ ಕಾಯಿಸಿಕೊಳ್ಳುವುದಕ್ಕೆ ಬೆಂಕಿ ಮಾಡಿಕೊಡಬೇಕೆಂದು ಕೇಳಿದನು. ತಂದೆಯು ‘ಇಷ್ಟುಹೊತ್ತಿನಲ್ಲಿ ಇಲ್ಲಿ ಬೆಂಕಿ ಹೇಗೆ ತರಲಪ್ಪಾ!’ ಎಂದನು. ಹುಡುಗನು, 'ಹಾಗಾದರೆ, ಅಗೋ, ಅಲ್ಲಿ ಬೆಂಕಿ ಕಾಣುತ್ತಿದೆಯಲ್ಲ, ಅಲ್ಲಿಗೆ ನನ್ನನ್ನು ಕೈ ಹಿಡಿದುಕೊಂಡು ಕರೆದುಕೊಂಡು ಹೋಗು!’ ಎಂದನು. ತಂದೆಯು, ‘ಅದು ಶ್ಮಶಾನ; ಅಲ್ಲಿ ಕಾಣುವುದು ಚಿತಿಯ ಉರಿ! ಅಲ್ಲಿಗೆ ಹುಡುಗನಾದ ನಿನ್ನನ್ನು ಕರೆದುಕೊಂಡು ಹೋಗುವುದು ಹೇಗೆ? ಅಲ್ಲಿ ಯಾವ ಭೂತವೋ ಪ್ರೇತವೋ?’ ಎಂದನು. ವಿಜಯದತ್ತನು, ‘ಪಿಶಾಚಿಗಳು ಏನು ಮಾಡಿಯಾವಪ್ಪ! ನಾನೇನು ಅಂಥ ಪುಕ್ಕಲನಲ್ಲ; ನನ್ನನ್ನು ಖಂಡಿತ ಕರೆದುಕೊಂಡು ಹೋಗು!’ ಎಂದು ಹಠಹಿಡಿದನು. ತಂದೆಯು ಕರೆದುಕೊಂಡು ಹೋಗಬೇಕಾಯಿತು. ಹುಡುಗನು ಮೈಕಾಯಿಸಿಕೊಳ್ಳುತ್ತ ಆ ಚಿತೆಯಲ್ಲಿ ಸುಡುತ್ತಿದ್ದ ಹೆಣದ ತಲೆಬುರುಡೆಯನ್ನು ಒಂದು ಕೋಲಿನಿಂದ ಬಡಿದನು. ಅದರಿಂದ ಕೊಬ್ಬು ಚಿಲ್ಲನೆ ಮೇಲಕ್ಕೆ ಹಾರಿ ಅವನ ಬಾಯಲ್ಲಿ ಬಿತ್ತು. ಕೂಡಲೆ ಆ ಹುಡುಗನು ರಾಕ್ಷಸನಾದನು. ನಿಮಿರಿದ ಕೂದಲೂ ಕೋರೆಹಲ್ಲೂ ಕಾಣಿಸಿಕೊಂಡು ಕೈಯ್ಯಲ್ಲಿ ಕತ್ತಿ ಹಿಡಿದು ಅವನು ಆ ಬುರುಡೆಯನ್ನು ಎಳೆದುಕೊಂಡು ಅದರಲ್ಲಿದ್ದ ಕೊಬ್ಬನ್ನೆಲ್ಲಾ ಕುಡಿದು ನೆಕ್ಕಿದನು. ಅನಂತರ ಕತ್ತಿ ಎತ್ತಿಕೊಂಡು ತಂದೆಯನ್ನೇ ಕೊಲ್ಲುವುದಕ್ಕೆ ಬರುತ್ತಿರಲು ‘ಅಯ್ಯಾ, ಕಪಾಲಸ್ಫೋಟ! ನಿಮ್ಮ ತಂದೆಯನ್ನು ಕೊಲ್ಲಬೇಡ; ಇತ್ತ ಬಾ!’ ಎಂದು ಅಶರೀರವಾಣಿಯಾಯಿತು. ಅವನು ಕೂಡಲೇ ಮಾಯವಾದನು. ಗೋವಿಂದಸ್ವಾಮಿಯು ಮಗನಿಗಾಗಿ ಅಳುತ್ತ ಹೋಗಿ ನಡೆದ ಸಮಾಚಾರವನ್ನೆಲ್ಲಾ ತನ್ನ ಹೆಂಡತಿಗೂ ಹಿರಿಯ ಮಗನಿಗೂ ತಿಳಿಸಿದನು. ಆಮೇಲೆ ಮಹಾವ್ರತಿಯು ಹೇಳಿದ್ದ ಮಾತನ್ನು ನೆನಪಿಗೆ ತಂದುಕೊಂಡು ಒಬ್ಬ ವರ್ತಕನ ಆಶ್ರಯದಲ್ಲಿ ಆ ಊರಿನೊಳಗೇ ನಿಂತನು. ಅಶೋಕದತ್ತನು ವಿದ್ಯಾವಂತನಾಗಿ ಮಲ್ಲಕಾಳಗವನ್ನು ಕಲಿತನು. ಕ್ರಮಕ್ರಮವಾಗಿ ಅವನಿಗೆ ಪ್ರತಿಮಲ್ಲನೇ ಇಲ್ಲವೆನ್ನುವಂತಾಯಿತು. ಒಂದು ಸಲ ದಕ್ಷಿಣದೇಶದಿಂದ ಪ್ರತಾಪಮುಕುಟನೆಂಬ ಒಬ್ಬ ಪ್ರಸಿದ್ಧನಾದ ಜಟ್ಟಿಯು ಅಲ್ಲಿಯ ಜಾತ್ರೆಗೆ ಬಂದಿದ್ದು ಕಾಶೀರಾಜನ ಜಟ್ಟಿಗಳನ್ನೆಲ್ಲಾ ಸೋಲಿಸಿದನು. ಅಶೋಕದತ್ತನು ಅವನನ್ನು ಸೋಲಿಸಲು ರಾಜನು ಸಂತೋಷಪಟ್ಟು ಅವನಿಗೆ ತನ್ನಲ್ಲಿ ಆಶ್ರಯವಿತ್ತನು. ಒಂದು ಸಾರಿ ಅವನೊಡನೆ ರಾಜನು ಊರಹೊರಗೆ ಇದ್ದ ಶಿವಾಲಯಕ್ಕೆ ಹೋಗಿ ಅರ್ಚನೆಮಾಡಿ ಬರುತ್ತ ಶ್ಮಶಾನದ ಹತ್ತಿರ ‘ಅಯ್ಯೋ ದಂಡಾಧಿಕಾರಿಯು ನನ್ನ ಮೇಲೆ ಇಲ್ಲದ ಕೊಲೆಪಾತಕವನ್ನು ಹೊರಿಸಿ ಶೂಲಕ್ಕೆ ಹಾಕಿಸಿದನು. ಮೂರು ದಿನವಾದರೂ ಜೀವ ಹೋಗಿಲ್ಲ. ಗಂಟಲೊಣಗಿಬರುತ್ತಿದೆ; ನನಗೆ ಸ್ವಲ್ಪ ನೀರು ಕುಡಿಸು!’ ಎಂಬ ಕೂಗು ಕೇಳಿಸಿತು. ರಾಜನು ಅದನ್ನು ಕೇಳಿ ಮರುಗಿ ಹತ್ತಿರವಿದ್ದ ಅಶೋಕದತ್ತನಿಗೆ ಯಾರೊಡನೆಯಾದರೂ ನೀರು ಕಳುಹಿಸುವಂತೆ ಹೇಳಿದನು. ಅವನು ‘ರಾತ್ರಿಯಹೊತ್ತು ಈ ಕತ್ತಲೆಯಲ್ಲಿ ಸ್ಮಶಾನಕ್ಕೆ ಯಾರು ಹೋಗುತ್ತಾರೆ! ನಾನೇ ಹೋಗುತ್ತೇನೆ’ ಎಂದು ಅತ್ತಕಡೆಗೆ ಹೋದನು. ರಾಜನು ಊರಿಗೆ ಬಂದನು. ಅಶೋಕದತ್ತನು ಶೂಲದ ಹತ್ತಿರಕ್ಕೆ ಬರಲು ಅದರ ಮೇಲೆ ಒಬ್ಬ ಮನುಷ್ಯನಿದ್ದನು; ಕೆಳಗೆ ಸರ್ವಾಂಗಸುಂದರಿಯಾದ ಒಬ್ಬ ಹೆಂಗಸು ಅಳುತ್ತ ಕುಳಿತಿದ್ದಳು. ಅವಳು ‘ನಾನು ಈತನ ಹೆಂಡತಿ; ನಿರಾಶಳಾಗಿ ಅವನೊಡನೆ ಚಿತೆಯೇರಬೇಕೆಂದು ಮಾಡಿಕೊಂಡಿದ್ದೇನೆ; ಆದರೆ ಶೂಲಕ್ಕೇರಿಸಿ ಮೂರು ದಿನವಾದರೂ ಇನ್ನೂ ಅವನಿಗೆ ಜೀವಹೋಗಿಲ್ಲ. ನೀರು ಬೇಕೆನ್ನುತ್ತಾನೆ ಅದನ್ನೇನೋ ತಂದೆ; ಆದರೆ ಅವನ ಬಾಯಿ ಎತ್ತರದಲ್ಲಿರುವುದರಿಂದ ಕುಡಿಸಲಾರೆ!’ ಎಂದಳು. ಅವನು ‘ರಾಜನು ನೀರನ್ನು ನನ್ನೊಡನೆ ಕಳುಹಿಸಿದ್ದಾನೆ. ನೀನು ನನ್ನ ಬೆನ್ನಮೇಲೆ ಹತ್ತಿ ಅವನಿಗೆ ನೀರು ಕುಡಿಸು; ಆಪತ್ಕಾಲದಲ್ಲಿ ಪರಪುರುಷನನ್ನು ಮುಟ್ಟಿದರೆ ದೋಷವಿಲ್ಲ’ ಎಂದನು. ಅವಳು ಒಪ್ಪಿದಳು. ಆಮೇಲೆ ಅವನು ಶೂಲದ ಅಡಿಯಲ್ಲಿ ತಲೆಬಗ್ಗಿ ನಿಂತನು. ಅವಳು ಅವನ ಬೆನ್ನಮೇಲೆ ಹತ್ತಿನಿಂತಳು. ಮತ್ತೊಂದು ಕ್ಷಣದಲ್ಲಿ ನೆಲದಮೇಲೂ ಅವನ ಮೇಲೂ ರಕ್ತದ ಹನಿಗಳು ಬೀಳಲು, ಅವನು ಕತ್ತೆತ್ತಿ ನೋಡಿದನು. ಆ ಹೆಂಗಸು ಶೂಲದ ಮೇಲಿದ್ದ ದೇಹವನ್ನು ಚೂರಿಯಿಂದ ಕುಯ್ದು ಕುಯ್ದು ಅದರ ಮಾಂಸವನ್ನು ತಿನ್ನುತ್ತಿದ್ದಳು. ಅದನ್ನು ನೋಡಿ ಅವನು ರೋಷಗೊಂಡು ಅವಳನ್ನು ನೆಲದಮೇಲೆ ಅಪ್ಪಳಿಸಬೇಕೆಂದು ಅವಳ ಒಂದು ಕಾಲನ್ನು ಹಿಡಿದುಕೊಂಡನು. ಆದರೆ ಅವಳು ತನ್ನ ಕಾಲನ್ನು ಸೆಳೆದುಕೊಂಡು ಆಕಾಶಕ್ಕೆ ಹಾರಿ ಮಾಯವಾಗಿ ಹೋದಳು; ಅವಳು ಕಾಲಿನಲ್ಲಿ ಹಾಕಿಕೊಂಡಿದ್ದ ಮಣಿನೂಪುರವು ಅವನ ಕೈಯ್ಯಲ್ಲಿ ಉಳಿಯಿತು. ಅದನ್ನು ನೋಡಿ ಅವನಿಗೆ ಆಶ್ಚರ್ಯ ಸಂತೋಷ ಸಂತಾಪ ಮೂರೂ ಉಂಟಾದವು. ಅನಂತರ ಅದನ್ನು ತೆಗೆದುಕೊಂಡು ಬಂದು ಮರುದಿನ ಬೆಳಿಗ್ಗೆ ರಾಜನನ್ನು ಕಂಡು ಅವನಿಗೆ ಹಿಂದಿನ ರಾತ್ರಿ ನಡೆದ ವೃತ್ತಾಂತವನ್ನೆಲ್ಲಾ ತಿಳಿಸಿ ನೂಪುರವನ್ನು ಕೊಟ್ಟನು. ಅದನ್ನು ಅವನು ತನ್ನ ಹೆಂಡತಿಗೆ ಕೊಟ್ಟು ಅಶೋಕದತ್ತನ ಸಾಹಸವನ್ನು ತಿಳಿಸಿದನು. ಜಾತಿ ವಿದ್ಯೆ ಸತ್ಯ ಸಾಹಸ ರೂಪ ಇವುಗಳಲ್ಲಿ ಅಸಮಾನನಾದ ಅವನಿಗೆ ತನ್ನ ಮಗಳು ಮದನಲೇಖೆಯನ್ನು ಕೊಡೋಣವೆನ್ನಿಸಿತು. ರಾಣಿಯು ಅದನ್ನು ಅನುಮೋದಿಸಿ, ಕೆಲವು ದಿನಗಳ ಕೆಳಗೆ ಮದನಲೇಖೆಯು ಅವನನ್ನು ಮಧುವನದಲ್ಲಿ ನೋಡಿ ಅವನ ಚಿಂತೆಯಲ್ಲಿಯೇ ಇದ್ದಳೆಂದೂ ಅಂದಿನ ರಾತ್ರಿ ಯಾರೋ ಒಬ್ಬ ಹೆಂಗಸು ಸ್ವಪ್ನದಲ್ಲಿ ಬಂದು ಮದನಲೇಖೆಯು ಪೂರ್ವಜನ್ಮದಲ್ಲಿ ಅಶೋಕದತ್ತನ ಹೆಂಡತಿಯೆಂದು ತಿಳಿಸಿದಳೆಂದೂ ಹೇಳಿದಳು. ಆದ್ದರಿಂದ ಅವರವರಿಗೆ ಮದುವೆ ನೆರವೇರಿತು. ಸ್ವಲ್ಪದಿನವಾದಮೇಲೆ ರಾಣಿಯು ರಾಜನನ್ನು ಕುರಿತು ‘ಅಶೋಕದತ್ತನು ತಂದುಕೊಟ್ಟ ಕಾಲ್ಗಡಗವು ಒಂಟಿಯಾಗಿದೆ; ಅದರ ಜೊತೆಗೆ ಇನ್ನೊಂದನ್ನು ಮಾಡಿಸಿಕೊಟ್ಟರೆ ಉಪಯೋಗಿಸಬಹುದು!’ ಎಂದು ಸೂಚಿಸಿದಳು. ರಾಜನು ಒಪ್ಪಿ ಅಕ್ಕಸಾಲೆಗಳಿಗೆ ಹೇಳಿಕಳುಹಿಸಿದನು. ಅವರು ಬಂದು ನೋಡಿ ಅದು ದಿವ್ಯಶಿಲ್ಪವೆಂದೂ ತಮ್ಮಿಂದ ಅಂಥದನ್ನು ರಚಿಸುವುದು ಅಸಾಧ್ಯವೆಂದೂ ಅಂಥ ರತ್ನಗಳು ಭೂಲೋಕದಲ್ಲಿ ಲಭಿಸುವುದಿಲ್ಲವೆಂದೂ, ಆದ್ದರಿಂದ ಅದು ಎಲ್ಲಿ ಸಿಕ್ಕಿತೋ ಅಲ್ಲಿಯೇ ಅದರ ಜೊತೆಯದನ್ನು ಹುಡುಕುವುದು ಒಳ್ಳೆಯದೆಂದೂ ಹೇಳಿಬಿಟ್ಟರು. ರಾಣಿಯು ಆ ಮಾತನ್ನು ಕೇಳಿ ತುಂಬ ವಿಷಣ್ಣಳಾದಳು. ಅದನ್ನು ಕಂಡ ಅಶೋಕದತ್ತನು ಅದರ ಜೊತೆಯದನ್ನು ತಾನು ತಂದುಕೊಡುತ್ತೇನೆಂದು ಪ್ರತಿಜ್ಞೆಮಾಡಿದನು. ಬೇಡವೆಂದರೂ ಕೇಳದೆ ಆ ನೂಪುರವನ್ನು ತೆಗೆದುಕೊಂಡು ಕೃಷ್ಣಪಕ್ಷದ ಚತುರ್ದಶಿಯ ರಾತ್ರಿ ಶ್ಮಶಾನಕ್ಕೆ ಹೋದನು. ಅಲ್ಲಿ ಆ ಹೆಂಗಸನ್ನು ಮತ್ತೆ ಕಾಣಬಹುದೆಂಬ ಆಸೆಯಿಂದ ಅಲ್ಲಿ ಒಂದು ಮರಕ್ಕೆ ನೇತುಹಾಕಿದ್ದ ಹೆಣವನ್ನು ಹೊತ್ತುಕೊಂಡು ‘ನರಮಾಂಸ ಬೇಕೇ, ನರಮಾಂಸ!’ ಎಂದು ಕೂಗುತ್ತ ಹೊರಟನು. ಮತ್ತೊಂದು ಕ್ಷಣದಲ್ಲಿ ದೂರದಿಂದ ‘ತೆಗೆದುಕೊಂಡು ಬಾ!’ ಎಂಬ ಹೆಂಗಸಿನ ಧ್ವನಿಯನ್ನು ಕೇಳಿ ಅಲ್ಲಿಗೆ ಹೋಗಲು ಹಿಂದೆ ನೋಡಿದ್ದ ಆ ಹೆಂಗಸೇ ಇದ್ದಳು. ಅವಳ ಸುತ್ತ ಇನ್ನೂ ಹೆಂಗಸರಿದ್ದರು. ಅವಳು ‘ಈ ಮಹಾಮಾಂಸಕ್ಕೆ ಬೆಲೆ ಏನು?’ ಎಂದು ಕೇಳಲು ಅವನು ತನ್ನ ಕೈಯಲ್ಲಿದ್ದ ಕಡಗವನ್ನು ತೋರಿಸಿ ‘ಇದರ ಜೊತೆಯ ಕಾಲ್ಕಡಗ!’ ಎಂದನು. ಅದನ್ನು ಕೇಳಿ ಅವಳು ‘ಅದು ನನ್ನ ನೂಪುರ! ಶೂಲದ ಪಕ್ಕದಲ್ಲಿದ್ದಾಗ ನಾನು ಬೇರೆ ರೂಪಿನಲ್ಲಿದ್ದೆ; ಆದ್ದರಿಂದ ಈಗ ನಿನಗೆ ಗುರುತಾಗಲಿಲ್ಲ. ಮಾಂಸವನ್ನು ಕಟ್ಟಿಕೊಂಡೇನು? ನಾನು ಹೇಳಿದ್ದನ್ನು ಮಾಡುವೆಯಾದರೆ ಅದರ ಜೊತೆಯ ಕಡಗವನ್ನು ಕೊಡುತ್ತೇನೆ!’ ಎಂದಳು. ಅವನು ‘ಆಗಲಿ, ನೀನು ಹೇಳಿದ್ದನ್ನೆಲ್ಲಾ ಈ ಕ್ಷಣ ಮಾಡಲು ಸಿದ್ಧ!’ ಎಂದನು. ಆಗ ಅವಳು, ‘ಭದ್ರ! ಹಿಮಾಲಯದ ಶಿಖರದ ಮೇಲೆ ತ್ರಿಘಂಟವೆಂಬ ನಗರವಿದೆ. ಅಲ್ಲಿ ಲಂಬಜಿಹ್ವನೆಂಬ ರಾಕ್ಷಸರಾಜನಿದ್ದನು. ಅವನಿಗೆ ಹೆಂಡತಿಯಾದ ವಿದ್ಯುಚ್ಛಿಖೆಯೆಂಬವಳೇ ನಾನು. ನನ್ನ ಗಂಡನು ಯುದ್ದದಲ್ಲಿ ಸತ್ತುಹೋಗಲು ನಮ್ಮ ರಾಜನಾದ ಕಪಾಲಸ್ಫೋಟನು ಆ ಊರನ್ನು ನನಗೆ ಕೊಟ್ಟನು. ನಾನು ಅಲ್ಲಿ ನನ್ನ ಒಬ್ಬಳೇ ಮಗಳೊಡನೆ ಸುಖವಾಗಿದ್ದೇನೆ. ನನ್ನ ಆ ಮಗಳಿಗೆ ಈಗ ಮದುವೆಯ ವಯಸ್ಸು ಬಂದಿರುವುದರಿಂದ ನಾನು ಅವಳಿಗೆ ಅನುರೂಪನಾದ ವರನನ್ನು ಹುಡುಕುತ್ತಾ ನಿನ್ನನ್ನು ಕಂಡೆ. ಭವ್ಯನೂ ವೀರನೂ ಆದ ನೀನು ನನ್ನ ಮಗಳಿಗೆ ತಕ್ಕ ಗಂಡನೆನ್ನಿಸಿತು. ನಿನ್ನನ್ನು ಪಡೆಯುವುದಕ್ಕೆಂದೇ ಈ ತಂತ್ರಗಳನ್ನೆಲ್ಲಾ ಹೂಡಿದೆ. ನೀನು ನೀರು ತಂದುಕೊಟ್ಟಾಗ ನೋಡಿದ್ದೆಲ್ಲಾ ನನ್ನ ಮಾಯೆ; ಮತ್ತೆ ನೀನು ಬರಬಹುದೆಂಬ ಆಸೆಯಿಂದ ನಾನೇ ಬೇಕೆಂದು ನಿನ್ನ ಕೈಯಲ್ಲಿ ಆ ಕಡಗವನ್ನು ಬಿಟ್ಟು ಹೋದೆ. ಅದರಂತೆ ನೀನು ಬಂದೂ ಇದ್ದೀಯೆ; ನೀನು ನನ್ನ ಮನೆಗೆ ಬಂದು ನನ್ನ ಮಗಳ ಕೈಹಿಡಿಯುವುದಾದರೆ ನಿನಗೆ ಇದರ ಜೊತೆಯ ಕಡಗವನ್ನು ಕೊಡುತ್ತೇನೆ.’ ಎಂದಳು. ಅದಕ್ಕೆ ಒಪ್ಪಿ ಅವನು ಅವಳೊಡನೆ ಆಕಾಶಮಾರ್ಗದಲ್ಲಿ ಆ ಊರಿಗೆ ಹೋಗಿ ವಿದ್ಯುತ್ಪ್ರಭೆಯೆಂಬ ಅವಳ ಮಗಳನ್ನು ಮದುವೆಮಾಡಿಕೊಂಡನು. ಅವಳೊಡನೆ ಅಲ್ಲಿ ಸ್ವಲ್ಪ ದಿವಸವಿದ್ದು ಆಮೇಲೆ ತಾನು ವಾರಾಣಸಿಗೆ ಹೋಗಬೇಕೆಂದು ಹೇಳಲು, ಅವನ ಅತ್ತೆಯು ಅವನಿಗೆ ಇನ್ನೊಂದು ಕಡಗವನ್ನೂ ಒಂದು ಸ್ವರ್ಣಕಮಲವನ್ನೂ ಕೊಟ್ಟು, ಅವನನ್ನು ವಾರಾಣಸಿಯ ಸ್ಮಶಾನಕ್ಕೆ ತಂದು ಬಿಟ್ಟಳು. ಮತ್ತು ಪ್ರತಿ ಬಹುಳ ಚತುರ್ದಶಿಯೂ ನಾನು ಇಲ್ಲಿಗೆ ಬರುತ್ತೇನೆ; ಆಗ ಬಂದರೆ ನನ್ನನ್ನು ಈ ಆಲದ ಮರದಡಿಯಲ್ಲಿ ಕಾಣಬಹುದು!’ ಎಂದುಹೇಳಿ ಹೋದಳು. ಅಶೋಕದತ್ತನು ಅರಮನೆಗೆ ಬಂದು ಕಡಗವನ್ನೂ ಹೊಂದಾವರೆಯನ್ನೂ ರಾಜನಿಗೆ ಕೊಟ್ಟನು. ಅವನ ಸಾಹಸ ಕಥೆಯನ್ನು ಕೇಳಿ ಎಲ್ಲರೂ ಆಶ್ಚರ್ಯಪಟ್ಟರು. ರಾಜನು ಮರುದಿನ ಆ ಸ್ವರ್ಣಕಮಲವನ್ನು ತೆಗೆದುಕೊಂಡುಹೋಗಿ ತಾನು ಕಟ್ಟಿಸಿದ್ದ ದೇವಾಲಯದಲ್ಲಿದ್ದ ಬೆಳ್ಳಿಯ ಕಲಶದ ಮೇಲಿಟ್ಟನು. ಅವು ಅವರ ಕೀರ್ತಿಪ್ರತಾಪಗಳಂತೆ ಶೋಭಿಸುತ್ತಿರಲು, ರಾಜನು ಬಹು ಸಂತೋಷಪಟ್ಟು ‘ಇಂಥ ಇನ್ನೊಂದು ಕಮಲವಿದ್ದಿದ್ದರೆ ಅದನ್ನು ಈ ಇನ್ನೊಂದು ಕಲಶದಮೇಲೂ ಇಡಬಹುದಾಗಿತ್ತು!’ ಎಂದನು. ಆ ಮಾತನ್ನು ಕೇಳಿ ಅಶೋಕದತ್ತನು ‘ಅದಕ್ಕೇನು ಮಹಾರಾಜ, ತಂದುಕೊಡುತ್ತೇನೆ’ ಎದನು. ರಾಜನು ಮತ್ತೆ ಸಾಹಸಕ್ಕೆ ಕೈಹಾಕಬೇಡ!’ ಎಂದು ಹೇಳಿದರೂ ಕೇಳದೆ ಮುಂದಿನ ಬಹುಳ ಚತುರ್ದಶಿಯ ದಿನ ರಾತ್ರಿ ಶ್ಮಶಾನಕ್ಕೆ ಹೋಗಿ ತನ್ನ ಅತ್ತೆಯನ್ನು ಕಂಡನು. ಅವಳೊಡನೆ ಅವಳೂರಿಗೆ ಹೋಗಿ ಸ್ವಲ್ಪಕಾಲವಿದ್ದು ಅಂಥ ಇನ್ನೊಂದು ಕಮಲ ಬೇಕೆಂದು ಕೇಳಲು ಅವಳು ‘ಇನ್ನೊಂದನ್ನು ಎಲ್ಲಿಂದ ತರಲಿ? ಇವು ಕಪಾಲಸ್ಫೋಟರಾಜನ ಕೊಳಗಳಲ್ಲಿ ಬಿಡುತ್ತವೆ. ಅವನು ಒಂದನ್ನು ನನ್ನ ಗಂಡನಿಗೆ ಪ್ರೀತಿಯಿಂದ ಕೊಟ್ಟಿದ್ದನು. ಅಷ್ಟೇಯೆ!’ ಎಂದಳು. ಅವನು ಹಾಗಾದರೆ ನನ್ನನ್ನು ಆ ಕೊಳದ ಹತ್ತಿರಕ್ಕೆ ಕರೆದುಕೊಂಡು ಹೋಗು; ನಾನೇ ಒಂದನ್ನು ಕಿತ್ತು ತರುತ್ತೇನೆ !’ ಎಂದನು. ಅವಳು ‘ಅದು ಸಾಧ್ಯವಲ್ಲ; ಅಲ್ಲಿ ಭಯಂಕರರಾದ ರಾಕ್ಷಸರು ಕಾವಲಿರುತ್ತಾರೆ!’ ಎಂದಳು. ಆದರೂ ಅವನು ಕೇಳದೆ ನಿರ್ಬಂಧಪಡಿಸಿದ್ದರಿಂದ ಅವಳು ಅದನ್ನು ತೋರಿಸಿದಳು. ಅವನು ಹೂ ಕೀಳುವುದಕ್ಕೆ ಹೋಗಲು ರಾಕ್ಷಸರು ಅವನನ್ನು ಅಡ್ಡಿಪಡಿಸಿದರು. ಅವನು ಅವರಲ್ಲಿ ಹಲವರನ್ನು ಕೊಂದನು. ಮಿಕ್ಕವರು ಓಡಿಹೋಗಿ ತಮ್ಮ ರಾಜನಿಗೆ ದೂರುಕೊಟ್ಟರು. ಅವನು ರೋಷದಿಂದ ಬಂದು ನೋಡಲು ಹೂ ಕಿತ್ತವನು ತನ್ನ ಅಣ್ಣನಾದ ಅಶೋಕದತ್ತನಾಗಿದ್ದನು. ಕೂಡಲೆ ಶಸ್ತ್ರಗಳನ್ನು ಬಿಸುಟು ಕಣ್ಣೀರಿಡುತ್ತ ಅವನ ಕಾಲ ಮೇಲೆ ಬಿದ್ದು ‘ಅಣ್ಣಾ! ನಾನು ನಿನ್ನ ತಮ್ಮ ವಿಜಯದತ್ತ; ಇಂದಿನವರೆಗೂ ನಾನು ರಾಕ್ಷಸನಾಗಿದ್ದೆ; ಇಂದು ನಿನ್ನನ್ನು ನೋಡಿದಮೇಲೆ ಅದೆಲ್ಲಾ ಜ್ಞಾಪಕಕ್ಕೆ ಬಂತು. ರಾಕ್ಷಸಜನ್ಮ ಹೋಯಿತು ಎಂದನು. ಅಷ್ಟು ಹೊತ್ತಿಗೆ ಪ್ರಜ್ಞಪ್ತಿಕೌಶಿಕನೆಂಬ ವಿದ್ಯಾಧರಗುರುವು ಆಕಾಶದಿಂದ ಇಳಿದುಬಂದು ‘ನೀವೆಲ್ಲಾ ವಿದ್ಯಾಧರರು; ಶಾಪದಿಂದ ಹೀಗಾಗಿದ್ದಿರಿ; ಈಗ ಶಾಪನಿವಾರಣೆಯಾಯಿತು; ಆದ್ದರಿಂದ ನಿಮ್ಮ ವಿದ್ಯೆಗಳನ್ನು ಹಿಡಿಯಿರಿ; ನಿಮ್ಮ ನಿಮ್ಮ ಬಳಗವನ್ನು ಕರೆದುಕೊಂಡು ನಿಮ್ಮ ಸ್ಥಳಕ್ಕೆ ಹೋಗಿ!’ ಎಂದು ವಿದ್ಯೆಗಳನ್ನು ಕೊಟ್ಟು ಹೋದನು. ಆಮೇಲೆ ಅವರಿಬ್ಬರೂ ಬೇಕಾದಷ್ಟು ಹೊಂದಾವರೆಗಳನ್ನು ಕಿತ್ತುಕೊಂಡು ಆಕಾಶಮಾರ್ಗದಿಂದ ಹಿಮಾಲಯ ಶಿಖರಕ್ಕೆ ಬಂದರು. ಅಷ್ಟುಹೊತ್ತಿಗೆ ಅಶೋಕದತ್ತನ ರಾಕ್ಷಸಿಪತ್ನಿಗೂ ಶಾಪವಿಮೋಚನೆಯಾಗಿ ಅವಳೂ ವಿದ್ಯಾಧರಿಯಾಗಿದ್ದಳು. ಅವಳನ್ನೂ ಕರೆದುಕೊಂಡು ಅವರು ಒಂದು ಕ್ಷಣಮಾತ್ರದಲ್ಲಿ ವಾರಾಣಸಿಗೆ ಹಾರಿಬಂದರು. ಅವರನ್ನು ನೋಡಿದ ತಾಯಿತಂದೆಗಳಿಗೆ ಆನಂದವೋ ಆನಂದ! ಅವರು ಬಂದ ಸುದ್ದಿಯನ್ನು ಕೇಳಿ ಪ್ರತಾಪಮುಕುಟನೂ ಅಲ್ಲಿಗೆ ಬಂದನು. ಅಶೋಕದತ್ತನು ತಾನು ತಂದಿದ್ದ ಕಮಲಗಳನ್ನೆಲ್ಲಾ ಅವನಿಗೆ ಅರ್ಪಿಸಿದನು. ಒಂದು ಕೇಳಿದರೆ ಇಷ್ಟು ಬಂದುವಲ್ಲಾ ಎಂದು ಅವನಿಗೆ ಅತ್ಯಂತ ಹರ್ಷವಾಯಿತು. ಗೋವಿಂದಸ್ವಾಮಿಯು ಆಶ್ಚರ್ಯದಿಂದಲೂ ಕುತೂಹಲದಿಂದಲೂ ‘ಮಗು! ಆವೊತ್ತು ರಾತ್ರಿ ನೀನು ರಾಕ್ಷಸನಾದೆಯಲ್ಲಾ ಆಮೇಲೆ ಏನಾಯಿತು?’ ಎಂದು ಕೇಳಿದನು. ಅವನು ‘ನಾನು ಕೋಲಿನಿಂದ ತಲೆಬುರುಡೆಯನ್ನು ಬಡಿಯಲು ಅದರಲ್ಲಿದ್ದ ಕೊಬ್ಬು ನನ್ನ ಬಾಯಿಯಲ್ಲಿ ಬಿದ್ದು ನಾನು ಕೂಡಲೆ ರಾಕ್ಷಸನಾದೆನಷ್ಟೆ. ನನಗೆ ಕಪಾಲಸ್ಫೋಟನೆಂದು ಹೆಸರಿಟ್ಟು ಮಿಕ್ಕ ರಾಕ್ಷಸರು ನನ್ನನ್ನು ಅವರೊಡನೆ ಸೇರಿಸಿಕೊಂಡರು. ಅವರೊಡನೆ ನಾನು ಅವರ ಅಧಿಪತಿಯ ಹತ್ತಿರಕ್ಕೆ ಹೋದೆ. ಅವನು ನನ್ನನ್ನು ನೋಡುತ್ತಿದ್ದ ಹಾಗೆಯೇ ತನ್ನ ಸೇನಾಪತಿಯಾಗಿ ನಿಯಮಿಸಿಕೊಂಡನು. ಸ್ವಲ್ಪಕಾಲದಮೇಲೆ ಗಂಧರ್ವರೊಡನೆ ಯುದ್ಧಮಾಡುತ್ತಿದ್ದಾಗ ಅವನು ಶತ್ರುಗಳಿಂದ ಹತನಾದನು. ಆಮೇಲೆ ನಾನೇ ರಾಜನಾಗಿ ಆ ಊರಿನಲ್ಲಿ ರಾಜ್ಯವಾಳುತ್ತಿದ್ದೆ. ಅಲ್ಲಿಗೆ ಅಕಸ್ಮಾತ್ತಾಗಿ ಸ್ವರ್ಣಕಮಲಕ್ಕೆಂದು ಬಂದ ಅಶೋಕದತ್ತನನ್ನು ನೋಡಿದ ಕೂಡಲೆ ನನ್ನ ರಾಕ್ಷಸ ಜನ್ಮ ಹೋಯಿತು!’ ಎಂದನು. ಅಶೋಕದತ್ತನು “ನಾವು ಹಿಂದೆ ವಿದ್ಯಾಧರರಾಗಿದ್ದು ಆಕಾಶಮಾರ್ಗದಲ್ಲಿ ಹೋಗುತ್ತ ಗಂಗೆಯಲ್ಲಿ ಸ್ನಾನಮಾಡುತ್ತಿದ್ದ ಗಾಲವಾಶ್ರಮದ ಮುನಿಕನ್ಯಕೆಯರನ್ನು ನೋಡಿದೆವು. ನಮಗೆ ಅವರ ಮೇಲೆ ಆಸೆಯಾಯಿತು; ಅವರಿಗೂ ನಮ್ಮ ಮೇಲೆ ಮನಸ್ಸಾಯಿತು. ಅದನ್ನು ದಿವ್ಯದೃಷ್ಟಿಗಳಿಂದ ತಿಳಿದ ಅವರ ಬಂಧುಗಳು ‘ನೀವು ಮನುಷ್ಯರಾಗಿ ಹುಟ್ಟಿ; ನಿಮಗೆ ವಿಚಿತ್ರವಾದ ರೀತಿಯಲ್ಲಿ ವಿಯೋಗವುಂಟಾಗಲಿ; ಮನುಷ್ಯರಿಗೆ ಗೋಚರವಲ್ಲದ ಪ್ರದೇಶದಲ್ಲಿ ಒಬ್ಬನು ಮತ್ತೊಬ್ಬನನ್ನು ಕಂಡಾಗ ಜ್ಞಾನೋದಯವಾಗುತ್ತದೆ; ವಿದ್ಯಾಧರ ಗುರುವು ವಿದ್ಯೆಗಳನ್ನು ಕೊಡುತ್ತಾನೆ. ಆಮೇಲೆ ಮತ್ತೆ ವಿದ್ಯಾಧರರಾಗುವಿರಿ!’ ಎಂದು ಶಾಪಕೊಟ್ಟರು. ಅದರಂತೆ ಇದೆಲ್ಲವೂ ನಡೆದು ನಾವು ಮತ್ತೆ ವಿದ್ಯಾಧರರಾಗಿದ್ದೇವೆ.” ಎಂದನು. ಅಶೋಕದತ್ತನು ವಿದ್ಯಾಪ್ರಭಾವದಿಂದ ತಾಯಿತಂದೆಗಳನ್ನೂ ರಾಜಪುತ್ರಿಯನ್ನೂ ಪ್ರಬೋಧಗೊಳಿಸಲು ಅವರೂ ವಿದ್ಯಾಧರರಾದರು. ಆಮೇಲೆ ರಾಜನ ಅಪ್ಪಣೆ ತೆಗೆದುಕೊಂಡು ತಾಯಿತಂದೆಗಳನ್ನೂ ಇಬ್ಬರು ಹೆಂಡಿರನ್ನೂ ಕರೆದುಕೊಂಡು ವಿದ್ಯಾಧರ ಚಕ್ರವರ್ತಿಯಲ್ಲಿಗೆ ಹೋದನು. ಅವನು ಅಣ್ಣತಮ್ಮಂದಿರಿಗೆ ಅಶೋಕವೇಗ ವಿಜಯವೇಗ ಎಂಬ ಹೆಸರುಗಳನ್ನು ಕೊಟ್ಟನು. ಆಮೇಲೆ ತಮ್ಮ ಸ್ಥಳವಾದ ಗೋವಿಂದಕೂಟಕ್ಕೆ ಹೋಗಿ ಅಲ್ಲಿ ಎಲ್ಲರೂ ಸುಖವಾಗಿದ್ದರು. ಪ್ರತಾಪಮಕುಟರಾಜನೂ ಮತ್ತೊಂದು ಬೆಳ್ಳಿಯಕಲಶದ ಮೇಲೆ ಒಂದು ಚಿನ್ನದ ಕಮಲವನ್ನಿಟ್ಟು ಮಿಕ್ಕವುಗಳಿಂದ ಈಶ್ವರನನ್ನು ಪೂಜಿಸಿದನು. ವಿದ್ಯಾಧರರ ಸಂಬಂಧ ಉಂಟಾದ್ದರಿಂದ ತನ್ನ ಕುಲವು ಕೃತಾರ್ಥವಾಯಿತೆಂದು ಅವನು ಭಾವಿಸಿದನು.

ವಿಷ್ಣುದತ್ತನು ಈ ಕಥೆಯನ್ನು ಹೇಳಿ ‘ಹೀಗೆ ದಿವ್ಯರಾದ ವ್ಯಕ್ತಿಗಳು ಕಾರಣಾಂತರಗಳಿಂದ ಭೂಲೋಕದಲ್ಲಿ ಹುಟ್ಟುತ್ತಾರೆ. ನೀನೂ ದೇವಾಂಶಪುರುಷನೇ ಆಗಿರಬೇಕು; ಇಂಥ ದುಸ್ಸಾಧ್ಯವಾದ ಸಾಹಸಕೃತ್ಯಗಳಲ್ಲಿ ಉತ್ಸಾಹವಿರುವುದೇ ಒಂದು ಪ್ರಕೃತಿವಿಶೇಷವನ್ನು ಸೂಚಿಸುತ್ತದೆ; ನೀನು ಅಪೇಕ್ಷಿಸುತ್ತಿರುವ ಆ ಕನಕರೇಖೆಯೂ ದಿವ್ಯವ್ಯಕ್ತಿಯೇ ಆಗಿರಬೇಕು; ಇಲ್ಲದಿದ್ದರೆ ಅಷ್ಟು ಚಿಕ್ಕ ವಯಸ್ಸಿನವಳು ಕನಕಪುರಿಯನ್ನು ನೋಡಿದವನನ್ನೇ ತಾನು ಮದುವೆಯಾಗುವುದು ಎಂದು ಹೇಳುತ್ತಿದ್ದಳೇ?’ ಎಂದನು. ಶಕ್ತಿದೇವನಿಗೆ ಧೈರ್ಯವಾಯಿತು. ಅಂದಿನ ರಾತ್ರಿ ಕಳೆಯಿತು.

೩. ಮರುದಿನ ಬೆಳಿಗ್ಗೆ ಅವನು ಸತ್ಯವ್ರತನನ್ನು ಕಂಡು ‘ಅಯ್ಯಾ! ನಿನ್ನ ಇಷ್ಟಸಿದ್ಧಿಯಾಗುವುದಕ್ಕೆ ನಾನು ಒಂದು ಉಪಾಯ ಯೋಚಿಸಿದ್ದೇನೆ. ಅದೇನೆಂದರೆ- ಈ ಸಮುದ್ರಮಧ್ಯದಲ್ಲಿ ರತ್ನಕೂಟವೆಂಬ ದ್ವೀಪವಿದೆ. ಅಲ್ಲಿ ಸಮುದ್ರರಾಜನು ವಿಷ್ಣುವನ್ನು ಪ್ರತಿಷ್ಠೆಮಾಡಿದ್ದಾನೆ. ಆಷಾಢ ಶುದ್ಧ ದ್ವಾದಶಿಯ ದಿನ ಅಲ್ಲಿ ಜಾತ್ರೆ ನಡೆಯುತ್ತದೆ; ಅಂದು ಅಲ್ಲಿಗೆ ನಾನಾದ್ವೀಪದಿಂದ ಜನರು ಬಂದು ಸೇರುತ್ತಾರೆ; ಅವರಾರಿಂದಾದರೂ ಕನಕಪುರಿಯ ವಿಚಾರ ತಿಳಿದೀತು. ಆದ್ದರಿಂದ ಅಲ್ಲಿಗೆ ಹೋಗೋಣ ಬಾ; ಆ ಜಾತ್ರೆಯ ದಿನವೂ ಸಮೀಪಿಸಿದೆ!’ ಎಂದನು. ಅದರಂತೆ ಅವರು ಹಡಗಿನಲ್ಲಿ ಹೊರಟರು. ದೂರದಲ್ಲಿ ಒಂದು ಪರ್ವತಾಕಾರವಾದ ಆಲದಮರವನ್ನು ಕಂಡು ಸತ್ಯವ್ರತನು ‘ಆ ಆಲದ ಮರದ ಕೆಳಗೆ ಬಲವಾದ ಸುಳಿ ಇದೆ. ನಮ್ಮ ಹಡಗು ಆ ಕಡೆಯೇ ಹೋಗುತ್ತಿರುವುದರಿಂದ ನಮಗೆ ಅಳಿಗಾಲವು ಬಂದಿದೆಯೆಂದು ತೋರುತ್ತದೆ. ನನಗಾಗಿ ನಾನು ದುಃಖಪಡುವುದಿಲ್ಲ; ನೀನು ಇಷ್ಟು ಕಷ್ಟಪಟ್ಟರೂ ನಿನ್ನ ಮನೋರಥ ಸಫಲವಾಗಲಿಲ್ಲವಲ್ಲಾ ಎಂಬುದೊಂದೇ ದುಃಖ. ಅದಿರಲಿ: ಆ ಆಲದಮರ ಸಿಕ್ಕಿದಾಗ ನೀನು ಅದರ ಕೊಂಬೆಯನ್ನು ಹಿಡಿದುಕೋ; ಅದರಿಂದ ಜೀವ ಉಳಿದರೂ ಉಳಿದೀತು; ವಿಧಿವಿಲಾಸವನ್ನೂ ಸಮುದ್ರದ ಅಲೆಯನ್ನೂ ಯಾರು ಬಲ್ಲರು?’ ಎಂದನು. ಅಷ್ಟುಹೊತ್ತಿಗೆ ಆಲದಮರ ಬರಲು ಶಕ್ತಿದೇವನು ಧೈರ್ಯವಾಗಿ ಅದರ ಒಂದು ಕೊಂಬೆಯನ್ನು ಹಿಡಿದುಕೊಂಡನು. ಅವನಿಗೆ ತುಂಬ ನಿರುತ್ಸಾಹವಾಯಿತು. ಕನಕಪುರಿಯನ್ನೂ ಕಾಣಲಿಲ್ಲ. ಜೊತೆಗೆ ಈ ಸತ್ಯವ್ರತನನ್ನೂ ಸಮುದ್ರದಲ್ಲಿ ಮುಳುಗಿಸಿದೆ.!’ ಎಂದು ಚಿಂತಿಸುತ್ತ ಹಗಲನ್ನು ಕಳೆದನು. ರಾತ್ರಿ ಮರದ ಮೇಲೆ ಮರೆಯಾಗಿ ಕುಳಿತಿರಲು ಎಲ್ಲ ಕಡೆಯಿಂದಲೂ ಗೃಧ್ರಪಕ್ಷಿಗಳು ಬಂದು ಆ ಮರದ ಆಶ್ರಯವನ್ನು ಪಡೆದವು. ಅವುಗಳಲ್ಲಿ ಒಂದು ಮನುಷ್ಯರಂತೆ ಮಾತನಾಡುತ್ತ ‘ನಾನು ಇಂದು ಬೆಳಿಗ್ಗೆ ಕನಕಪುರಿಗೆ ಹೋಗಿದ್ದೆ; ನಾಳೆ ಬೆಳಿಗ್ಗೆಯೂ ಅಲ್ಲಿಗೆ ಹೋಗೋಣವೆಂದಿದ್ದೇನೆ; ಅದು ಸುಖವಾಗಿದೆ; ಸುಮ್ಮನೆ ದೂರ ಅಲೆದರೇನು ಪ್ರಯೋಜನ!’ ಎಂದಿತು. ಶಕ್ತಿದೇವನಿಗೆ ಅದನ್ನು ಕೇಳಿ ಪರಮಾನಂದವಾಯಿತು; ಕನಕಪುರಿ ಇದೆ ಎಂಬುದೂ ನಿರ್ಧರವಾಯಿತು. ಆಮೇಲೆ ಆ ಹಕ್ಕಿ ನಿದ್ರೆಮಾಡುತ್ತಿದ್ದಾಗ ಅವನು ಮೆಲ್ಲಗೆ ಹೋಗಿ ಅದರ ಬೆನ್ನಸಂದಿಯಲ್ಲಿ ಅಡಗಿಕೊಂಡನು. ಬೆಳಗ್ಗೆ ಅದು ಒಂದು ಕ್ಷಣದಲ್ಲಿ ಅವನನ್ನು ಹೊತ್ತುಕೊಂಡು ಹೋಗಿ ಕನಕಪುರಿಯಲ್ಲಿ ಇಳಿಯಿತು. ಅಲ್ಲಿ ಅವನು ಉಪಾಯವಾಗಿ ಅದರ ಬೆನ್ನಮೇಲಿಂದ ಇಳಿದು ಕೆಳಗೆ ಸುತ್ತಾಡುತ್ತಿರಲು ಹೂ ಕೊಯ್ಯುತ್ತಿದ್ದ ಇಬ್ಬರು ಹೆಂಗಸರು ಕಣ್ಣಿಗೆ ಬಿದ್ದರು. ಅವನು ಅವರಿದ್ದೆಡೆಗೆ ಹೋಗಿ ‘ಅಮ್ಮಾ! ಇದು ಯಾವ ಊರು? ನೀವು ಯಾರು?’ ಎಂದು ಕೇಳಿದನು. ಅವರು ‘ಅಯ್ಯಾ! ಇದು ಕನಕಪುರಿಯೆಂಬ ವಿದ್ಯಾಧರರ ವಾಸಸ್ಥಳ; ಇಲ್ಲಿ ಚಂದ್ರಪ್ರಭೆಯೆಂಬ ವಿದ್ಯಾಧರೆ ಇದ್ದಾಳೆ; ಇದು ಅವಳ ಉದ್ಯಾನ; ನಾವು ಅದರ ಕಾವಲುಗಾತಿಯರು!’ ಎಂದರು. ‘ಹಾಗಾದರೆ ನಿಮ್ಮ ಒಡತಿಯ ಪರಿಚಯಮಾಡಿಸುತ್ತೀರಾ?’ ಎಂದು ಕೇಳಿಕೊಂಡು ಅವರೊಡನೆ ಅವನು ಚಂದ್ರಪ್ರಭೆಯ ಅರಮನೆಗೆ ಹೋದನು. ಅವಳು ಅವನನ್ನು ಸ್ವಾಗತಿಸಿ ಅವನ ವೃತ್ತಾಂತವನ್ನು ಕೇಳಿ ತಿಳಿದು, ಏನನ್ನೋ ನೆನೆದು ನಿಟ್ಟುಸಿರುಬಿಟ್ಟು, ‘ಅಯ್ಯಾ! ಶಶಿಖಂಡನೆಂಬ ವಿದ್ಯಾಧರಾಧಿಪತಿಗೆ ನಾವು ನಾಲ್ಕು ಜನ ಹೆಣ್ಣುಮಕ್ಕಳಾದೆವು. ಅವರಲ್ಲಿ ಚಂದ್ರಪ್ರಭೆಯೆಂಬ ನಾನೇ ಹಿರಿಯವಳು; ಚಂದ್ರರೇಖೆ ಶಶಿರೇಖೆ ಶಶಿಪ್ರಭೆ ಎಂಬವರೇ ಮಿಕ್ಕ ಮೂರು ಜನ; ಒಂದು ಸಾರಿ ನನ್ನ ಮೂವರು ತಂಗಿಯರೂ ಗಂಗೆಗೆ ಸ್ನಾನಕ್ಕೆ ಹೋಗಿದ್ದು ಅಲ್ಲಿ ಜಲಕೇಳಿಯಾಡುತ್ತ ಯೌವನ ಮದದಿಂದ ಅಗ್ರ್ಯತಪಸನೆಂಬ ಮುನಿಗೆ ನೀರುಹಾರಿಸಿದರು. ಅವನು ಕೋಪಿಸಿಕೊಂಡು ‘ಹಾಳು ಹುಡುಗಿಯರಿರಾ! ನೀವು ಮನುಷ್ಯರಾಗಿ ಹುಟ್ಟಿ!’ ಎಂದು ಶಪಿಸಿದನು. ಅದರಂತೆ ಅವರು ಮರ್ತ್ಯಲೋಕಕ್ಕೆ ಹೋಗಲು ನಮ್ಮ ತಂದೆ ಈ ಊರನ್ನು ನನಗೆ ಒಪ್ಪಿಸಿ ಆ ಚಿಂತೆಯಿಂದ ಕಾಡಿಗೆ ಹೊರಟುಹೋದರು. ಪಾರ್ವತೀದೇವಿಯು ನನ್ನ ಕನಸಿನಲ್ಲಿ ಬಂದು, ನನಗೆ ಒಬ್ಬ ಮನುಷ್ಯನು ಗಂಡನಾಗುವನೆಂದು ಹೇಳಿದಳು. ಅದನ್ನೇ ಎದುರುನೋಡುತ್ತಿದ್ದ ನನಗೆ ನೀನು ಈ ಆಶ್ಚರ್ಯಕರವಾದ ರೀತಿಯಲ್ಲಿ ಲಭಿಸಿದೆ. ನಾನು ನಿನ್ನವಳು. ಈ ವಿಚಾರವನ್ನು ಮುಂದಿನ ಚತುರ್ದಶಿಯ ದಿನ ಋಷಭ ಪರ್ವತದಲ್ಲಿ ನಮ್ಮ ತಂದೆಗೆ ತಿಳಿಸಿ ಅವನ ಅನುಜ್ಞೆಯನ್ನು ಪಡೆದುಕೊಂಡು ಬರುತ್ತೇನೆ. ನಾನು ಹೋಗಿಬರುವವರೆಗೆ ನೀನು ಇಲ್ಲಿಯೇ ಇರು’ ಎಂದು ಹೇಳಿ ಅವನನ್ನು ದಿವ್ಯವಾಗಿ ಉಪಚರಿಸಿದಳು. ಚತುರ್ದಶಿ ಬರಲು “ನಾನು ಪರಿಜನರೆಲ್ಲರೊಡನೆ ಹೋಗುತ್ತೇನೆ; ಆದ್ದರಿಂದ ಒಬ್ಬನೇ ಇರಬೇಕಲ್ಲಾ ಎಂದು ಬೇಸರಪಟ್ಟುಕೊಳ್ಳಬೇಡ; ಎರಡು ದಿನದ ಮಟ್ಟಿಗೆ ಅದನ್ನು ತಡೆದುಕೊಂಡಿರು; ಎಲ್ಲಿ ಬೇಕಾದರೂ ಹೋಗು; ಎರಡನೆಯ ಅಂತಸ್ತಿಗೆ ಮಾತ್ರ ಹೋಗಬೇಡ!” ಎಂದು ಹೇಳಿ ಅವಳು ಹೊರಟುಹೋದಳು. ಶಕ್ತಿದೇವನು ಅಲ್ಲೆಲ್ಲಾ ತಿರುಗಾಡುತ್ತಾ ಕುತೂಹಲವನ್ನು ತಡೆಯಲಾರದೆ ಎರಡನೆಯ ಅಂತಸ್ತಿಗೆ ಹೋದನು. ಅಲ್ಲಿ ಮೂರು ರತ್ನಮಂಟಪಗಳಿದ್ದವು; ಒಂದರ ಬಾಗಿಲು ತೆರೆದಿತ್ತು. ಅದರೊಳಗಿಂದ ಹೋಗಲು, ಅಲ್ಲೊಂದು ರತ್ನಮಂಚದ ಮೇಲೆ ಯಾರೋ ಹೊದ್ದುಕೊಂಡು ಮಲಗಿದ್ದರು; ಮುಸುಕು ತೆಗೆದು ನೋಡಲು ಪರೋಪಕಾರಿ ರಾಜನ ಮಗಳೇ ಸತ್ತುಮಲಗಿದ್ದಳು! ‘ಇವಳಿಗಾಗಿಯೇ ನಾನು ಇಷ್ಟು ಸಾಹಸಮಾಡುತ್ತಿರುವುದು; ಇವಳು ಇಲ್ಲಿ ಸತ್ತುಮಲಗಿದ್ದಾಳಲ್ಲ! ಇದೇನು ಆಶ್ಚರ್ಯ! ಆದರೆ ಮುಖಕಾಂತಿ ಸ್ವಲ್ಪವೂ ಮಾಸಿಲ್ಲ; ಇದರಲ್ಲೇನೋ ಇಂದ್ರಜಾಲವಿರಬೇಕು!’ ಎಂದುಕೊಂಡು ಮಿಕ್ಕೆರಡು ಮಂಟಪಗಳಲ್ಲಿಯೂ ಹೋಗಿ ನೋಡಲು, ಅಲ್ಲಿಯೂ ಅವಳಂಥ ಇಬ್ಬರು ಹುಡುಗಿಯರು ಹಾಗೆಯೇ ಸತ್ತು ಮಲಗಿದ್ದರು. ಆಶ್ಚರ್ಯಮಗ್ನನಾಗಿ ಹೊರಕ್ಕೆ ಬರಲು ಕೆಳಗೆ ಒಂದು ಕೊಳವನ್ನೂ ಅದರ ತಡಿಯಲ್ಲಿ ಒಂದು ಕುದುರೆಯನ್ನೂ ಕಂಡನು. ಆದ್ದರಿಂದ ಕೆಳಗಿಳಿದು ಬಂದು ಆ ಕುದುರೆಯ ಮೇಲೆ ಹತ್ತಿಕೊಳ್ಳುವುದಕ್ಕೆ ಹೋಗಲು ಅದು ಅವನನ್ನು ಒದ್ದು ಆ ಕೊಳದೊಳಕ್ಕೆ ಒಗೆಯಿತು. ಅದರೊಳಗೆ ಮುಳುಗಿ ಎದ್ದಾಗ ಅವನು ವರ್ಧಮಾನಪುರದ ಉದ್ಯಾನದಲ್ಲಿದ್ದ ಕೊಳದಲ್ಲಿದ್ದನು. ಅವನಿಗೆ ಆಶ್ಚರ್ಯವಾಯಿತು; ತನಗೆ ಮೋಸವಾಯಿತು ಎಂದು ವ್ಯಥೆಪಟ್ಟುಕೊಂಡನು. ಆಮೇಲೆ ಮುಂದಾಗುವುದನ್ನು ಯಾರು ಬಲ್ಲರೆಂದುಕೊಂಡು ಚಿಂತಿಸುತ್ತ ತನ್ನ ಮನೆಗೆ ಹೋದನು. ಮರುದಿನ ರಾಜಭಟರು ‘ಕನಕಪುರಿಯನ್ನು ನೋಡಿದ ಬ್ರಾಹ್ಮಣನಾಗಲಿ, ಕ್ಷತ್ರಿಯನಾಗಲಿ ಯಾರಾದರೂ ಇದ್ದರೆ ಅವನಿಗೆ ರಾಜನು ತನ್ನ ಮಗಳನ್ನೂ ಯುವರಾಜಪದವಿಯನ್ನೂ ಕೊಡುತ್ತಾನೆ!’ ಎಂದು ಸಾರಿಕೊಂಡು ಹೋಗುತ್ತಿದ್ದುದನ್ನು ನೋಡಿ ಶಕ್ತಿದೇವನು ‘ನಾನು ನೋಡಿದ್ದೇನೆ’ ಎಂದು ಉತ್ತರಕೊಟ್ಟನು. ಅವನನ್ನು ಅವರು ರಾಜನ ಹತ್ತಿರಕ್ಕೆ ಕರೆದುಕೊಂಡು ಹೋದರು. ಅವನು, ಹಿಂದಿನಂತೆಯೇ ಈಗಲೂ ಸುಳ್ಳು ಹೇಳುತ್ತಾನೆಂದುಕೊಂಡನು. ಶಕ್ತಿದೇವನು ಸುಳ್ಳಾಗಿದ್ದರೆ ಶಿಕ್ಷೆ ಮಾಡಬಹುದೆಂದನು. ಆಮೇಲೆ ಅವನನ್ನು ತನ್ನ ಮಗಳ ಹತ್ತಿರಕ್ಕೆ ಕಳುಹಿಸಿದನು. ಅವಳೂ ಹಿಂದಿನಂತೆಯೇ ಅವನು ಸುಳ್ಳು ಹೇಳುತ್ತಿರಬಹುದೆಂದು ಶಂಕಿಸಲು, ಅವನು ‘ಸುಳ್ಳೋ ನಿಜವೋ! ಕನಕಪುರಿಯಲ್ಲಿ ನೀನು ಸತ್ತು ಮಂಚದ ಮೇಲೆ ಮಲಗಿರುವುದೇನು? ಇಲ್ಲಿ ಜೀವಸಹಿತ ಇರುವುದೇನು? ಈ ಕೌತುಕವನ್ನು ಹೇಳು!’ ಎಂದನು. ಈ ಗುರುತನ್ನು ಹೇಳಿದ ಕೂಡಲೆ ಅವಳು ತಂದೆಯನ್ನು ಕುರಿತು ‘ಈ ಮಹಾತ್ಮನು ಸತ್ಯವಾಗಿಯೂ ಕನಕಪುರಿಯನ್ನು ನೋಡಿದ್ದಾನೆ.; ನನ್ನನ್ನು ಅಲ್ಲಿ ಬೇಗ ಮದುವೆಮಾಡಿಕೊಳ್ಳುತ್ತಾನೆ: ಈಗ ನಾನು ಆ ದೇಹದಲ್ಲಿ ಸೇರಿಕೊಳ್ಳಬೇಕು; ಮುನಿಶಾಪದಿಂದ ನಿನ್ನ ಮನೆಯಲ್ಲಿ ಹುಟ್ಟಿದ್ದೆ; ಮನುಷ್ಯನೊಬ್ಬನು ಕನಕಪುರಿಗೆ ಬಂದು ನಿನ್ನ ದೇಹವನ್ನು ನೋಡಿದಾಗ ನಿನಗೆ ಶಾಪವಿಮೋಚನೆಯಾಗಿ ನೀನು ಅವನನ್ನು ಮದುವೆಯಾಗುತ್ತೀಯೆ; ಈ ಮನುಷ್ಯ ಜನ್ಮದಲ್ಲಿ ನೀನು ಜಾತಿಸ್ಮರಳಾಗಿರುತ್ತೀಯೆ; ಎಂದು ಆ ಮುನಿಯು ಹೇಳಿದ್ದನು!’ ಎಂದು ತಿಳಿಸಿ ಅವಳು ಆ ದೇಹವನ್ನು ಬಿಟ್ಟಳು. ಶಕ್ತಿದೇವನು ಉಭಯಭ್ರಷ್ಟನಾಗಿ ನೊಂದುಕೊಂಡು ಆಮೇಲೆ ‘ಕನಕರೇಖೆಯು ತನ್ನ ಇಷ್ಟಾರ್ಥ ಸಿದ್ಧಿಸುವುದೆಂದು ಹೇಳಿದ್ದಳು; ಆದ್ದರಿಂದ ಏಕೆ ಖಿನ್ನನಾಗಲಿ!’ ಎಂದುಕೊಂಡು ಮತ್ತೆ ಕನಕಪುರಿಯ ಕಡೆಗೆ ಹೊರಟನು. ವಿಟಂಕಪುರಕ್ಕೆ ಹೋಗಲು ಹಿಂದೆ ಸಿಕ್ಕಿ ಹಡಗು ಒಡೆದು ಹೋದ ಆ ಸಮುದ್ರದತ್ತನೇ ಮತ್ತೆ ಕಣ್ಣಿಗೆ ಬಿದ್ದನು. ಅವನು ಒಂದು ಹಲಗೆ ಹಿಡಿದು ತೇಲುತ್ತ ವ್ಯಾಪಾರಕ್ಕೆ ಹೋಗಿ ಹಿಂತಿರುಗುತ್ತಿದ್ದ ತನ್ನ ತಂದೆಯ ಹಡಗನ್ನು ಕಂಡು ಅದರಲ್ಲಿ ಹತ್ತಿಕೊಂಡು ಬಂದಿದ್ದನು. ಅವನ ಕಡೆಯ ವ್ಯಾಪಾರಿಗಳು ಉತ್ಸ್ಥಲದ್ವೀಪಕ್ಕೆ ಹೋಗುವವರಾಗಿದ್ದರು. ಅವರೊಡನೆ ಅವನೂ ಹೋಗಿ ವಿಷ್ಣುದತ್ತನ ಮಠಕ್ಕೆ ಅಂಗಡಿಬೀದಿಯ ಮಾರ್ಗವಾಗಿ ಹೋಗುತ್ತಿರಲು, ಸತ್ಯವ್ರತನ ಮಕ್ಕಳು ಅವನನ್ನು ಕಂಡು ‘ನಮ್ಮ ತಂದೆಯೂ ನೀನೂ ಒಟ್ಟಿಗೆ ಕನಕಪುರಿಗೆ ಹೋದಿರಿ; ನೀನೊಬ್ಬನೇ ಹಿಂತಿರುಗಿ ಬಂದೆ; ನೀನೇ ಅವನನ್ನು ಎಲ್ಲೋ ಕೊಂದಿದ್ದೀಯೆ!' ಎಂದು ಅವನನ್ನು ಚಂಡಿಯ ಮುಂದೆ ಬಲಿ ಕೊಡುವುದಕ್ಕೆಂದು ಹಿಡಿದುಕೊಂಡು ಹೋದರು. ಆ ದೇವಸ್ಥಾನದಲ್ಲಿ ರಾತ್ರಿ ಕೂಡಿಹಾಕಿರಲು ಅವನು ಆ ದೇವತೆಯನ್ನು ಸ್ತೋತ್ರಮಾಡಿ ಮಲಗಿದನು. ಅವಳು ಕನಸಿನಲಿ ಕಾಣಿಸಿಕೊಂಡು ‘ಶಕ್ತಿದೇವ! ಹೆದರಬೇಡ! ನಿನಗೆ ಕೆಡುಕಾಗುವುದಿಲ್ಲ; ಬಿಂದುಮತಿಯೆಂಬ ಸತ್ಯವ್ರತನ ಮಗಳು ನಿನ್ನನ್ನು ಬೆಳಿಗ್ಗೆ ಕಂಡು ನಿನ್ನನ್ನು ವರಿಸುತ್ತಾಳೆ. ನಿನಗೆ ಬಿಡುಗಡೆಯಾಗುತ್ತದೆ; ಅವಳು ಶಾಪಚ್ಯುತಳಾದ ದಿವ್ಯಸ್ತ್ರೀ!’ ಎಂದು ಧೈರ್ಯ ಹೇಳಿದಳು.* ಅದರಂತೆಯೇ ಎಲ್ಲವೂ ನಡೆದು ಅವನು ಬಿಂದುಮತಿಯೊಡನೆ ಸುಖವಾಗಿದ್ದನು. ಅವಳು ಅವನಿಗೆ ರಹಸ್ಯವಾಗಿ ‘ಈ ದ್ವೀಪದಲ್ಲಿಯೇ ನಿನಗೆ ಇನ್ನೊಬ್ಬಹೆಂಡತಿ ದೊರೆಯುತ್ತಾಳೆ; ಅವಳು ಬಸುರಿಯಾದ ಎಂಟನೆಯ ತಿಂಗಳಲ್ಲಿ ನೀನು ಅವಳ ಹೊಟ್ಟೆಯನ್ನು ಕುಯ್ದು ಅವಳ ಗರ್ಭವನ್ನು ತೆಗೆಯಬೇಕು; ಇದರಲ್ಲಿ ಕನಿಕರ ತೋರಬಾರದು; ಇದಕ್ಕೆ ಒಂದು ಕಾರಣವಿದೆ!’ ಎಂದು ಹೇಳಿ ಹಾಗೆ ಮಾಡುವಂತೆ ಮಾತು ತೆಗೆದುಕೊಂಡಳು. ಅವರು ಹೀಗೆ ಮಾತನಾಡುತ್ತಿರುವಾಗ ಒಂದು ದೊಡ್ಡ ಹಂದಿಯು ಸಿಕ್ಕಿಸಿಕ್ಕಿದವರನ್ನು ಕೊಲ್ಲುತ್ತ ಬರುತ್ತಿತ್ತೆಂದು ಅವನ ಭಾವಮೈದುನನು ಹೇಳಿದನು. ಕೂಡಲೆ ಅವನು ಕೈಯ್ಯಲ್ಲಿ ಒಂದು ಕತ್ತಿಹಿಡಿದು ಅದನ್ನು ಅಟ್ಟಿಸಿಕೊಂಡು ಹೋಗಿ ಹೊಡೆದನು. ಅದು ಏಟು ತಿಂದು ಒಂದು ಗುಹೆಯೊಳಕ್ಕೆ ಹೋಯಿತು. ಅವನು ಅದನ್ನು ಹಿಂಬಾಲಿಸಿ ಹೋಗಲು, ಒಳಗೆ ಹಂದಿಗೆ ಬದಲಾಗಿ ಒಂದು ದೊಡ್ಡ ಉದ್ಯಾನ ಕಂಡಿತು. ಅದರಲ್ಲಿ ಒಬ್ಬ ಅದ್ಭುತರೂಪವತಿಯು ಸರಸರನೆ ಬರುತ್ತಿದ್ದಳು. ಅವಳ ವಿಚಾರವನ್ನು ಕೇಳಲು ಅವಳು ‘ನಾನು ಚಂಡವಿಕ್ರಮರಾಜನ ಮಗಳಾದ ಬಿಂದುರೇಖೆ; ಜ್ವಲಿತಲೋಚನನೆಂಬ ರಾಕ್ಷಸನು ನನ್ನನ್ನು ಹೊತ್ತುಕೊಂಡು ಬಂದಿದ್ದನು. ಅವನು ಮಾಂಸಕ್ಕಾಗಿ ಹಂದಿಯ ವೇಷದಲ್ಲಿ ಹೊರಗಡೆ ಹೋಗಿದ್ದಾಗ ಯಾರೋ ವೀರನು ಅವನನ್ನು ಹೊಡೆದನು; ಆದ್ದರಿಂದ ಅವನು ಈಗತಾನೇ ಇಲ್ಲಿಬಂದು ಪ್ರಾಣಬಿಟ್ಟಿದ್ದಾನೆ! ನಾನು ಬಿಡುಗಡೆಹೊಂದಿ ಹೋಗುತ್ತಿದ್ದೇನೆ !’ ಎಂದಳು. ಶಕ್ತಿದೇವನು ರಾಕ್ಷಸನನ್ನು ಕೊಂದವನು ತಾನೇ ಎನ್ನಲು ಅವಳು ಸಂತೋಷಪಟ್ಟು ‘ಹಾಗಾದರೆ ನೀನೇ ನನ್ನಪತಿ!’ ಎಂದು ಅವನನ್ನು ವರಿಸಿದಳು. ಬಿಂದುರೇಖೆಯು ಗರ್ಭಿಣಿಯಾದಳು. ಬಿಂದುಮತಿಯು ಎಂಟನೆಯ ತಿಂಗಳಲ್ಲಿ ಗಂಡನಿಗೆ ಜ್ಞಾಪಕ ಕೊಟ್ಟಳು. ಅವನು ಖಿನ್ನನಾಗಿ ಬಿಂದುರೇಖೆಯ ಹತ್ತಿರಕ್ಕೆ ಹೋಗಲು ಅವಳು ‘ಆರ್ಯಪುತ್ರ! ಏಕೆ ಚಿಂತೆಪಡುತ್ತಿದ್ದೀಯೆ? ನನ್ನ ಗರ್ಭವನ್ನು ತೆಗೆಯಬೇಕೆಂದು ಬಿಂದುಮತಿ ನಿನಗೆ ಹೇಳಿರುವುದನ್ನು ನಾನು ಬಲ್ಲೆ; ಅದನ್ನು ನೀನು ಮಾಡಲೇಬೇಕು; ಅದರಿಂದ ಆಗಬೇಕಾದ ಕಾರ್ಯವೊಂದಿದೆ. ಇದರಲ್ಲಿ ಕ್ರೌರ್ಯವೇನೂ ಇಲ್ಲ' ಎಂದು ಈ ಕಥೆಯನ್ನು ಹೇಳಿದಳು: -


### ದೇವದತ್ತನ ಕಥೆ


ಹಿಂದೆ ಕಂಬುಕಾಪುರದಲ್ಲಿ ಹರಿದತ್ತನೆಂಬ ಬ್ರಾಹ್ಮಣನಿದ್ದನು. ದೇವದತ್ತನೆಂಬ ಅವನ ಮಗನು ವಿದ್ಯಾವಂತನಾದರೂ ಜೂಜಿಗೆ ಬಿದ್ದು ಮೈಮೇಲಿನ ಬಟ್ಟೆಯನ್ನೂ ಸೋತು ತಂದೆಗೆ ಮುಖ ತೋರಿಸುವುದಕ್ಕೆ ನಾಚಿಕೊಂಡು ಒಂದು ಪಾಳುದೇವಾಲಯಕ್ಕೆ ಹೋದನು. ಅಲ್ಲಿ ಜಾಲಪಾದನೆಂಬ ಮಹಾವ್ರತಿ ಇದ್ದನು. ಅವನಿಗೆ ನಮಸ್ಕರಿಸಲು ಅವನು ತನ್ನ ಮೌನವನ್ನು ಬಿಟ್ಟು ದೇವದತ್ತನ ಕಷ್ಟವನ್ನು ವಿಚಾರಿಸಿ ‘ಅಯ್ಯಾ! ಜೂಜಿಗೆ ಎಷ್ಟು ಹಣ ದೊರೆತರೆ ತಾನೇ ಸಾಕಾದೀತು?ಈ ವಿಪತ್ತಿನಿಂದ ಪಾರಾಗಬೇಕಾದರೆ ನಾನು ಹೇಳಿದಹಾಗೆ ಕೇಳು ನೀನು ವಿದ್ಯಾಧರನಾಗುತ್ತೀಯೆ!’ ಎಂದು ಹೇಳಿ ತನ್ನ ಹತ್ತಿರವೇ ನಿಲ್ಲಿಸಿಕೊಂಡನು. ಮಾರನೆಯ ದಿನ ರಾತ್ರಿ ಶ್ಮಶಾನಕ್ಕೆ ಹೋಗಿ ಆಲದಮರದ ಕೆಳಗೆ ಪೂಜಿಸಿ ಪರಮಾನ್ನವನ್ನು ನೈವೇದ್ಯಮಾಡಿ ಬಲಿ ಎರಚಿ “ನೀನೂ ಹೀಗೆಯೇ ಮಾಡಿ ‘ವಿದ್ಯುತ್ಪ್ರಭೆ! ಈ ಪೂಜೆಯನ್ನು ಒಪ್ಪಿಸಿಕೋ!’ ಎಂದು ಹೇಳು. ಹಾಗಾದರೆ ನಮ್ಮಿಬ್ಬರಿಗೂ ಸಿದ್ಧಿ ಲಭಿಸುತ್ತದೆ.” ಎಂದು ಹೇಳಿದನು. ಅವನು ಅದರಂತೆ ಮಾಡುತ್ತಿರಲು ಒಂದು ಸಾರಿ ಆ ಮರವನ್ನು ಒಡೆದುಕೊಂಡು ಒಬ್ಬ ದಿವ್ಯಸ್ತ್ರೀಯು ಹೊರಗೆಬಂದು ‘ಅಯ್ಯಾ! ನನ್ನ ಒಡತಿಯು ನಿನ್ನನ್ನು ಕರೆಯುತ್ತಾಳೆ, ಬಾ!’ ಎಂದು ಒಳಕ್ಕೆ ಕರೆದುಕೊಂಡು ಹೋದಳು. ಅಲ್ಲಿ ಒಂದು ರತ್ನಮಂದಿರವಿತ್ತು. ಆ ಮಂದಿರದಲ್ಲಿ ಮಂಚದ ಮೇಲೆ ಒಬ್ಬ ರೂಪವತಿಯಾದ ಹೆಂಗಸು ಮಲಗಿದ್ದಳು. ಅವಳು ಅವನನ್ನು ಸ್ವಾಗತಿಸಿ ತನ್ನ ಹತ್ತಿರ ಕೂಡಿಸಿಕೊಂಡು ‘ಮಹಾಭಾಗ! ನಾನು ರತ್ನವರ್ಷನೆಂಬ ಯಕ್ಷರಾಜನ ಮಗಳು. ವಿದ್ಯುತ್​ಪ್ರಭೆಯೆಂಬುದು ನನ್ನ ಹೆಸರು. ಈ ಜಾಲಪಾದನು ನನ್ನನ್ನು ಪೂಜಿಸುತ್ತಿದ್ದಾನೆ; ಅವನಿಗೆ ಸಿದ್ಧಿಯನ್ನೇನೋ ಕೊಡುತ್ತೇನೆ. ಆದರೆ ನಾನು ನಿನ್ನ ರೂಪಿನಲ್ಲಿ ಮೋಹಗೊಂಡಿದ್ದೇನೆ; ನೀನು ನನ್ನನ್ನು ಮದುವೆಯಾಗು’ ಎಂದಳು. ಅವನು ಒಪ್ಪಿ ಅವಳೊಡನೆ ಇರುತ್ತ, ಅವಳು ಗರ್ಭಿಣಿಯಾಗಲು, ಮಹಾವ್ರತಿಯ ಹತ್ತಿರಕ್ಕೆ ಬಂದು ಅಂಜುತ್ತಾ ಅಂಜುತ್ತಾ ನಡೆದ ಸಂಗತಿಯನ್ನೆಲ್ಲಾ ತಿಳಿಸಿದನು. ಅವನು ‘ಅಯ್ಯಾ! ನೀನು ಮಾಡಿದ್ದು ಒಳ್ಳೆಯದಾಯಿತು. ನೀನು ಹಿಂತಿರುಗಿ ಹೋಗಿ ಆ ಯಕ್ಷಸ್ತ್ರೀಯ ಹೊಟ್ಟೆಸೀಳಿ ಗರ್ಭವನ್ನು ತೆಗೆದುಕೊಂಡು ಬಾ !’ ಎಂದು ಹೇಳಿಕಳುಹಿಸಿದನು. ಅವನು ಆ ಕೆಲಸ ಮಾಡುವುದು ಹೇಗೆಂದು ಯಕ್ಷಿಣಿಯ ಮುಂದೆ ಖಿನ್ನನಾಗಿ ನಿಂತಿರಲು ಅವಳು ‘ಆರ್ಯಪುತ್ರ! ಇದಕ್ಕೇಕೆ ಚಿಂತೆ! ಜಾಲಪಾದನು ಹೇಳಿದಂತೆ ನನ್ನ ಹೊಟ್ಟೆ ಸೀಳಿ ಗರ್ಭವನ್ನು ತೆಗೆ! ಅದನ್ನು ನೀನು ಮಾಡದಿದ್ದರೆ ನಾನೇ ಮಾಡುತ್ತೇನೆ’ ಎಂದಳು. ಅವನು ಹಿಂದುಮುಂದು ನೋಡುತ್ತಿರಲು ಅವಳೇ ಅದನ್ನು ತೆಗೆದುಕೊಟ್ಟು ‘ಇದನ್ನು ತಿಂದವನು ವಿದ್ಯಾಧರನಾಗುತ್ತಾನೆ; ತೆಗೆದುಕೋ!’ ಎಂದು ಕೊಟ್ಟಳು. ಮತ್ತು ‘ವಿದ್ಯಾಧರಿಯಾದ ನಾನು ಶಾಪದಿಂದ ಹೀಗೆ ಯಕ್ಷಿಣಿಯಾಗಿದ್ದೆ; ಈಗ ಶಾಪವಿಮೋಚನೆಯಾಯಿತು. ನಾನು ವಿದ್ಯಾಧರಲೋಕಕ್ಕೆ ಹೋಗುತ್ತೇನೆ; ಅಲ್ಲಿ ಮತ್ತೆ ನೋಡುತ್ತೇನೆ!’ ಎಂದು ಅವಳು ಹಾರಿಹೋದಳು. ಅವನು ಆ ಗರ್ಭವನ್ನು ತಂದು ಜಾಲಪಾದನಿಗೆ ಕೊಟ್ಟನು. ಅವನು ಭೈರವನನ್ನು ಪೂಜಿಸಿಕೊಂಡು ಬಾ ಎಂದು ದೇವದತ್ತನನ್ನು ಕಳುಹಿಸಿ ಅವನು ಬರುವ ಹೊತ್ತಿಗೆ ಆ ಗರ್ಭವನ್ನು ಬೇಯಿಸಿ ತಿಂದು ವಿದ್ಯಾಧರನಾಗಿ ದೇವದತ್ತನ ಕಣ್ಣೆದುರಿಗೇ ಹಾರಿಹೋದನು. ಅವನಿಂದ ಮೋಸವಾಯಿತಲ್ಲಾ ಎಂದುಕೊಂಡು ದೇವದತ್ತನು ಶ್ಮಶಾನಕ್ಕೆ ಹೋಗಿ ಒಂದು ಶವದಲ್ಲಿ ಭೇತಾಳನನ್ನು ಆವಾಹನೆಮಾಡಿ ತನ್ನ ಮಾಂಸದಿಂದ ಅವನನ್ನು ತೃಪ್ತಿಪಡಿಸಿ ಒಲಿಸಿಕೊಂಡನು. ಆಮೇಲೆ ಅವನ ಸಹಾಯದಿಂದ ವಿದ್ಯಾಧರ ಲೋಕದಲ್ಲಿ ಜಾಲಪಾದನಿದ್ದೆಡೆಗೆ ಹೋಗಲು ಅವನು ವಿದ್ಯುತ್ಪ್ರಭೆಯನ್ನು ತನ್ನ ಹೆಂಡತಿಯಾಗುವಂತೆ ನಿರ್ಬಂಧಪಡಿಸುತ್ತಿದ್ದದ್ದನ್ನು ಕಂಡನು. ಅವನನ್ನು ಕಂಡಕೂಡಲೆ ಜಾಲಪಾದನ ಕೈಯ್ಯಿಂದ ಕತ್ತಿ ಜಾರಿ ಬಿತ್ತು. ಅದನ್ನು ತೆಗೆದುಕೊಂಡನು; ಆದರೆ ಜಾಲಪಾದನನ್ನು ಕೊಲ್ಲದೆ ಬೇತಾಳನ ಮೂಲಕ ಅವನು ಮೊದಲಿದ್ದೆಡೆಗೇ ಕಳುಹಿಸಿದನು. ಆ ಕ್ಷಣದಲ್ಲಿ ಪಾರ್ವತಿಯು ಕಾಣಿಸಿಕೊಂಡು ಅವನಿಗೆ ವಿದ್ಯೆಗಳನ್ನೂ ವಿದ್ಯಾಧರಾಧಿಪತ್ಯವನ್ನೂ ಕೊಟ್ಟಳು. ಆಮೇಲೆ ಅವನು ವಿದ್ಯುತ್ಪ್ರಭೆಯೊಡನೆ ಸುಖವಾಗಿ ವಿದ್ಯಾಧರ ರಾಜ್ಯವನ್ನು ಆಳಿಕೊಂಡಿದ್ದನು.

ಈ ಕಥೆಯನ್ನು ಹೇಳಿ ಬಿಂದುರೇಖೆಯು ‘ಆದ್ದರಿಂದ ಯಾವ ಚಿಂತೆಯನ್ನೂ ಮಾಡದೆ ನನ್ನ ಗರ್ಭವನ್ನು ತೆಗೆ!’ ಎಂದಳು. ‘ಶಕ್ತಿದೇವ! ನಿಶ್ಚಿಂತನಾಗಿ ಅದನ್ನು ತೆಗೆ; ಅದರ ಕುತ್ತಿಗೆಯನ್ನು ಹಿಡಿದುಕೊಂಡಕೂಡಲೆ ಅದು ಒಂದು ಕತ್ತಿಯಾಗುತ್ತದೆ!’ ಎಂದು ಅಶರೀರವಾಣಿಯಾಯಿತು. ಆಗ ಅವನು ಧೈರ್ಯವಾಗಿ ಗರ್ಭವನ್ನು ತೆಗೆದು ಅದನ್ನು ಹಿಡಿದುಕೊಳ್ಳಲು ಅದು ಕತ್ತಿಯಾಯಿತು. ಅವನು ವಿದ್ಯಾಧರನಾದನು. ಬಿಂದುರೇಖೆಯು ಅಂತರ್ಧಾನವಾದಳು. ಆಗ ಅವನು ಬಿಂದುಮತಿಯ ಹತ್ತಿರಕ್ಕೆ ಹೋಗಿ ಇದೆಲ್ಲವನ್ನೂ ತಿಳಿಸಲು ಅವಳು ‘ನಾಥ! ನಾವು ಮೂವರೂ ಅಕ್ಕತಂಗಿಯರು; ಕನಕಪುರಿಯಲ್ಲಿ ಶಾಪಪಡೆದು ಇಲ್ಲಿ ಹುಟ್ಟಿದ್ದೆವು. ಅವರಿಬ್ಬರಿಗೆ ಶಾಪವಿಮೋಚನೆಯಾಗಿ ಅಲ್ಲಿಗೆ ಹೋದರು; ನಾನು ಈಗ ಅಲ್ಲಿಗೆ ಹೋಗುತ್ತೇನೆ; ಚಂದ್ರಪ್ರಭೆಯು ನಮ್ಮೆಲ್ಲರಿಗೂ ಹಿರಿಯಳು. ಖಡ್ಗದ ಪ್ರಭಾವದಿಂದ ನೀನೂ ಬೇಗ ಬಾ; ನಾವು ನಾಲ್ಕುಜನರನ್ನೂ ಇತರರನ್ನೂ ಮದುವೆಯಾಗಿ ನಮ್ಮ ತಂದೆಯ ರಾಜ್ಯವನ್ನು ಆಳುವೆಯಂತೆ!’ ಎಂದಳು. ಅವನು ಹಾಗೇ ಅಗಲೆಂದು ಅವಳೊಡನೆ ಆಕಾಶಮಾರ್ಗದಿಂದ ಕನಕಪುರಿಗೆ ಹೋದನು. ಅಲ್ಲಿಂದ ಅವರೆಲ್ಲರೂ ಶಶಿಖಂಡನೆಂಬ ಆ ವಿದ್ಯಾಧರರಾಜನಲ್ಲಿಗೆ ಹೋದರು. ಅವನು ಸಂತೋಷಪಟ್ಟು ಶಕ್ತಿದೇವನಿಗೆ ಶಕ್ತಿವೇಗನೆಂಬ ಹೆಸರಿಟ್ಟು ತನ್ನ ರಾಜ್ಯವನ್ನೂ ವಿದ್ಯೆಗಳನ್ನೂ ಹೆಣ್ಣುಮಕ್ಕಳನ್ನೂ ಕೊಟ್ಟನು. ಆ ಶಕ್ತಿವೇಗನೇ ನಾನು; ನನ್ನ ಮಾವನ ಅಪ್ಪಣೆಯಂತೆ ಮುಂದೆ ವಿದ್ಯಾಧರ ಚಕ್ರವರ್ತಿಯಾಗಲಿರುವ ತಮ್ಮ ಮಗನಿಗೆ ವಂದಿಸಿಹೋಗೋಣವೆಂದು ಬಂದೆ-ಎಂದು ಹೇಳಿ ವತ್ಸರಾಜನ ಅನುಜ್ಞೆಯನ್ನು ಪಡೆದು ಆಕಾಶಮಾರ್ಗದಿಂದ ಹೊರಟುಹೋದನು. ಎಳೆಯ ಮಗುವಿನಿಂದಲೂ ರಾಣಿಯರಿಂದಲೂ ಮಂತ್ರಿಗಳಿಂದಲೂ ಕೂಡಿಕೊಂಡು ರಾಜನು ತುಂಬ ಆನಂದದಲ್ಲಿದ್ದನು.

ಚತುರ್ದಾರಿಕಾಲಂಬಕ ಮುಗಿಯಿತು

ಶ್ರೀರಸ್ತು





## ೦೬. ಮದನಮಂಚುಕಾಲಂಬಕ


ತರ್ಜಯನ್ನಿವ ವಿಘ್ನೌಘಾನ್ನ ಮಿತೋನ್ನ ಮಿತೇನ ಯಃ ।

ಮುಹುರ್ವಿಭಾತಿ ಶಿರಸಾ ಸ ಪಾಯಾದ್ವೋ ಗಜಾನನಃ ॥

ನಮಃ ಕಾಮಾಯ ಯದ್ಬಾಣಪಾತೈರಿವ ನಿರಂತರಂ ।

ಭಾತಿ ಕಂಟಕಿತಂ ಶಂಭೋರಪ್ಯು ಮಾಲಿಂಗಿತಂ ವಪುಃ ॥

೧. ನರವಾಹನದತ್ತನಿಗೆ ಎಂಟುವರ್ಷ ತುಂಬಿತು. ಆಗ ಅವನು ವಿದ್ಯೆ ಕಲಿಯುತ್ತಲೂ ಮಂತ್ರಿಪುತ್ರರೊಡನೆ ಉಪವನಗಳಲ್ಲಿ ಕ್ರೀಡಿಸುತ್ತಲೂ ಕಾಲಕಳೆಯುತ್ತಿದ್ದನು.





ರತ್ನದತ್ತನ ಕಥೆ


ಅತ್ತ ವಿತಸ್ತಾನದಿಯ ತೀರದಲ್ಲಿರುವ ತಕ್ಷಶಿಲೆಗೆ ಬುದ್ಧಭಕ್ತನಾದ ಕಳಿಂಗದತ್ತನೆಂಬವನು ರಾಜನಾಗಿದ್ದನು. ಆ ಊರಿನಲ್ಲಿ ವಿತಸ್ತಾದತ್ತನೆಂಬ ಬೌದ್ಧವರ್ತಕನಿದ್ದನು. ಅವನ ಮಗನಾದ ರತ್ನದತ್ತನು, ಬ್ರಾಹ್ಮಣಧರ್ಮವನ್ನು ಬಿಟ್ಟು ಶ್ರಮಣರನ್ನು ಪೂಜಿಸುತ್ತಿದ್ದದ್ದಕ್ಕಾಗಿ ತಂದೆಯನ್ನು ಹಳಿಯುತ್ತಿದ್ದನು. ತಂದೆಯು ‘ಧರ್ಮವು ಒಂದು ರೂಪವಲ್ಲ; ಸತ್ಯ ದಯೆ ರಾಗದ್ವೇಷಗಳ ತ್ಯಾಗ ಇವೇ ಬ್ರಾಹ್ಮಣ್ಯವೆಂದು ಹೇಳುತ್ತಾರೆ. ಬೌದ್ಧಧರ್ಮವು ಸರ್ವಪ್ರಾಣಿಗಳಿಗೂ ಅಭಯವನ್ನು ನೀಡುತ್ತದೆ; ಅದಕ್ಕಿಂತ ಹೆಚ್ಚಿನ ಉಪಕಾರವಿಲ್ಲ; ಅಹಿಂಸಾಪ್ರಧಾನವಾದ ಇಂಥ ದರ್ಶನದಲ್ಲಿ ಆಸಕ್ತನಾಗಿರುವುದು ಅಧರ್ಮವಲ್ಲ’ ಎಂದು ತಿಳಿಯಹೇಳಿದನು. ಆದರೆ ಅವನು ತಂದೆಯನ್ನು ಇನ್ನೂ ನಿಂದಿಸಿದನು; ಆದ್ದರಿಂದ ಅವನು ನೊಂದು ಧರ್ಮಶಾಸಕನಾದ ದೊರೆಯ ಹತ್ತಿರ ಇದನ್ನು ತಿಳಿಸಿದನು. ಅವನು ಉಪಾಯವಾಗಿ ವರ್ತಕಪುತ್ರನನ್ನು ಕರೆಸಿ ಕೋಪವನ್ನು ನಟಿಸುತ್ತಾ ‘ಈ ದೇಶದೂಷಕನನ್ನು ಕೊಂದುಬಿಡಿ!’ ಎಂದು ಆಜ್ಞೆಮಾಡಿದನು. ತಂದೆಯು ಕೇಳಿಕೊಂಡದ್ದರ ಮೇಲೆ ‘ಧರ್ಮಾಚರಣೆಗೆ ಎರಡು ತಿಂಗಳು ಅವಕಾಶಕೊಟ್ಟು ಅನಂತರ ಅವನನ್ನು ಕರೆತನ್ನಿ!’ ಎಂದು ಅವನನ್ನು ಅವನ ತಂದೆಯ ವಶಕ್ಕೆ ಒಪ್ಪಿಸಿದನು. ಅವನು ‘ನಾನೇನು ಮಾಡಿದೆ? ನಿಷ್ಕಾರಣವಾಗಿ ನನ್ನನ್ನು ಇನ್ನು ಎರಡು ತಿಂಗಳಿಗೆ ಕೊಲ್ಲುತ್ತಾರಂತಲ್ಲ!’ ಎಂದು ಚಿಂತೆಯಿಂದಲೂ ಭಯದಿಂದಲೂ ಅನ್ನನೀರು ಬಿಟ್ಟು ಬಡವಾದನು. ಎರಡು ತಿಂಗಳನಂತರ ವರ್ತಕನು ಮಗನನ್ನು ದೊರೆಯ ಮುಂದೆ ನಿಲ್ಲಿಸಲು, ರಾಜನು ‘ಏಕಯ್ಯಾ ಇಷ್ಟು ಬಡವಾಗಿಬಿಟ್ಟಿದ್ದೀಯೆ? ನಾನೇನು ನಿನಗೆ ಊಟಕ್ಕೆ ಅಡ್ಡಿಮಾಡಲಿಲ್ಲವಲ್ಲ!’ ಎಂದು ಕೇಳಿದನು. ವರ್ತಕಪುತ್ರನು ‘ಪ್ರಭು! ಮೃತ್ಯುವನ್ನು ಎದುರುನೋಡುತ್ತ ನೋಡುತ್ತ ನನ್ನನ್ನೇ ನಾನು ಮರೆತೆ; ಹೀಗಿರಲು ಊಟತಿಂಡಿಯ ಮಾತೇನು?’ ಎಂದನು. ಆಗ ರಾಜನು ‘ಅಯ್ಯಾ ಹುಡುಗ! ಹೀಗೆ ಮೃತ್ಯುಭಯವೆಂಥದೆಂಬುದನ್ನು ನಿನಗೆ ತಿಳಿಸಿಕೊಟ್ಟೆ. ಇದು ಪ್ರತಿಯೊಂದು ಪ್ರಾಣಿಗೂ ಉಂಟು; ಇದು ಕಾರಣವಾಗಿ ವಿವೇಕಿಯಾದವನು ಮೋಕ್ಷ ಪಡೆಯಲು ಯತ್ನಿಸುತ್ತಾನೆ. ಆದ್ದರಿಂದ ಈ ಧರ್ಮದಲ್ಲಿರುವ ನಿಮ್ಮ ತಂದೆಯನ್ನು ನಿಂದಿಸಬಾರದು!’ ಎಂದು ತಿಳಿಯಹೇಳಿದನು. ವರ್ತಕಪುತ್ರನು, ಹೀಗೆ ಧರ್ಮೋಪದೇಶ ಮಾಡಿದ್ದಕ್ಕಾಗಿ ರಾಜನನ್ನು ವಂದಿಸಿ, ಮೋಕ್ಷವನ್ನೂ ಉಪದೇಶಮಾಡಬೇಕೆಂದು ಕೇಳಿಕೊಂಡನು. ಅವನು ಊರಹಬ್ಬದಲ್ಲಿ ವರ್ತಕಪುತ್ರನ ಕೈಗೆ ಒಂದು ಎಣ್ಣೆ ತುಂಬಿದ ಒಂದು ಪಾತ್ರೆಯನ್ನು ಕೊಟ್ಟು ಇದನ್ನು ಕೈಯಲ್ಲಿ ಹಿಡಿದು ಊರಿನೊಳಗೆ ಸುತ್ತಿ ಬಾ; ಅದು ತುಳುಕಿ ಒಂದು ತೊಟ್ಟು ಎಣ್ಣೆ ಕೆಳಕ್ಕೆ ಬಿದ್ದರೂ, ನಿನ್ನ ತಲೆ ಕತ್ತರಿಸಿ ಕೆಳಗೆ ಬೀಳುತ್ತದೆ’ ಎಂದು ಬಿಚ್ಚುಕತ್ತಿಯವರನ್ನು ಕಾವಲುಹಾಕಿ ಕಳುಹಿಸಿದನು. ವರ್ತಕ ಹುಡುಗನು ತುಂಬ ಕಷ್ಟದಿಂದ ಹಾಗೆಯೇ ಸುತ್ತಿಬಂದನು. ರಾಜನು ಅವನನ್ನು ‘ಊರಿನಲ್ಲಿ ಏನೇನು ನೋಡಿದೆ?’ ಎಂದು ಕೇಳಲು, ಅವನು ಕೈಮುಗಿದುಕೊಂಡು ‘ದೇವ! ನಿಜ ಹೇಳಬೇಕೆಂದರೆ, ನಾನು ಏನನ್ನೂ ನೋಡಲಿಲ್ಲ, ಕೇಳಲಿಲ್ಲ; ಎಣ್ಣೆ ಎಲ್ಲಿ ಚೆಲ್ಲೀತೋ ಎಂಬ ಜ್ಞಾನದಲ್ಲಿಯೇ ಇದ್ದೆ!’ ಎಂದು ಉತ್ತರಕೊಟ್ಟನು. ರಾಜನು ‘ಪರವನ್ನೂ ಹೀಗೆಯೇ ಏಕಾವಧಾನದಿಂದ ಧ್ಯಾನಿಸು. ಏಕಾಗ್ರತೆಯಿಂದ ಹೊರವೃತ್ತಿಗಳು ಹೋಗಿ ತತ್ತ್ವ ಕಾಣುತ್ತದೆ; ತತ್ತ್ವ ಕಂಡರೆ ಕರ್ಮದ ಬಲೆಯಲ್ಲಿ ಸಿಕ್ಕುವುದಿಲ್ಲ; ಇದೇ ಮೋಕ್ಷೋಪದೇಶದ ಸಂಗ್ರಹ’ ಎಂದನು. ವರ್ತಕಪುತ್ರನು ಕೃತಾರ್ಥನಾದೆನೆಂದು ತಂದೆಯ ಮನೆಗೆ ಹೋದನು.


### ಕಳಿಂಗದತ್ತನ ಕಥೆ


ಆ ಕಳಿಂಗದತ್ತನ ಹೆಂಡತಿಯಾದ ತಾರಾದತ್ತೆಯು ಒಂದು ದಿನ ರಾತ್ರಿ ಆಕಾಶದಿಂದ ಒಂದು ಜ್ವಾಲೆಯು ಬಂದು ತನ್ನ ಹೊಟ್ಟೆಯಲ್ಲಿ ಹೊಕ್ಕಂತೆ ಕನಸುಕಂಡಳು. ಸುರಭಿದತ್ತೆಯೆಂಬ ಅಪ್ಸರಸ್ತ್ರೀಯು ಒಬ್ಬ ವಿದ್ಯಾಧರನಲ್ಲಿ ಆಸಕ್ತಳಾಗಿರುತ್ತ ತನ್ನ ಕರ್ತವ್ಯವನ್ನು ಮರೆತಿದ್ದಕ್ಕಾಗಿ ಇಂದ್ರನು ಅವಳನ್ನು ಮನುಷ್ಯಳಾಗಿ ಹುಟ್ಟು ಎಂದು ಶಪಿಸಿದ್ದನು. ಅವಳು ತಾರಾದತ್ತೆಯ ಗರ್ಭದಲ್ಲಿ ಬಂದಿದ್ದಳು. ಕರ್ಮವೇ ಶುಭಾಶುಭಫಲಗಳನ್ನು ಕೊಡತಕ್ಕದ್ದು ಎಂದು ಅವಳು ಗಂಡನಿಗೆ ತನ್ನ ಕಥೆಯನ್ನು ಹೇಳಿದಳು:—


### ತಾರಾದತ್ತೆಯ ಪೂರ್ವಜನ್ಮದ ಕಥೆ


ನಾನಿನ್ನೂ ಚಿಕ್ಕ ಹುಡುಗಿಯಾಗಿದ್ದಾಗಲೇ ನನ್ನ ತಂದೆತಾಯಿಗಳಾದ ಧರ್ಮದತ್ತ ನಾಗಶ್ರೀಯರಿಗೆ ಪೂರ್ವಜನ್ಮಸ್ಮರಣೆಯುಂಟಾಯಿತು. ಅದನ್ನು ಅವರು ಹೇಳಿಕೊಳ್ಳುವುದಕ್ಕಿಲ್ಲ, ಹೇಳದಿರುವುದಕ್ಕಿಲ್ಲ: ಹೇಳದಿದ್ದರೆ ಪ್ರೀತಿಗೆ ವಿಘಾತ; ಹೇಳಿದರೆ ಸಾವು; ಆದರೂ ನನ್ನ ತಾಯಿಯು ತನ್ನ ವೃತ್ತಾಂತವನ್ನು ಮೊದಲು ಹೇಳಿದಳು—ಅದೇ ದೇಶದಲ್ಲಿಯೇ ಮಾಧವನೆಂಬ ಬ್ರಾಹ್ಮಣನ ಮನೆಯಲ್ಲಿ ಅವಳು ದಾಸಿಯಾಗಿದ್ದಳು. ಅವಳ ಗಂಡನಾದ ದೇವದಾಸನು ಒಬ್ಬ ವರ್ತಕನ ಮನೆಯಲ್ಲಿ ಕೆಲಸ ಮಾಡುತ್ತಿದ್ದನು. ಮನೆಯಲ್ಲಿದ್ದದ್ದು ಒಂದು ತಪ್ಪಲೆ ಒಂದು ಕೊಡ ಒಂದು ಪೊರಕೆ ಒಂದು ಮಂಚ ಇಷ್ಟೇಯೆ; ಉಡುವುದಕ್ಕೂ ಹೊದೆಯುವುದಕ್ಕೂ ಒಂದೊಂದು ಬಟ್ಟೆ ಹೊರತು ಎರಡನೆಯದಿರಲಿಲ್ಲ. ಆದರೆ ಅವರು ಸುಖವಾಗಿದ್ದರು. ಸ್ವಲ್ಪದಿನದಲ್ಲಿ ಬರ ಬಂದು ಅವರಿಗೆ ಸಿಕ್ಕುತ್ತಿದ್ದ ಅನ್ನ ಕಡಮೆಯಾಯಿತು. ಆ ಸ್ಥಿತಿಯಲ್ಲಿ ಒಬ್ಬ ಅತಿಥಿ ಬಂದನು. ದೇವದಾಸನು ತನ್ನ ಅನ್ನವನ್ನು ಅವನಿಗೆ ಕೊಟ್ಟು ತಾನು ಪ್ರಾಣಬಿಟ್ಟನು. ಅವಳು ಗಂಡನೊಡನೆ ಸಹಗಮನಮಾಡಿ ರಾಜವಂಶದಲ್ಲಿ ಹುಟ್ಟಿ ಧರ್ಮದತ್ತನ ಹೆಂಡತಿಯಾದಳು. ನಮ್ಮ ತಂದೆಯೇ ಹಿಂದೆ ದೇವದಾಸನಾಗಿದ್ದನು. ಅದನ್ನು ಅವನು ಅವಳಿಗೆ ತಿಳಿಸಿದನು. ಇಬ್ಬರೂ ಸ್ವರ್ಗಕ್ಕೆ ಹೋದರು. ನನ್ನ ಚಿಕ್ಕಮ್ಮನು ನನ್ನನ್ನು ಸಾಕಿದಳು. ನಮ್ಮ ಮನೆಗೆ ಬಂದಿದ್ದ ಒಬ್ಬ ಮುನಿಯನ್ನು ನಾನು—ಕುಂತಿಯು ದುರ್ವಾಸನನ್ನು ಸೇವಿಸಿದಂತೆ—ಸೇವಿಸಲು, ಅವನು ಕೊಟ್ಟ ವರದಿಂದ ಧಾರ್ಮಿಕನಾದ ನಿನ್ನನ್ನು ಪತಿಯಾಗಿ ಪಡೆದೆ—ಎಂದಳು.

ಕಳಿಂಗದತ್ತನು ‘ದೇವಿ! ಧರ್ಮವು ಸ್ವಲ್ಪವಾದರೂ ಚೆನ್ನಾಗಿ ಆಚರಿಸಿದರೆ ಅದರ ಫಲ ಅಧಿಕ ಎಂಬುದು ನಿಜ’ ಎಂದು ಏಳು ಬ್ರಾಹ್ಮಣರ ಕಥೆಯನ್ನು ಹೇಳಿದನು:—


### ಏಳು ಬ್ರಾಹ್ಮಣರ ಕಥೆ


ಹಿಂದೆ ಕುಂಡಿನಪುರದಲ್ಲಿ ಒಬ್ಬ ಉಪಾಧ್ಯಾಯನಿಗೆ ಏಳು ಜನ ಬ್ರಾಹ್ಮಣ ಹುಡುಗರು ಶಿಷ್ಯರಾಗಿದ್ದರು. ದುರ್ಭಿಕ್ಷ ಬರಲು ಅವನು ತನ್ನ ಮಾವನ ಮನೆಯಿಂದ ಒಂದು ಹಸುವನ್ನು ತರುವಂತೆ ಅವರನ್ನು ಕಳುಹಿಸಿದನು. ಅವರು ಅವನ ಊರಿಗೆ ಹೋಗಿ ಕೇಳಲು ಅವನು ಹಸುವನ್ನೇನೋ ಕೊಟ್ಟನು; ಆದರೆ ಅವರಿಗೆ ಅನ್ನ ಹಾಕಲಿಲ್ಲ; ಆದ್ದರಿಂದ ಹಿಂತಿರುಗಿ ಬರುತ್ತ ಹಸಿವಿನಿಂದ ಬಳಲಿ ಬಿದ್ದು ‘ಉಪಾಧ್ಯಾಯರ ಮನೆಯೋ ಇನ್ನೂ ತುಂಬ ದೂರವಿದೆ; ನಾವೋ ಸಾಯುತ್ತ ಬಿದ್ದಿದ್ದೇವೆ; ಎಲ್ಲಿಯೂ ಅನ್ನ ಸಿಗದು; ಈ ಹಸುವೂ ಹಾಗೆ ಸಾಯಲಾಗಿದೆ; ಆದ್ದರಿಂದ ಅದನ್ನು ಕೊಂದು ಹೊಟ್ಟೆ ತುಂಬಿಕೊಂಡು ಮಿಕ್ಕದ್ದನ್ನು ಗುರುಗಳಿಗೆ ತೆಗೆದುಕೊಂಡುಹೋಗಿ ಕೊಡೋಣ’ ಎಂದು ಆ ಹಸುವನ್ನೇ ಪಶುಮಾಡಿ ಅದರಿಂದ ದೇವಪಿತೃಯಜ್ಞಮಾಡಿ ತಾವು ತಿಂದು ಮಿಕ್ಕದನ್ನು ಗುರುವಿಗೆ ತೆಗೆದುಕೊಂಡುಹೋಗಿ ಕೊಟ್ಟರು. ಅವರು ಸತ್ಯವನ್ನು ಹೇಳಿದ್ದರಿಂದ ಗುರುವು ಅವರ ತಪ್ಪನ್ನು ಕ್ಷಮಿಸಿ ಸಂತೋಷಪಟ್ಟನು. ಅವರೆಲ್ಲರೂ ಇನ್ನೊಂದು ವಾರದಲ್ಲಿ ಹೊಟ್ಟೆಗಿಲ್ಲದೆ ಸತ್ತರು. ಆದರೂ ಆ ಸತ್ಯದ ಪ್ರಭಾವದಿಂದ ಜಾತಿಸ್ಮರರಾಗಿ ಹುಟ್ಟಿದರು. ಶುದ್ಧಸಂಕಲ್ಪದಿಂದ ಸತ್ಫಲವೂ ದುಷ್ಟಸಂಕಲ್ಪದಿಂದ ಅನಿಷ್ಟಫಲವೂ ಬರುತ್ತದೆ. ಅದಕ್ಕೊಂದು ಕಥೆ ಹೇಳುತ್ತೇನೆ:—


### ಬ್ರಾಹ್ಮಣ, ಚಂಡಾಲ ಇವರ ಕಥೆ


ಗಂಗಾತೀರದಲ್ಲಿ ಒಬ್ಬ ಬ್ರಾಹ್ಮಣನೂ ಒಬ್ಬ ಚಂಡಾಲನೂ ಅನಶನವ್ರತದಿಂದ ತಪಸ್ಸು ಮಾಡುತ್ತಿದ್ದರು. ನಿಷಾದರು ಅಲ್ಲಿ ಮೀನುಹಿಡಿದು ತಿನ್ನುತ್ತಿದ್ದುದನ್ನು ನೋಡುತ್ತಿದ್ದ ಬ್ರಾಹ್ಮಣನು ‘ಈ ಬೆಸ್ತ ಬಡ್ಡಿಯಮಕ್ಕಳು ಏನು ಪುಣ್ಯವಂತರು! ಪ್ರತಿನಿತ್ಯವೂ ಎಷ್ಟು ಬೇಕೋ ಅಷ್ಟು ಶಫರ ಮೀನಿನ ಮಾಂಸವನ್ನು ತಿನ್ನುತ್ತಾರೆ’ ಎಂದುಕೊಳ್ಳುತ್ತಿದ್ದನು. ಚಂಡಾಲನು ಅವರನ್ನೇ ನೋಡಿ ‘ಈ ಪ್ರಾಣಿಹಿಂಸಕರಿಗೆ ಧಿಕ್ಕಾರವಿರಲಿ! ಇವರ ಮುಖ ನೋಡಬಾರದು’ ಎಂದು ಕಣ್ಣುಮುಚ್ಚಿಕೊಂಡು ಆತ್ಮನಿಷ್ಠನಾಗಿರುತ್ತಿದ್ದನು. ಸತ್ತಮೇಲೆ ಬ್ರಾಹ್ಮಣನ ಹೆಣವನ್ನು ನಾಯಿಗಳು ತಿಂದುಹಾಕಿದವು; ಅವನು ಬೆಸ್ತನಾಗಿ ಹುಟ್ಟಿದನು. ಆದರೆ ತೀರ್ಥಮಹಿಮೆಯಿಂದ ಜಾತಿಸ್ಮರನಾದನು. ಚಂಡಾಲನು ಗಂಗಾತೀರದಲ್ಲಿಯೇ ರಾಜನ ಮನೆಯಲ್ಲಿ ಜಾತಿಸ್ಮರನಾಗಿ ಹುಟ್ಟಿದನು. ಧರ್ಮವೃಕ್ಷಕ್ಕೆ ಮನಸ್ಸೇ ಬೇರು; ಅದು ಶುದ್ಧವಾಗಿದ್ದರೆ ಫಲವೂ ಚೆನ್ನಾಗಿರುತ್ತದೆ. ಅಲ್ಲದೆ ಕರ್ಮಕ್ಕೆ ಬರುವ ಫಲ ಅದರ ಸತ್ತ್ವಕ್ಕೆ ಅನುರೂಪವಾಗಿರುತ್ತದೆ:—


### ವಿಕ್ರಮಸಿಂಹ ಮತ್ತು ಇಬ್ಬರು ಬ್ರಾಹ್ಮಣರು - ಇವರ ಕಥೆ


ಉಜ್ಜಯಿನೀ ನಗರದಲ್ಲಿ ವಿಕ್ರಮಸಿಂಹನೆಂಬ ಒಬ್ಬ ರಾಜನಿದ್ದನು. ಅವನು ಒಂದು ಸಾರಿ ಬೇಟೆಗೆಂದು ಹೊರಟು ಊರ ಹೊರಗಿದ್ದ ಒಂದು ಪಾಳುದೇವಾಲಯದಲ್ಲಿ ಇಬ್ಬರು ಮಾತನಾಡುತ್ತಿದ್ದದ್ದನ್ನು ನೋಡಿದನು. ಬೇಟೆಯಾಡಿಕೊಂಡು ಬಂದರೂ ಅವರು ಇನ್ನೂ ಅಲ್ಲಿಯೇ ಮಾತನಾಡುತ್ತಿದ್ದದ್ದರಿಂದ ಅವರನ್ನು ಹಿಡಿತರಿಸಿ ಕೇಳಲು ಅವರಲ್ಲಿ ಒಬ್ಬನು ಅಭಯವನ್ನು ಪಡೆದು ಹೀಗೆಂದನು:—

ಈ ನಿಮ್ಮ ಊರಿನಲ್ಲಿಯೇ ಕರಭಕನೆಂಬ ಒಬ್ಬ ಬ್ರಾಹ್ಮಣನಿದ್ದನು. ನಾನು ಅವನ ಮಗ. ಚಿಕ್ಕಂದಿನಲ್ಲಿಯೇ ನನ್ನ ತಾಯಿತಂದೆಗಳು ತೀರಿಹೋಗಲು ನಾನು ಅನಾಥನಾಗಿ ಶಸ್ತ್ರವಿದ್ಯೆಯನ್ನೂ ಜೂಜನ್ನೂ ಅಭ್ಯಾಸಮಾಡಿದೆ. ಆ ಮದದಿಂದ, ಬಾಣಪ್ರಯೋಗಮಾಡೋಣವೆಂದು ಕಾಡಿಗೆ ಹೊರಟಿರಲು ಆ ದಾರಿಯಲ್ಲಿಯೇ ಒಬ್ಬ ಹೆಂಗಸು ರಥದಲ್ಲಿ ಕುಳಿತು ಪರಿವಾರದೊಡನೆ ಹೋಗುತ್ತಿದ್ದಳು. ಒಂದು ಮದದಾನೆಯು ಅಟ್ಟಿಸಿಕೊಂಡು ಬರಲು ಎಲ್ಲರೂ ಅವಳನ್ನು ಬಿಟ್ಟು ಓಡಿಹೋದರು. ನಾನು ಅವಳ ಸಹಾಯಕ್ಕೆಂದು ಹೋಗಲು ಅದು ಅವಳನ್ನು ಬಿಟ್ಟು ನನ್ನ ಹಿಂದೆ ಬಂತು. ನಾನು ಅದನ್ನು ಬಹುದೂರ ಸೆಳೆದುಕೊಂಡು ಹೋಗಿ, ಮುರಿದುಬಿದ್ದಿದ್ದ ಒಂದು ಮರದ ಎಲೆಗಳ ಹಿಂದೆ ಅವಿತುಕೊಂಡು, ತಪ್ಪಿಸಿಕೊಂಡು ಹೋದೆ. ಆನೆಯು ಆ ಮರದ ಕೊಂಬೆಗಳನ್ನು ಚೂರುಚೂರು ಮಾಡಿತು. ನಾನು ಹಿಂತಿರುಗಿ ಹೋಗಿ ಆ ಹೆಂಗಸನ್ನು ಕಂಡೆ. ಯಾವ ಅಪಾಯವೂ ಇಲ್ಲದೆ ನಾನು ಸುರಕ್ಷಿತವಾಗಿ ಬಂದದ್ದಕ್ಕೆ ಅವಳು ಸಂತೋಷಪಟ್ಟು ‘ಇಂಥ ಕಷ್ಟದಲ್ಲಿ ಕಾಪಾಡಿದ ನೀನೇ ನನ್ನ ಗಂಡ; ನನ್ನ ಗಂಡನೂ ಪರಿವಾರದವರೂ ಬರುತ್ತಿದ್ದಾರೆ; ಆದ್ದರಿಂದ ನೀನು ನಮ್ಮ ಹಿಂದೆ ಬಾ; ಅವಕಾಶ ಸಿಕ್ಕಿದಾಗ ಇಬ್ಬರೂ ಎಲ್ಲಿಗಾದರೂ ಹೋಗೋಣ!’ ಎಂದಳು. ನಾನು ಅವರಿಗೆ ಕಾಣದ ಹಾಗೆ ಅವರ ಹಿಂದೆಯೇ ಹೋದೆ; ಎಲ್ಲರೂ ಲೋಹನಗರವನ್ನು ಸೇರಿದೆವು; ಅಲ್ಲಿ ಅವಳ ಗಂಡನು ವ್ಯಾಪಾರದಿಂದ ಜೀವಿಸುತ್ತಿದ್ದನು. ಆ ಊರಿನ ಹೊರಗಿದ್ದ ದೇವಾಲಯದಲ್ಲಿ ನಾನು ಅಂದಿನ ಹಗಲನ್ನು ಕಳೆದೆ. ಅಲ್ಲಿ ನನ್ನ ಸ್ನೇಹಿತನಾದ ಈ ಬ್ರಾಹ್ಮಣನು ದೊರೆತನು. ನನ್ನ ವೃತ್ತಾಂತವನ್ನು ಕೇಳಿ ಅವನು ‘ಇವಳ ನಾದಿನಿ ಒಬ್ಬಳಿದ್ದಾಳೆ; ಅವಳು ದುಡ್ಡುಕಾಸು ತೆಗೆದುಕೊಂಡು ನನ್ನೊಡನೆ ಹೊರಡುವವಳಾಗಿದ್ದಾಳೆ; ಅವಳ ಸಹಾಯದಿಂದ ನಿನ್ನ ಕೆಲಸ ಮಾಡಿಕೊಡುತ್ತೇನೆ’ ಎಂದು ಹೇಳಿ ಅವಳಿಗೆ ಈ ವೃತ್ತಾಂತವನ್ನು ತಿಳಿಸಿದನು. ಮರುದಿನ ಅವಳು ತನ್ನ ಅತ್ತಿಗೆಯನ್ನು ದೇವಾಲಯಕ್ಕೆ ಕರೆತಂದಳು; ನನ್ನ ಸ್ನೇಹಿತನಿಗೆ ಅವಳ ಅತ್ತಿಗೆಯ ವೇಷಹಾಕಿ ಅವನೊಡನೆ ಹೊರಹೊರಟಳು; ನಾನು ವರ್ತಕನ ಹೆಂಡತಿಗೆ ಗಂಡುವೇಷ ಹಾಕಿ ಈ ಉಜ್ಜಯಿನಿಗೆ ಕರೆದುಕೊಂಡು ಬಂದೆ; ಅಂದಿನ ರಾತ್ರಿ ಎಲ್ಲರೂ ನಿದ್ರೆಯಲ್ಲಿದ್ದಾಗ ವರ್ತಕನ ತಂಗಿಯು ನನ್ನ ಸ್ನೇಹಿತನೊಡನೆ ಹೊರಟು ಪ್ರಯಾಣಿಕರ ಗುಂಪಿನಲ್ಲಿ ತಲೆಮರೆಸಿಕೊಂಡು ಇಲ್ಲಿಗೆ ಬಂದಳು. ಹೀಗೆ ನಮಗೆ ತಾವಾಗಿ ಪ್ರೀತಿಸಿ ಬಂದ ಹೆಂಡಿರು ದೊರೆತರು. ಆದರೆ ಎಲ್ಲಿ ವಾಸಮಾಡುವುದಕ್ಕೂ ಹೆದರಿಕೆ. ಆದ್ದರಿಂದ ಏನು ಮಾಡೋಣವೆಂದು ಆಲೋಚಿಸುತ್ತಿದ್ದೆವು. ನಮ್ಮನ್ನು ಏನು ಬೇಕಾದರೂ ಮಾಡಬಹುದು—ಎಂದನು. ವಿಕ್ರಮಸಿಂಹನು ಸಂತೋಷಪಟ್ಟು ‘ನೀವು ಈ ಊರಿನಲ್ಲಿ ನಿರ್ಭಯವಾಗಿರಬಹುದು; ನಿಮಗೆ ಬೇಕಾದ ಹಣವನ್ನೂ ಕೊಡುತ್ತೇನೆ!’ ಎಂದು ಧೈರ್ಯ ಹೇಳಿದನು. ಅವರು ತಮ್ಮ ಹೆಂಡಿರೊಡನೆ ಅವನ ಆಶ್ರಯದಲ್ಲಿ ಸುಖವಾಗಿದ್ದರು. ಹೀಗೆ ಸತ್ವಶಾಲಿಗಳಿಗೆ ಸಂಪತ್ತು ಲಭಿಸುತ್ತದೆ. ರಾಜರೂ ಬುದ್ಧಿವಂತರಾದ ಸಾಹಸಿಗರನ್ನು ಮೆಚ್ಚಿ ಅವರಿಗೆ ಸಹಾಯಮಾಡುತ್ತಾರೆ. ಇಹಜನ್ಮದಲ್ಲಿಯೂ ಪೂರ್ವಜನ್ಮದಲ್ಲಿಯೂ ತಾವು ಮಾಡಿದ ಶುಭಾಶುಭಕರ್ಮಗಳಿಂದಲೇ ಅವಕ್ಕೆ ಅನುರೂಪವಾದ ಫಲಭೋಗವುಂಟಾಗುತ್ತದೆ. ಆದ್ದರಿಂದ ಆಕಾಶದಿಂದ ಬಂದು ನಿನ್ನ ಹೊಟ್ಟೆಯನ್ನು ಹೊಕ್ಕ ಜ್ವಾಲೆ ಕರ್ಮವಶದಿಂದ ಬಂದು ಬಿದ್ದ ಯಾವುದೋ ದೇವವ್ಯಕ್ತಿಯಾಗಿರಬೇಕು—ಎಂದನು.

೨. ತಾರಾದತ್ತೆಯು ಗರ್ಭಧರಿಸಿ ಸಕಾಲದಲ್ಲಿ ದಿವ್ಯಸುಂದರವಾದ ಒಂದು ಹೆಣ್ಣುಮಗುವನ್ನು ಹೆತ್ತಳು. ಅದು ಗಂಡಾಗಲಿಲ್ಲವಲ್ಲ ಎಂದು ಕಳಿಂಗದತ್ತನು ಚಿಂತೆಪಟ್ಟುಕೊಂಡು ಮನಸ್ಸಮಾಧಾನಕ್ಕಾಗಿ ಬೌದ್ಧವಿಹಾರಕ್ಕೆ ಹೋದನು. ಅಲ್ಲಿ ಒಬ್ಬ ಭಿಕ್ಷುವು ಹೀಗೆ ಧರ್ಮೋಪದೇಶ ಮಾಡುತ್ತಿದ್ದನು: “ಸಂಸಾರದಲ್ಲಿ ದಾನವೇ ತಪಸ್ಸು; ಬುದ್ಧನು ಕರುಣೆಯಿಂದ ತನ್ನನ್ನೇ ಕೊಟ್ಟುಕೊಂಡನು; ಆದ್ದರಿಂದ ವಿವೇಕಿಯಾದವನು ಆಶಾಪರನಾಗದೆ ಪ್ರಾಣಿಹಿತವನ್ನುಂಟುಮಾಡಬೇಕು. ಹಾಗಾದರೆ ಸಮ್ಯಕ್​ಜ್ಞಾನ ಲಭಿಸುತ್ತದೆ


 ವಿರಕ್ತರಾದ ಏಳು ರಾಜಪುತ್ರಿಯರ ಮತ್ತು ಒಬ್ಬ ರಾಜಪುತ್ರನ ಕಥೆಗಳು


ಹಿಂದೆ ಒಬ್ಬ ರಾಜನಿಗೆ ಏಳು ಹೆಣ್ಣುಮಕ್ಕಳಿದ್ದರು. ಅವರು ಚಿಕ್ಕವಯಸ್ಸಿನಲ್ಲಿಯೇ ವೈರಾಗ್ಯದಿಂದ ತಂದೆಯ ಮನೆಯನ್ನು ಬಿಟ್ಟು ಸ್ಮಶಾನದಲ್ಲಿ ನೆಲೆಸಿದರು. ಏಕೆಂದು ಕೇಳಿದ ಪರಿಜನರಿಗೆ—ಪರಹಿತ ಒಂದೇ ಈ ಸಂಸಾರದಲ್ಲಿ ಸಾರವಾದದ್ದು; ನಮ್ಮಿಂದ ಮೃಗಪಕ್ಷಿಗಳಿಗೆ ತೃಪ್ತಿಯಾಗಲಿ; ಈ ಸೌಂದರ್ಯವನ್ನು ಕಟ್ಟಿಕೊಂಡೇನು? ಹಿಂದೆ ಒಬ್ಬ ರಾಜಪುತ್ರನು ಸುಂದರನಾಗಿದ್ದರೂ ಯುವಕನಾಗಿದ್ದರೂ ಸಂನ್ಯಾಸಿಯಾಗಿ ಒಬ್ಬ ವರ್ತಕನ ಮನೆಗೆ ಹೋದನು. ಅವನ ಹೆಂಡತಿಯು ಆ ಭಿಕ್ಷುವಿನ ಸುಂದರವಾದ ಕಣ್ಣುಗಳನ್ನು ನೋಡಿ ಮೋಹಗೊಂಡು ‘ಈ ಕಣ್ಣಿಗೆ ಬೀಳುವ ಹೆಂಗಸು ಏನು ಪುಣ್ಯವಂತಳೋ!’ ಎಂದಳು. ಅದನ್ನು ಕೇಳಿ ಅವನು ತನ್ನ ಒಂದು ಕಣ್ಣನ್ನು ಕಿತ್ತು ಕೈಯಲ್ಲಿ ಹಿಡಿದುಕೊಂಡು ‘ಅಮ್ಮ! ಇದರಲ್ಲೇನಿದೆ ನೋಡು! ಬರಿಯ ರಕ್ತಮಾಂಸ; ನಿನಗೆ ಅದರ ಮೇಲೆ ಆಸೆ ಇದ್ದರೆ ತೆಗೆದುಕೋ!’ ಎಂದನು. ಅವಳು ‘ಅಯ್ಯೋ! ಈ ಕಣ್ಣನ್ನು ನೀನು ಕಿತ್ತುಕೊಳ್ಳಲು ಪಾಪಿಯಾದ ನಾನು ಕಾರಣಳಾದೆನೇ!’ ಎಂದು ನೊಂದುಕೊಂಡಳು. ಅವನು ‘ನೀನು ವ್ಯಥೆಪಟ್ಟುಕೊಳ್ಳಬೇಡ, ತಾಯಿ! ನಿನ್ನಿಂದ ನನಗೆ ಉಪಕಾರವೇ ಆಯಿತು. ಅದಕ್ಕೆ ಒಂದು ನಿದರ್ಶನವನ್ನು ಹೇಳುತ್ತೇನೆ ಕೇಳು: ಹಿಂದೆ ಗಂಗಾತೀರದಲ್ಲಿ ಒಬ್ಬ ಮುನಿ ಇದ್ದನು. ಅಲ್ಲಿಗೆ ವಿಹಾರಕ್ಕೆ ಬಂದಿದ್ದ ರಾಜನ ಹೆಂಡತಿಯರು ಗಂಡನು ಮಲಗಿ ನಿದ್ರಿಸುತ್ತಿದ್ದಾಗ ಹೊರಟು ಸಮಾಧಿಯಲ್ಲಿದ್ದ ಆ ಮುನಿಯ ಸುತ್ತ ಇವನೇಕೆ ಹೀಗಿದ್ದಾನೆ ಎಂದು ಕುತೂಹಲದಿಂದ ಸುತ್ತಿಕೊಂಡಿದ್ದರು. ರಾಜನು ಎಚ್ಚರಗೊಂಡು ಹೆಂಡಿರನ್ನು ಕಾಣದೆ ಎದ್ದು ಬಂದು ಮುನಿಯ ಹತ್ತಿರ ಅವರನ್ನು ನೋಡಿ ಕೋಪದಿಂದ ಕತ್ತಿ ತೆಗೆದುಕೊಂಡು ಹೊಡೆದನು. ದೇಹ ಕತ್ತರಿಸಿಹೋದರೂ ಶಾಂತನಾಗಿದ್ದ ಮುನಿಯನ್ನು ನೋಡಿ ಒಂದು ದೇವತೆಯು ‘ಅಯ್ಯಾ ಮಹಾತ್ಮಾ! ನೀನು ಸಮ್ಮತಿಸಿದರೆ ನಾನು ಈ ಪಾಪಿಯನ್ನು ಕೊಂದುಹಾಕುತ್ತೇನೆ!’ ಎಂದಿತು. ಅವನು, ‘ದೇವಿ! ಬೇಡ; ಅವನು ನನಗೆ ಧರ್ಮಮಾರ್ಗದಲ್ಲಿ ಸಹಾಯವನ್ನೇ ಮಾಡಿದ್ದಾನೆ. ಅವನು ಹೀಗೆ ನಡೆದುಕೊಳ್ಳದಿದ್ದರೆ ನಾನು ಯಾರನ್ನು ಏತಕ್ಕಾಗಿ ಕ್ಷಮಿಸಬೇಕಾಗಿತ್ತು? ಪ್ರಿಯಾಪ್ರಿಯಗಳೆರಡರಲ್ಲೂ ಸಮನಾಗಿ ಕ್ಷಮೆಯಿಂದಿರುವುದೇ ಬ್ರಹ್ಮಪದ!’ ಎಂದನು. ಅವಳು ಅವನ ಮಾತಿನಿಂದ ಸಂತುಷ್ಟಳಾಗಿ ಅವನ ಗಾಯಗಳನ್ನು ಮಾಯಿಸಿ ಹೋದಳು. ಆ ರಾಜನಂತೆ ನೀನೂ ನನ್ನ ತಪೋವೃದ್ದಿಗೆ ಸಹಾಯ ಮಾಡಿದ್ದೀಯೆ -ಎಂದು ಸಿದ್ಧಿಗಾಗಿ ಹೊರಟುಹೋದನು. ನಾವೂ ಹಾಗೆಯೇ ಪ್ರಾಣಿಹಿತಾರ್ಥವಾಗಿ ಈ ಸ್ಮಶಾನಕ್ಕೆ ಬಂದುಬಿಟ್ಟಿದ್ದೇವೆ—ಎಂದರು. ಹೀಗೆ ವಿವೇಕಿಗಳಾದವರಿಗೆ ತಮ್ಮ ದೇಹದಲ್ಲಿಯೂ ಅಭಿಮಾನವಿರುವುದಿಲ್ಲ; ಇನ್ನು ಹೆಂಡಿರುಮಕ್ಕಳು ಪರಿವಾರಗಳ ವಿಚಾರದಲ್ಲಿ ಕೇಳಬೇಕೆ?.. " ರಾಜನು ಇದನ್ನು ಕೇಳಿಕೊಂಡು ಮನೆಗೆ ಬಂದನು. ಅಲ್ಲಿ ರಾಜಕುಟುಂಬಕ್ಕೆ ಬೇಕಾದ ವೃದ್ಧಬ್ರಾಹ್ಮಣನು ‘ಮಹಾರಾಜ! ಹೆಣ್ಣುಹುಟ್ಟಿತೆಂದು ಏಕೆ ಚಿಂತಿಸುತ್ತೀಯೆ? ಗಂಡುಮಕ್ಕಳಿಗಿಂತಲೂ ಹೆಣ್ಣುಮಕ್ಕಳೇ ಮೇಲು. ಗಂಡುಮಕ್ಕಳಿಗೆ ರಾಜ್ಯದ ಮೇಲೇ ಕಣ್ಣು; ಅವರು ತಂದೆಯನ್ನು ಎಂದಿಗೆ ನುಂಗಿಕೊಂಡೇವು ಎನ್ನುತ್ತಿರುತ್ತಾರೆ; ಕನ್ಯಾದಾನದಿಂದ ಬರುವ ಫಲ ಗಂಡುಮಕ್ಕಳಿಂದ ಬಂದೀತೇ? ಅದಕ್ಕೆ ಸುಲೋಚನೆಯ ಕಥೆಯನ್ನು ಹೇಳುತ್ತೇನೆ ಕೇಳು!


### ಸುಲೋಚನೆಯ ಕಥೆ


ಚಿತ್ರಕೂಟದಲ್ಲಿ ಸುಷೇಣನೆಂಬ ರಾಜನಿದ್ದನು. ಅವನು ಆ ಬೆಟ್ಟದ ಬುಡದಲ್ಲಿ ಒಂದು ಉದ್ಯಾನವನ್ನೂ ಅದರ ಮಧ್ಯದಲ್ಲಿ ಒಂದು ಸರೋವರವನ್ನೂ ಮಾಡಿಸಿದ್ದನು. ಅವನಿಗೆ ಅನುರೂಪಳಾದ ಹೆಂಡತಿಯಿಲ್ಲದ್ದರಿಂದ ಒಬ್ಬನೇ ಆ ಉದ್ಯಾನದಲ್ಲಿ ವಿಹರಿಸುತ್ತಿದ್ದನು. ಒಂದು ಸಾರಿ ಅಂತರಿಕ್ಷದಲ್ಲಿ ಹೋಗುತ್ತಿದ್ದ ರಂಭೆಯು ಅವನನ್ನು ನೋಡಿ ಮೋಹಗೊಂಡು ಇಳಿದುಬಂದಳು. ಅವನೊಡನೆಯೇ ಇದ್ದು ಗರ್ಭಧರಿಸಿ ಒಂದು ಹೆಣ್ಣುಮಗುವನ್ನು ಹೆತ್ತು ‘ನಾನು ರಂಭೆ; ನಿನ್ನನ್ನು ಮೆಚ್ಚಿ ಬಂದಿದ್ದೆ; ಮಗುವಾದಕೂಡಲೇ ಬಿಟ್ಟು ಹೋಗುವುದು ನಮ್ಮ ಪದ್ದತಿ; ಇವಳಿಗೆ ಮದುವೆಯಾದಮೇಲೆ, ಸ್ವರ್ಗದಲ್ಲಿ ನಮ್ಮಿಬ್ಬರಿಗೂ ಮತ್ತೆ ಸಂಗಮ!’ ಎಂದು ಹೇಳಿ ಹೊರಟುಹೋದಳು. ಮಗುವಿನ ಕಣ್ಣು ಬಹು ಸುಂದರವಾಗಿದ್ದದ್ದರಿಂದ ಅದಕ್ಕೆ ಸುಲೋಚನೆಯೆಂದು ಹೆಸರಿಟ್ಟು ರಾಜನು ಸಾಕಿಕೊಂಡು ಬಂದನು. ಯೌವನ ಬಂದಮೇಲೆ ಉದ್ಯಾನದಲ್ಲಿ ಓಡಾಡುತ್ತಿದ್ದ ಅವಳನ್ನು ಕಾಶ್ಯಪನೆಂಬ ಮುನಿಕುಮಾರನು ಕಂಡು ಮೆಚ್ಚಿ ಮದುವೆ ಮಾಡಿಕೊಡೆಂದು ಅವಳ ತಂದೆಯನ್ನು ಕೇಳಿದನು. ರಾಜನು ‘ಇವಳ ಮದುವೆಯಾದರೆ ನನಗೆ ರಂಭೆಯೊಡನೆ ಸ್ವರ್ಗದಲ್ಲಿ ಪುನಃ ಸಮಾಗಮ ಉಂಟಾಗುವುದಾಗಿ ಅವಳು ಹೇಳಿದ್ದಳು. ಅದು ಆಗುವುದು ಹೇಗೆ?’ ಎಂದು ಮುನಿಯನ್ನು ಕೇಳಿದನು. ಮುನಿಯು ತನ್ನ ತಪಸ್ಸಿನ ಒಂದು ಭಾಗವನ್ನು ಅವನಿಗೆ ಕೊಟ್ಟು ಅವನನ್ನು ಸಶರೀರನಾಗಿ ಸ್ವರ್ಗಕ್ಕೆ ಕಳುಹಿಸಿದನು. ಹೀಗೆ ಸುಷೇಣನು ಮಗಳಿಂದಲೇ ಕೃತಾರ್ಥತೆಯನ್ನು ಪಡೆದನು. ನಿಮ್ಮಂಥವರ ಮನೆಯಲ್ಲಿ ಹುಟ್ಟುವವರು ಇಂಥವರೇಯೆ; ಆದ್ದರಿಂದ ಇವಳೂ ಯಾರೋ ಶಾಪಚ್ಯುತಳಾದ ದೇವತೆ. ಇದಕ್ಕಾಗಿ ಚಿಂತಿಸಬೇಡ!’ ಎಂದನು. ಅವನು ಸಮಾಧಾನಮಾಡಿಕೊಂಡು ಮಗುವಿಗೆ ಕಳಿಂಗಸೇನೆಯೆಂದು ಹೆಸರಿಟ್ಟನು. ಅವಳು ಬೆಳೆದು ಒಂದು ದಿನ ಬಿಸಿಲಮಚ್ಚಿನಮೇಲೆ ಆಡುತ್ತಿರಲು ಮಯಾಸುರನ ಮಗಳಾದ ಸೋಮಪ್ರಭೆಯು ಅಂತರಿಕ್ಷದಲ್ಲಿ ಹೋಗುತ್ತ ಅವಳನ್ನು ಕಂಡು ‘ಈ ಚಂದ್ರಮೂರ್ತಿ ಯಾರು? ಜನ್ಮಾಂತರದಲ್ಲಿ ನಾವು ಸ್ನೇಹಿತರಾಗಿದ್ದಿರಬೇಕು. ಇಲ್ಲದಿದ್ದರೆ ಅವಳಲ್ಲಿ ಹೀಗೆ ಸ್ನೇಹವು ಉಕ್ಕಿ ಬರುತ್ತಿರಲಿಲ್ಲ!’ ಎಂದು ಇಳಿದುಬಂದು ಅವಳ ಸ್ನೇಹಮಾಡಿಕೊಂಡಳು. ಅವಳೊಡನೆ ಮಾತನಾಡುತ್ತ "ಅಮ್ಮಾ! ನೀನು ರಾಜಪುತ್ರರೊಡನೆ ಬಾಳುವುದು ಕಷ್ಟ; ಅವರು ಸ್ವಲ್ಪ ಅಪರಾಧಕ್ಕೆಲ್ಲಾ ಬಹಳವಾಗಿ ಕೋಪಿಸಿಕೊಳ್ಳುತ್ತಾರೆ; ಅದಕ್ಕೆ ರಾಜಪುತ್ರ ವರ್ತಕಪುತ್ರರ ಕಥೆ ಹೇಳುತ್ತೇನೆ ಕೇಳು:—


### ರಾಜಪುತ್ರ ವರ್ತಕಪುತ್ರರ ಕಥೆ


ಪುಷ್ಕರಾವತಿಯಲ್ಲಿ ಗೂಢಸೇನನೆಂಬ ರಾಜನಿಗೆ ಒಬ್ಬ ಮಗನಿದ್ದನು; ತಂದೆಗೆ ಅವನೊಬ್ಬನೇ ಮಗನಾದ್ದರಿಂದ, ಅವನೇನು ಮಾಡಲಿ ರಾಜನು ಸುಮ್ಮನಿರುತ್ತಿದ್ದನು. ಆ ಊರಿನ ವರ್ತಕನಾದ ಬ್ರಹ್ಮದತ್ತನ ಮಗನಿಗೂ ಅವನಿಗೂ ಸ್ನೇಹವಾಯಿತು. ಒಂದು ಸಾರಿ ಅವನು ವರ್ತಕಪುತ್ರನೊಡನೆ ತನ್ನ ಮದುವೆಗಾಗಿ ಅಹಿಚ್ಛತ್ರಪುರಕ್ಕೆ ಹೊರಟು ಸಂಜೆ ಇಕ್ಷುಮತೀ ತೀರದಲ್ಲಿ ಉಳಿದುಕೊಂಡನು. ಹಾಸಿಗೆ ಹಾಸಿ ಎಲ್ಲರೂ ಮಲಗಿಕೊಂಡ ಮೇಲೆ ಆತನ ದಾದಿಯು ಒಂದು ಕಥೆ ಹೇಳೆಂದಳು. ಅವನು ಒಂದು ಕಥೆಯನ್ನು ಆರಂಭಿಸಿ ಸ್ವಲ್ಪದರಲ್ಲಿಯೇ ಆಯಾಸದಿಂದ ನಿದ್ರೆ ಹೋಗಿಬಿಟ್ಟನು. ದಾದಿಗೂ ನಿದ್ರೆ ಬಂದುಬಿಟ್ಟಿತು. ವರ್ತಕಪುತ್ರನಿಗೆ ಮಾತ್ರ ನಿದ್ರೆ ಬರಲಿಲ್ಲ. ಆಗ ಆಕಾಶದಲ್ಲಿ ‘ಈ ಪಾಪಿಯು ಪೂರ್ತಿ ಕಥೆ ಹೇಳದೆಯೇ ನಿದ್ರೆಹೋಗಿಬಿಟ್ಟ! ಆದ್ದರಿಂದ ಅವನು ಬೆಳಗ್ಗೆ ಈ ಹಾರವನ್ನು ಕಂಡು ಕತ್ತಿಗೆ ಹಾಕಿಕೊಂಡರೆ ಸಾಯಲಿ!’ ಎಂದು ವಾಣಿಯಾಯಿತು. ‘ಅದನ್ನು ಕಳೆದುಳಿದರೆ ಮಾವಿನ ಮರದಿಂದ ಹಣ್ಣುಕಿತ್ತು ಸಾಯಲಿ!’ ಎಂದು ಇನ್ನೊಂದು ವಾಣಿಯಾಯಿತು. ‘ಅದನ್ನೂ ಕಳೆದುಳಿದರೆ ರಾತ್ರಿ ಮಲಗುವ ವೇಳೆಯಲ್ಲಿ ನೂರು ಸಾರಿ ಶೀನು ಬರುತ್ತದೆ! ಬಂದಾಗಲೆಲ್ಲಾ ‘ಶತಾಯುಸ್ಸು!’ ಎಂದು ಯಾರಾದರೂ ಹೇಳದಿದ್ದರೆ ಸಾಯಲಿ; ಇದನ್ನು ಕೇಳಿದವನು ಅವನಿಗೆ ಇದನ್ನು ತಿಳಿಸಿದರೆ ಅವನೂ ಸಾಯಲಿ!’ ಎಂದು ಇನ್ನೊಂದು ವಾಣಿಯಾಯಿತು; ಇದನ್ನು ಕೇಳಿದ ವರ್ತಕಪುತ್ರನು ‘ಈ ಕಥೆಯ ಮನೆ ಹಾಳಾಯಿತು! ಅದನ್ನು ಕೇಳುವುದಕ್ಕೆಂದು ಬಂದು ದೇವತೆಗಳು ತಮ್ಮ ಕುತೂಹಲ ಭಂಗವಾಯಿತೆಂದು ಶಪಿಸಿದರಲ್ಲಾ! ನಾನು ಇವನನ್ನು ಹೇಗಾದರೂ ಉಳಿಸಿಕೊಳ್ಳಲೇಬೇಕು! ಆದರೆ ಇದೊಂದನ್ನೂ ಅವನಿಗೆ ಹೇಳುವ ಹಾಗಿಲ್ಲ!’ ಎಂದು ಅಂದಿನ ರಾತ್ರಿಯನ್ನು ಹೇಗೋ ಕಳೆದನು. ಬೆಳಗ್ಗೆ ಪ್ರಯಾಣ ಹೊರಟಾಗ ರಾಜಪುತ್ರನು ಎದುರಿಗೆ ಒಂದು ಹಾರವನ್ನು ಕಂಡು ಅದಕ್ಕೆ ಕೈಹಾಕಲು ಹೋದನು. ವರ್ತಕನು ಅದನ್ನು ತಡೆದು ‘ಇದು ಮಾಯೆ! ಇಲ್ಲದಿದ್ದರೆ ಇದು ಸೈನಿಕರ ಕಣ್ಣಿಗೆ ಬೀಳದೆ ಹೋಗುತ್ತಿತ್ತೇ?’ ಎಂದನು. ಮುಂದೆ ಮಾವಿನಮರ ಸಿಕ್ಕಿತು. ರಾಜಪುತ್ರನು ಅದರ ಹಣ್ಣನ್ನು ಕೀಳದಂತೆ ವರ್ತಕಪುತ್ರನು ನೋಡಿಕೊಂಡನು. ಮದುವೆಯ ಮನೆಯ ಬಾಗಿಲಿಗೆ ಬಂದಾಗ ಅವನನ್ನು ಒಳಕ್ಕೆ ಹೋಗದಂತೆ ಸ್ವಲ್ಪ ತಡೆದನು. ಆಗ ಅದು ಕುಸಿದುಬಿದ್ದಿತು. ಮದುವೆಯಾಗಿ ಗಂಡೂ ಹೆಣ್ಣೂ ಮಲಗುವ ಮನೆಗೆ ಹೋದಾಗ ವರ್ತಕಪುತ್ರನು ಅಲ್ಲಿ ಅವಿತುಕೊಂಡಿದ್ದು ಮದುವಣಿಗನಿಗೆ ಒಂದರ ಮೇಲೊಂದರಂತೆ ನೂರು ಶೀನು ಬರಲು, ಒಂದೊಂದು ಶೀನಿಗೂ, “ಶತಾಯುಸ್ಸು! ಶತಾಯುಸ್ಸು!” ಎನ್ನುತ್ತಿದ್ದು ಆಮೇಲೆ ಹೊರಕ್ಕೆ ಬಂದನು. ಅದನ್ನು ಕಂಡ ರಾಜಪುತ್ರನು ರೇಗಿ ಕಾವಲವರನನ್ನು ಕರೆದು ‘ಇವನು ನನ್ನ ಮಲಗುವ ಮನೆಯಲ್ಲಿ ಅಡಗಿಕೊಂಡಿದ್ದ; ಇವನನ್ನು ಬಂಧನದಲ್ಲಿರಿಸಿ; ನಾಳೆ ಬೆಳಗ್ಗೆ ಶಿಕ್ಷೆ ಕೊಡೋಣ!’ ಎಂದು ಆಜ್ಞೆಮಾಡಿದನು. ಬೆಳಗ್ಗೆ ಅವನನ್ನು ವಧೆಗೆಂದು ಕರೆದುಕೊಂಡು ಹೋಗುತ್ತಿರಲು ಅವನು ತಲೆಗಡಿಕರನ್ನು ‘ಮೊದಲು ನನ್ನನ್ನು ರಾಜಪುತ್ರನ ಹತ್ತಿರಕ್ಕೆ ಕರೆದುಕೊಂಡು ಹೋಗಿ; ನಾನು ಮಾಡಿದ ಕಾರ್ಯಕ್ಕೆ ಕಾರಣವನ್ನು ಅವನಿಗೆ ತಿಳಿಸುತ್ತೇನೆ; ಆಮೇಲೆ ನನ್ನನ್ನು ಕೊಲ್ಲುವಿರಂತೆ!’ ಎಂದು ಕೇಳಿಕೊಂಡನು. ಅವರು ಹಾಗೆಯೇ ಕರೆತರಲು ವರ್ತಕನು ತನ್ನ ವೃತ್ತಾಂತವನ್ನೆಲ್ಲಾ ಹೇಳಿದನು. ಮನೆ ಕುಸಿದುಬಿದ್ದದ್ದನ್ನು ಕಣ್ಣಾರ ಕಂಡಿದ್ದರಿಂದ ಅವನಿಗೆ ಅದರಲ್ಲಿ ನಂಬಿಕೆಯುಂಟಾಗಿ ಶಿಕ್ಷೆಯನ್ನು ತಪ್ಪಿಸಿದನು. ಊರಿಗೆ ಬಂದಮೇಲೆ ವರ್ತಕಪುತ್ರನಿಗೂ ಮದುವೆಯಾಯಿತು; ಎಲ್ಲರೂ ಸುಖವಾಗಿದ್ದರು. ಹೀಗೆ ರಾಜಪುತ್ರರು ಮದದಾನೆಗಳ ಹಾಗೆ ತಮ್ಮ ಹಿತವನ್ನು ಅರಿಯರು. ಅವರ ಸ್ನೇಹವೂ ಒಂದೇ, ಬೇತಾಳಗಳ ಸ್ನೇಹವೂ ಒಂದೇ; ಆದ್ದರಿಂದ ಅವರ ನಿಮಿತ್ತವಾಗಿ ನನ್ನ ಸ್ನೇಹವನ್ನು ಬಿಡಬೇಡ! ಎಂದಳು. ರಾಜಪುತ್ರಿಯು “ಬೇತಾಳಗಳು ಪಿಶಾಚಗಳು; ರಾಜಪುತ್ರರು ಅಂಥವರಲ್ಲ.” ಒಂದು ಪಿಶಾಚಿಯ ಕಥೆಯನ್ನು ಹೇಳುತ್ತೇನೆ ಕೇಳು:—


### ಪಿಶಾಚಿ ಮತ್ತು ಬ್ರಾಹ್ಮಣ - ಇವರ ಕಥೆ


ಯಜ್ಞಸ್ಥಲವೆಂಬ ಅಗ್ರಹಾರದಲ್ಲಿ ಒಬ್ಬ ಬ್ರಾಹ್ಮಣನಿದ್ದನು; ಅವನು ಸೌದೆ ಕಡಿಯುತ್ತಿದ್ದಾಗ ಅದು ತೊಡೆಗೆ ತಗುಲಿ ರಂಪು ವ್ರಣವಾಯಿತು. ಎಷ್ಟು ಚಿಕಿತ್ಸೆ ಮಾಡಿದರೂ ವಾಸಿಯಾಗದೆ ನಾಡೀ ಹುಣ್ಣಾಯಿತು. ಅದನ್ನು ನೋಡಿ ಅವನ ಸ್ನೇಹಿತನೊಬ್ಬನು ‘ಪಿಶಾಚವನ್ನು ವಶಮಾಡಿಕೊಂಡರೆ ಅದು ವಾಸಿ ಮಾಡುತ್ತದೆ; ಬೆಳಗಿನ ಜಾವದಲ್ಲಿ ಎದ್ದು ಜುಟ್ಟು ಬಿಚ್ಚಿಕೊಂಡು ನಿರ್ವಾಣನಾಗಿ ಎರಡು ಹಿಡಿ ಅಕ್ಕಿಯನ್ನು ಹಿಡಿದುಕೊಂಡು ಹೋಗಿ ಚೌಕದಲ್ಲಿ ಹಾಕಿ ಹಿಂದಕ್ಕೆ ನೋಡದೆ ಬಾ; ಪಿಶಾಚಿ ಪ್ರತ್ಯಕ್ಷವಾಗಿ ತಾನು ಆ ಹುಣ್ಣನ್ನು ವಾಸಿಮಾಡುತ್ತೇನೆ ಎಂದು ಹೇಳುವವರೆಗೆ ಹೀಗೆ ಮಾಡುತ್ತಿರು.’ ಎಂದು ಅದರ ಮಂತ್ರವನ್ನು ಹೇಳಿಕೊಟ್ಟನು. ಬ್ರಾಹ್ಮಣನು ಹಾಗೇ ಮಾಡಿ ಪಿಶಾಚವನ್ನು ಪ್ರತ್ಯಕ್ಷಮಾಡಿಕೊಂಡನು. ಅದು ಹಿಮಾಲಯದಿಂದ ಮಹಾಮೂಲಿಕೆಗಳನ್ನು ತಂದು ಗಾಯಕ್ಕೆ ಹಚ್ಚಿ ವಾಸಿಮಾಡಿತು. ಆದರೆ ಅವನನ್ನು ಬಿಡಲಿಲ್ಲ. ‘ಇಂಥ ಇನ್ನೊಂದು ವ್ರಣವನ್ನು ತೋರಿಸು; ಅದನ್ನು ವಾಸಿಮಾಡುತ್ತೇನೆ; ಇಲ್ಲದಿದ್ದರೆ ನಿನ್ನನ್ನು ಕೊಂದುಬಿಡುತ್ತೇನೆ!’ ಎಂದಿತು. ಅವನು ಹೆದರಿ ಸದ್ಯಕ್ಕೆ ಬಿಡಿಸಿಕೊಂಡರೆ ಸಾಕೆಂದು ಒಂದು ವಾರ ವಾಯಿದೆ ಕೇಳಿದನು. ಆದರೆ ಪ್ರಾಣದ ಮೇಲಣ ಹೆದರಿಕೆ ಹತ್ತಿಕೊಂಡಿತು. (ಮುಂದಿನ ಕಥೆ ಅಶ್ಲೀಲವೆಂದು ಅದನ್ನು ಹೇಳುವುದಕ್ಕೆ ಕಳಿಂಗಸೇನೆಯು ನಾಚಿಕೆಪಟ್ಟುಕೊಂಡಳು. ಆಮೇಲೆ ಸ್ವಲ್ಪ ಸುಮ್ಮನಿದ್ದು ಮುಂದುವರೆಸಿದಳು) ಬೇರೆ ಹುಣ್ಣು ಸಿಕ್ಕದೆ ಒದ್ದಾಡುತ್ತಿದ್ದ ಬ್ರಾಹ್ಮಣನ ಚಿಂತೆಯನ್ನು ನೋಡಿ ಅವನ ಮನೆತಪ್ಪಿದ ಮಗಳು ‘ಅಪ್ಪಾ! ಆ ಪಿಶಾಚವನ್ನು ನನ್ನ ಹತ್ತಿರಕ್ಕೆ ಕಳುಹಿಸು. ನನ್ನ ಮಗಳಿಗೆ ಒಂದು ವ್ರಣವಾಗಿದೆ, ಅದನ್ನು ವಾಸಿಮಾಡು ಎಂದು ಹೇಳು. ನಾನು ಅದನ್ನು ಮೋಸಮಾಡಿ ಕಳುಹಿಸುತ್ತೇನೆ’ ಎಂದು ಹೇಳಿದಳು...* ಆ ದಡ್ಡ ಪಿಶಾಚಿಯು ಓಡಿಹೋಯಿತು. ಬ್ರಾಹ್ಮಣನು ನಿಶ್ಚಿಂತನಾದನು. ರಾಜಪುತ್ರರು ಅವುಗಳಂತೆ ಅನರ್ಥಮಾಡುವುದಕ್ಕೆ ಹೊರಟರೂ ಅವರನ್ನು ಬುದ್ದಿಯಿಂದ ಸರಿಪಡಿಸಿಕೊಳ್ಳಬಹುದು"—ಎಂದಳು. ಸೋಮಪ್ರಭೆಗೆ ಕಥೆಯನ್ನು ಕೇಳಿ ಸಂತೋಷವಾಯಿತು; ಸಂಜೆಯಾಗಲು ಸ್ನೇಹಿತಳಿಗೆ ಹೇಳಿ ಆಕಾಶಮಾರ್ಗದಿಂದ ತನ್ನ ಊರಿಗೆ ಹೋದಳು.

೩. ಮರುದಿನ ಸೋಮಪ್ರಭೆಯು ಬರುತ್ತ ತನ್ನೊಡನೆ ಒಂದು ಪೆಟ್ಟಿಗೆಯ ತುಂಬ ಮರದಿಂದ ಮಾಡಿದ ಕೀಲುಬೊಂಬೆಗಳನ್ನು ತಂದಳು. ಒಂದಕ್ಕೆ ಕೀಲು ತಿರುಗಿಸಿ ಬಿಡಲು ಅದು ಆಕಾಶಕ್ಕೆ ಹಾರಿ ಒಂದು ಹೂವಿನ ಸರವನ್ನು ತಂದುಕೊಟ್ಟಿತು. ಇನ್ನೊಂದು ಪಾನೀಯವನ್ನು ತಂದುಕೊಟ್ಟಿತು. ಮತ್ತೊಂದು ಕುಣಿಯಿತು. ಮಗುದೊಂದು ಮಾತನಾಡಿತು. ಹೀಗೆ ಅವುಗಳನ್ನು ಪ್ರದರ್ಶಿಸಿ ಅವಳೊಡನೆ ಸ್ವಲ್ಪಹೊತ್ತು ಇದ್ದು ತನ್ನ ಮನೆಗೆ ಹೋದಳು. ಕಳಿಂಗಸೇನೆಗೆ ಅವುಗಳನ್ನು ನೋಡಿದ ಸಂತೋಷದಿಂದ ಹಸಿವೇ ಮುಚ್ಚಿಹೋಯಿತು. ಏನು ಕೊಟ್ಟರೂ ಒಲ್ಲಳು. ಆಗ ಅವಳ ತಾಯಿಯು ಏನು ದೇಹಾಲಸ್ಯವೋ ಏನೋ ಎಂದು ವೈದ್ಯನಿಗೆ ಹೇಳಿಕಳುಹಿಸಿದಳು. ಅವನು ಬಂದು ನೋಡಿ ‘ಇವಳಿಗೆ ತುಂಬ ಸಂತೋಷದಿಂದ ಹೀಗಾಗಿದೆ; ಅವಳ ಕಣ್ಣು ನೋಡಿ ಹೇಗೆ ಅರಳಿವೆ! ಮುಖ ನೋಡಿ! ನಗುತ್ತಿರುವಂತಿದೆ!’ ಎಂದನು. ಅಂಥ ಸಂತೋಷವೇನೆಂದು ತಾಯಿ ಕೇಳಲು ಕಳಿಂಗಸೇನೆಯು ತನ್ನ ಸಖಿಯ ವೃತ್ತಾಂತವನ್ನು ಹೇಳಿದಳು. ಆಮೇಲೆ ಸೇರಿದಷ್ಟು ಊಟಮಾಡಿ ಆಯಿತು. ಸೋಮಪ್ರಭೆಯು ಮರುದಿನ ಬಂದು ‘ನಾನು ನಿತ್ಯವೂ ನಿನ್ನ ಹತ್ತಿರ ಬಂದಿರುವುದಕ್ಕೆ ನನ್ನ ಗಂಡನಿಂದ ಅನುಜ್ಞೆಪಡೆದುಕೊಂಡು ಬಂದಿದ್ದೇನೆ. ನೀನೂ ನಿನ್ನ ತಾಯಿತಂದೆಗಳ ಅನುಜ್ಞೆಪಡೆದುಕೋ; ಹಾಗಾದರೆ ನಾವು ನಿಶ್ಚಿಂತೆಯಾಗಿ ಓಡಾಡುತ್ತಿರಬಹುದು’ ಎಂದಳು. ಇಬ್ಬರೂ ಕೈ ಹಿಡಿದುಕೊಂಡು ರಾಜರಾಣಿಯರ ಹತ್ತಿರ ಹೋದರು. ಅವರು ಸಂತೋಷದಿಂದ ಒಪ್ಪಿಗೆ ಇತ್ತರು. ಸೋಮಪ್ರಭೆಯು ಒಂದು ಯಕ್ಷನ ಬೊಂಬೆಯನ್ನು ತೆಗೆದು ಬುದ್ಧನನ್ನು ಪೂಜಿಸಿಕೊಂಡು ಬರುವಂತೆ ಹೇಳಿಕಳುಹಿಸಿದಳು. ಅದು ಆಕಾಶಕ್ಕೆ ಹಾರಿ ಮುತ್ತು ರತ್ನ ಹೊಂದಾವರೆಗಳಿಂದ ಬುದ್ಧನನ್ನು ಪೂಜಿಸಿಕೊಂಡು ಬಂತು. ಮನೆಯಲ್ಲಿದ್ದವರೆಲ್ಲರಿಗೂ ಆಶ್ಚರ್ಯವಾಯಿತು. ರಾಜನು ‘ಕೀಲಿನಿಂದ ಇದೆಲ್ಲ ಹೇಗೆ ನಡೆಯುತ್ತದೆ?’ ಎಂದು ಕೇಳಿದನು. ಸೋಮಪ್ರಭೆಯು ಇಂಥ ಅನೇಕ ಯಂತ್ರಗಳನ್ನು ನಮ್ಮ ತಂದೆ ನನಗೆ ಹಿಂದೆ ಮಾಡಿಕೊಟ್ಟನು. ಈ ಜಗತ್ತು ಪಂಚಭೂತಗಳಿಂದ ಆಗಿರುವಂತೆ ಈ ಯಂತ್ರಗಳೂ ಆಗಿವೆ; ಪೃಥ್ವೀಪ್ರಧಾನವಾಗಿರುವ ಯಂತ್ರವು ಬಾಗಿಲು ಮೊದಲಾದುವುಗಳನ್ನು ಮುಚ್ಚುತ್ತದೆ. ಅದು ಮುಚ್ಚಿದ್ದನ್ನು ಇನ್ನು ಯಾರಿಗೂ ತೆಗೆಯುವುದಕ್ಕಾಗುವುದಿಲ್ಲ; ಜಲಪ್ರಧಾನವಾದದ್ದು ಜೀವವಿರುವಂತೆ ಕಾಣುತ್ತದೆ. ತೇಜೋಮಯವಾದದ್ದು ಉರಿಯನ್ನು ಉಗುಳುತ್ತದೆ; ವಾತಯಂತ್ರವು ಹಾರಾಡುತ್ತದೆ. ಆಕಾಶದಿಂದ ಹುಟ್ಟಿದ್ದು ಮಾತಾಡುತ್ತದೆ. ಇವನ್ನೆಲ್ಲಾ ನಾನು ಬಲ್ಲೆ. ಆದರೆ ಅಮೃತವನ್ನು ರಕ್ಷಿಸಿಕೊಂಡಿರುವ ಚಕ್ರಯಂತ್ರ ನಮ್ಮ ತಂದೆಯೊಬ್ಬನಿಗೇ ಗೊತ್ತು!’ ಎಂದಳು. ರಾಜನು ಊಟಕ್ಕೆ ಎದ್ದನು. ಸೋಮಪ್ರಭೆಯು ಅವನ ಅಪ್ಪಣೆ ಪಡೆದು ಕಳಿಂಗಸೇನೆಯನ್ನು ವಿಂಧ್ಯಪರ್ವತದಲ್ಲಿದ್ದ ತನ್ನ ತಂದೆಯ ಮನೆಗೆ ಕರೆದುಕೊಂಡು ಹೋದಳು. ಅಲ್ಲಿ ಸ್ವಯಂಪ್ರಭೆಯೆಂಬ ಅವಳ ಅಕ್ಕ ಇದ್ದಳು. ಅವಳು ಬ್ರಹ್ಮಚಾರಿಣಿ. ಕಳಿಂಗಸೇನೆಯು ಅವಳಿಗೆ ನಮಸ್ಕರಿಸಲು ಅವಳು ಉಪಚರಿಸಿ ತಿನ್ನಲು ಹಣ್ಣು ಕೊಟ್ಟಳು. ಸೋಮಪ್ರಭೆಯು ‘ಸಖಿ! ಈ ಹಣ್ಣುಗಳನ್ನು ತಿಂದರೆ ಮುಪ್ಪು ಬರುವುದಿಲ್ಲ; ಆದ್ದರಿಂದ ನಿನ್ನನ್ನು ಇಲ್ಲಿಗೆ ಕರೆತಂದೆ!’ ಎಂದಳು. ಹಣ್ಣನ್ನು ತಿಂದಾಗ ಅಂಗಾಂಗಗಳನ್ನೆಲ್ಲಾ ಅಮೃತದಲ್ಲಿ ಅದ್ದಿದಂತಾಯಿತು. ಅನಂತರ ಸೋಮಪ್ರಭೆಯು ಮಯನ ಮಾಯೆಯಿಂದ ನಿರ್ಮಿತವಾದ ಅಲ್ಲಿಯ ವೈಚಿತ್ರ್ಯಗಳನ್ನೆಲ್ಲಾ ತೋರಿಸಿದಳು.—ಚಿತ್ರವಿಚಿತ್ರವಾದ ಹೊನ್ನ ಹಕ್ಕಿಗಳು, ರತ್ನದ ಕಂಬಗಳು, ಗೋಡೆಯಂತೆ ಕಾಣುವ ಬಯಲು, ಬಯಲಂತೆ ಕಾಣುವ ಗೋಡೆ, ನೆಲದಂತೆ ಕಾಣುವ ನೀರು, ನೀರಿನಂತೆ ಕಾಣುವ ನೆಲ, ಇತ್ಯಾದಿ. ‘ನನ್ನ ನಿನ್ನ ಸ್ನೇಹ, ನಿನ್ನ ಮದುವೆಯಾಗುವ ತನಕ; ಆಮೇಲೆ ನಾನೆಲ್ಲೋ ನೀನೆಲ್ಲೋ! ಸಖಿ ತನ್ನವಳಾದರೆ ಸಖಿಯ ಗಂಡ ತನ್ನವನಾದಾನೇ? ಅತ್ತೆಯೆನ್ನುವವಳು ಸೊಸೆಯನ್ನು ಹೆಣ್ಣುತೋಳವು ಕುರಿಮರಿಯನ್ನು ತಿನ್ನುವಂತೆ ಕಿತ್ತು ತಿಂದುಬಿಡುತ್ತಾಳೆ. ಅದಕ್ಕೆ ಕೀರ್ತಿಸೇನೆಯ ಕಥೆಯನ್ನು ಹೇಳುತ್ತೇನೆ ಕೇಳು!’ ಎಂದು ಅದನ್ನು ಹೇಳಿದಳು:—


### ಕೀರ್ತಿಸೇನೆಯ ಕಥೆ


ಪಾಟಲೀಪುತ್ರದಲ್ಲಿ ಧನಪಾಲಿತನೆಂಬ ವರ್ತಕನಿದ್ದನು. ಅವನು ತನ್ನ ಮಗಳಾದ ಕೀರ್ತಿಸೇನೆಯನ್ನು ಮಗಧರಾಜ್ಯದ ದೇವಸೇನನೆಂಬ ವರ್ತಕನಿಗೆ ಕೊಟ್ಟು ಮದುವೆ ಮಾಡಿದನು. ದೇವಸೇನನೇನೋ ಒಳ್ಳೆಯವನು. ಅವನಿಗೆ ಹೆಂಡತಿಯ ಮೇಲೆ ಇದ್ದ ಪ್ರೇಮವನ್ನು ನೋಡಿ ಅವನ ತಾಯಿ ಹೊಟ್ಟೆಯಕಿಚ್ಚಿನಿಂದ ಉರಿದು ಬೀಳುತ್ತಿದ್ದಳು. ಅದನ್ನೆಲ್ಲಾ ಅವಳು ಗಂಡನ ಕೈಯಲ್ಲಿ ಹೇಳಿಕೊಳ್ಳುವುದಕ್ಕಾಗುತ್ತಿರಲಿಲ್ಲ. ನೀಚ ಅತ್ತೆಯರ ಕೈಕೆಳಗೆ ಬಾಳಬೇಕಾದ ಸೊಸೆಯರ ಪಾಡು ತುಂಬ ಕಷ್ಟ! ಒಂದು ಸಾರಿ ಅವನು ವಲಭೀನಗರಕ್ಕೆ ವ್ಯಾಪಾರನಿಮಿತ್ತವಾಗಿ ಹೋಗಬೇಕಾಯಿತು. ಆಗ ಅವಳು ಗಂಡನನ್ನು ಕಂಡು ‘ನೀವು ಬರುವತನಕ ನಾನೊಬ್ಬಳೇ ಹೇಗಿರಲಿ? ನೀವಿದ್ದಾಗಲೇ ನಿಮ್ಮ ತಾಯಿ ನನ್ನನ್ನು ಕಾಡಿಸುತ್ತಾರೆ; ನೀವೂ ಇಲ್ಲದೆಹೋದರೆ ನನ್ನನ್ನು ಏನುಮಾಡಿಬಿಡುತ್ತಾರೆಯೋ!’ ಎಂದಳು. ಅವನು ಏನುಮಾಡುವುದಕ್ಕೂ ತೋರದೆ ತಾಯಿಯನ್ನು ಕಂಡು ಭಯಪಡುತ್ತ ಮೆಲ್ಲಗೆ “ಅಮ್ಮಾ! ಕೀರ್ತಿಸೇನೆಯನ್ನು ನಿನ್ನ ಕೈಗೆ ಕೊಟ್ಟಿದ್ದೇನೆ; ಅವಳು ದೊಡ್ಡ ಮನೆತನದವಳು. ಅವಳಲ್ಲಿ ಅಪ್ರೀತಿ ತೋರಿಸಬೇಡ!” ಎಂದು ಕೇಳಿಕೊಂಡನು. ಅವಳು ಕೀರ್ತಿಸೇನೆಯನ್ನು ಕರೆದು ದುರುಗುಟ್ಟಿಕೊಂಡು ನೋಡುತ್ತ ಮಗನೊಡನೆ, “ನಾನೇನೇನು ಮಾಡಿದ್ದೇನೆ ಅವಳನ್ನೇ ಕೇಳಪ್ಪ! ಈ ಮನೆಮುರುಕಿ ನಿನಗೆ ಚುಚ್ಚಿಕೊಟ್ಟಿದ್ದಾಳಲ್ಲಾ! ನನಗೇನೋ ನೀನು ಬೇರೆ ಅಲ್ಲ, ಅವಳು ಬೇರೆ ಅಲ್ಲ; ಇಬ್ಬರೂ ಸಮನೇ!” ಎಂದಳು. ಈ ಮಾತನ್ನು ಕೇಳಿ ದೇವಸೇನನು ಹೆಂಡತಿಯ ವಿಚಾರದಲ್ಲಿ ನಿಶ್ಚಿಂತನಾಗಿ ಪ್ರಯಾಣ ಮಾಡಿದನು. ಇತ್ತ ಅವನ ತಾಯಿಯು ಕ್ರಮವಾಗಿ ಸೊಸೆಯ ಪರಿಚಾರಿಕೆಯರನ್ನೆಲ್ಲಾ ಬಿಡಿಸಿದಳು. ಒಂದು ದಿನ ತನ್ನ ಸ್ವಂತ ಸೇವಕಳೊಡನೆ ಮಾತನಾಡಿಕೊಂಡು ಸೊಸೆಯನ್ನು ಜುಟ್ಟು ಹಿಡಿದು ಒಳಕ್ಕೆ ಎಳೆದು ತರಿಸಿ ‘ಪಾಪಿ ಹೆಣ್ಣೆ! ನನ್ನನ್ನೂ ಮಗನನ್ನೂ ಅಗಲಿಸುತ್ತೀಯಾ?’ ಎಂದು ಹಲ್ಲುಗಳಿಂದ ಕಚ್ಚಿಸಿ ಉಗುರಿನಿಂದ ಪರಚಿಸಿ ನೆಲಮಾಳಿಗೆಯೊಳಗೆ ಕೂಡಿ ಮೇಲೆ ಅಗುಳಿ ಹಾಕಿದಳು. ಪ್ರತಿಸಂಜೆಯೂ ಅದರ ಬಾಗಿಲು ತೆಗೆದು ಒಂದು ಮಣ್ಣಿನ ಪಾತ್ರೆಯಲ್ಲಿ ಅರ್ಧ ಅನ್ನವನ್ನು ಕೊಡಿಸುತ್ತಿದ್ದಳು. ಗಂಡನು ದೂರದೇಶಗಳಲ್ಲಿರುವಾಗ ಅವಳು ಸತ್ತುಹೋದರೆ ಹೋಗಲಿ ಎಂಬುದು ಅವಳ ಯೋಚನೆ. ಕೀರ್ತಿಸೇನೆಯು ಅತ್ತು ಕರೆದು “ಗಂಡನು ಐಶ್ವರ್ಯವಂತ! ನನ್ನ ಮನೆತನ ಹಿರಿಯದು; ನಾನೂ ಒಳ್ಳೆಯ ನಡತೆಯಲ್ಲಿದ್ದೇನೆ. ಹೀಗಿದ್ದರೂ ಅತ್ತೆಯ ಹಿಂಸೆಯಿಂದ ನನಗೆ ಈ ದುರ್ಗತಿ ಬಂದಿದೆ. ಇದಕ್ಕೇ ಹೆಣ್ಣು ಮಕ್ಕಳು ಬೇಡವೆನ್ನುವುದು!” ಎಂದು ಕೊರಗುತ್ತಿರಲು ಅಕಸ್ಮಾತ್ತಾಗಿ ಅವಳಿಗೆ ಅಲ್ಲಿ ಒಂದು ಸನಿಕೆ ಕಣ್ಣಿಗೆ ಬಿದ್ದಿತು. ದೇವರೇ ಇದನ್ನು ನನಗೆ ತೋರಿಸಿದ್ದಾನೆ ಎಂದುಕೊಂಡು ಅದರಿಂದ ಅಗೆದು ಸುರಂಗಮಾಡಿದಳು. ಅದು ದೈವವಶದಿಂದ ತನ್ನ ಕೋಣೆಗೇ ಹೋಯಿತು. ಅಲ್ಲಿ ಅವಳು ಬಟ್ಟೆಬರೆಗಳನ್ನು ತೆಗೆದುಕೊಂಡು ಬೆಳಕು ಹರಿಯುವುದಕ್ಕೆ ಮುಂಚೆ ಊರುಬಿಟ್ಟಳು. ‘ಈ ಸ್ಥಿತಿಯಲ್ಲಿ ತವರು ಮನೆಗೆ ಹೋಗುವುದು ಉಚಿತವಲ್ಲ; ಅಲ್ಲಿ ಕೇಳಿದವರಿಗೆ ಏನು ಹೇಳಲಿ? ಜನ ತಾನೇ ನನ್ನನ್ನು ನಂಬುತ್ತಾರೆಯೇ? ಆದ್ದರಿಂದ ಏನಾದರೂ ಉಪಾಯಮಾಡಿ ಗಂಡನಿದ್ದ ಕಡೆಗೇ ಹೋಗಬೇಕು. ಪತಿವ್ರತೆಯರಿಗೆ ಇಹಕ್ಕೂ ಪರಕ್ಕೂ ಗಂಡನೇ ದಿಕ್ಕು!’ ಎಂದುಕೊಂಡು ಅವಳು ಒಬ್ಬ ರಾಜಪುತ್ರನ ವೇಷವನ್ನು ಹಾಕಿಕೊಂಡು ಸಮುದ್ರಸೇನನೆಂಬ ವರ್ತಕನೊಡನೆ ವಲಭಿಯ ಕಡೆ ಹೊರಟಳು. ಕಾಡಿನಲ್ಲಿ ಹೋಗುತ್ತಿರುವಾಗ ಒಂದು ರಾತ್ರಿ ಕಳ್ಳರ ಪಡೆ ಅಟ್ಟಿಕೊಂಡು ಬಂತು. ಆಗ ಅವಳು ‘ಈಗ ನಾನು ಕಳ್ಳರ ಕೈಗೆ ಸಿಕ್ಕಿ ಹತಳಾದರೆ ನಿನ್ನ ಹೆಂಡತಿ ಯಾವನನ್ನೋ ಕಟ್ಟಿಕೊಂಡು ಹೋದಳು ಎಂದು ಅತ್ತೆ ಗಂಡನಿಗೆ ಹೇಳುತ್ತಾಳೆ; ಸೆರೆಸಿಕ್ಕಿ ನಾನು ಹೆಂಗಸೆಂದು ಗೊತ್ತಾದರೆ ನನ್ನ ಶೀಲಕ್ಕೆ ಭಂಗ ಬರುತ್ತದೆ; ಆದ್ದರಿಂದ ನಾನು ಈ ವರ್ತಕನ ಚಿಂತೆ ಬಿಟ್ಟು ನನ್ನನ್ನು ನಾನೇ ಕಾಪಾಡಿಕೊಳ್ಳಬೇಕು’ ಎಂದುಕೊಂಡು ಹತ್ತಿರದಲ್ಲಿದ್ದ ಒಂದು ಮರದ ಪೊಟರೆಯಲ್ಲಿ ಅವಿತುಕೊಂಡು ಹುಲ್ಲುಸೊಪ್ಪುಗಳಿಂದ ತನ್ನನ್ನು ಮುಚ್ಚಿಕೊಂಡಳು. ಕಳ್ಳರು ಸಮುದ್ರಸೇನನನ್ನೂ ಅವನ ಅನುಚರರನ್ನೂ ಕೊಂದು ಕೊಳ್ಳೆಹೊಡೆದುಕೊಂಡು ಹೋದರು.ಬೆಳಗಾದ ಮೇಲೆ ಅವಳು ಹೊರಕ್ಕೆ ಬಂದಳು. ಪತಿವ್ರತೆಯರನ್ನು ಕಷ್ಟದಲ್ಲಿ ದೇವರೇ ಕಾಪಾಡುತ್ತಾನೆ! ಅದಕ್ಕೋಸ್ಕರವೇ ಅವಳನ್ನು ಒಂದು ಸಿಂಹವು ಕಂಡರೂ ಏನೂ ಮಾಡದೇ ಹೊರಟುಹೋಯಿತು. ಮುಂದೆ ಅಕಸ್ಮಾತ್​ ಸಿಕ್ಕಿದ ಒಬ್ಬ ತಾಪಸನು ಅವಳಿಗೆ ತನ್ನ ಕಮಂಡಲುವಿನಿಂದ ಕುಡಿಯುವುದಕ್ಕೆ ನೀರು ಕೊಟ್ಟು ದಾರಿ ತೋರಿಸಿದನು. ಅಂದಿನ ರಾತ್ರಿಯೂ ಅವಳು ಒಂದು ಮರದ ಪೊಟರೆಯಲ್ಲಿ ಅಡಗಿಕೊಂಡಳು. ಅಲ್ಲಿಗೆ ಒಬ್ಬ ರಾಕ್ಷಸಿಯೂ ಅವಳ ಮಕ್ಕಳೂ ಬಂದು ಮರ ಹತ್ತಿ ಕುಳಿತರು. ಮಕ್ಕಳು “ಅಮ್ಮ! ಏನಾದರೂ ತಿಂಡಿ ಕೊಡಮ್ಮ!” ಎಂದು ಕಾಡಿಸಲು, ತಾಯಿಯು “ಇವೊತ್ತು ಹಿರಿಯ ಸುಡುಗಾಡಿಗೆ ಹೋದರೂ ಏನೂ ಸಿಕ್ಕಲಿಲ್ಲ; ಡಾಕಿನಿಯರನ್ನು ಏನಾದರೂ ಕೊಡಿ ಎಂದು ಕೇಳಿದೆ; ಅವರು ಕೊಡಲಿಲ್ಲ; ಆಮೇಲೆ ಭೈರವನನ್ನು ಪ್ರಾರ್ಥಿಸಿದೆ. ಅವನು ಇಲ್ಲಿಗೆ ಹತ್ತಿರದಲ್ಲಿರುವ ವಸುದತ್ತಪುರಕ್ಕೆ ಹೋಗು; ಅಲ್ಲಿ ವಸುದತ್ತನೆಂಬ ರಾಜನಿದ್ದಾನೆ; ಅವನು ಬೇಟೆಯಾಡಿ ಮಲಗಿದ್ದಾಗ ಒಂದು ಜರಿಯು ಅವನ ಕಿವಿಹೊಕ್ಕಿತು; ಅದು ಕಾಲಕ್ರಮದಲ್ಲಿ ತಲೆಯ ತುಂಬ ಮರಿಹಾಕಿತು; ಅದರಿಂದ ಅವನು ಮೂಳೆ ಚಕ್ಕಳವಾಗಿದ್ದಾನೆ; ವೈದ್ಯರಿಗೆ ಈ ರೋಗವೇನೆಂದು ಗೊತ್ತಾಗಿಲ್ಲ. ಅವನು ಇನ್ನು ಕೆಲವೇ ದಿವಸಗಳಲ್ಲಿ ಸತ್ತುಹೋಗುತ್ತಾನೆ; ಅವನ ಮಾಂಸವನ್ನು ತಿನ್ನಿ; ಅದು ಆರು ತಿಂಗಳಾಗುತ್ತದೆ!’ ಎಂದು ಹೇಳಿದನು. ನಾನೇನು ಮಾಡಲಪ್ಪ!” ಎಂದಳು. ಮಕ್ಕಳು ‘ಇದು ಇಂಥ ರೋಗ ಎಂದು ಗೊತ್ತಾದರೆ ಆ ರಾಜ ಬದುಕಿಕೊಳ್ಳುತ್ತಾನೇನಮ್ಮ? ಆ ರೋಗ ವಾಸಿಯಾಗುವುದು ಹೇಗೆ?’ ಎಂದು ಕೇಳಿದವು. ಅವಳು ಈ ರೋಗ ವಾಸಿಯಾಗಬೇಕಾದರೆ, ಮೊದಲು ಅವನ ತಲೆಗೆ ತುಪ್ಪ ತಿಕ್ಕಿ ಮಧ್ಯಾಹ್ನದ ಉರಿಬಿಸಿಲಿನಲ್ಲಿ ಕೂರಿಸಬೇಕು; ಅವನ ಕಿವಿಗೆ ಒಂದು ಬಿದಿರ ಕೊಳವೆಯನ್ನು ಸೆಕ್ಕಿ ಅದನ್ನು ಒಂದು ತಣ್ಣೀರಿನ ಗಡಿಗೆಗೆ ಬಿಡಬೇಕು. ಆಗ ಬಿಸಿಲಿನ ತಾಪವನ್ನು ತಾಳಲಾರದೆ ಜರಿಗಳು ತಲೆಬಿಟ್ಟು ಹೊರಟು ಕಿವಿಯ ಮೂಲಕ ಬಿದಿರುಕೊಳವೆಗೆ ಬಂದು, ತಂಪಾಗುವುದೆಂದು ಗಡಿಗೆಗೆ ಬೀಳುತ್ತವೆ. ಆಮೇಲೆ ರೋಗ ವಾಸಿಯಾಗುತ್ತದೆ.’ ಎಂದಳು. ಕೀರ್ತಿಸೇನೆಯು ಇದನ್ನೆಲ್ಲಾ ಕೇಳಿಕೊಂಡಿದ್ದು ಬೆಳಿಗ್ಗೆ ಹೊರಟು ವಸುದತ್ತಪುರಕ್ಕೆ ಹೋಗಿ ಒಬ್ಬ ದನಕಾಯುವವನನ್ನು ಜೊತೆಮಾಡಿಕೊಂಡು ಅವನಿಂದ ದ್ವಾರಪಾಲಕನಿಗೆ ಹೇಳಿಸಿದಳು. ರಾಜನು ‘ಈ ರೋಗವನ್ನು ವಾಸಿಮಾಡಿದರೆ ಅರ್ಧರಾಜ್ಯವನ್ನು ಕೊಡುತ್ತೇನೆ; ನಿನ್ನೆ ದಿನ ರಾತ್ರಿ ಯಾರೋ ಒಬ್ಬ ಹೆಂಗಸು ನನ್ನ ಬೆನ್ನಮೇಲಿಂದ ಒಂದು ಕರಿಯ ಕಂಬಳಿಯನ್ನು ಎಳೆದುಹಾಕಿದ ಹಾಗೆ ಕನಸು ಕಂಡೆ. ಆದ್ದರಿಂದ ನೀನು ವಾಸಿಮಾಡುತ್ತೀಯೆ ಎಂದು ನನಗೆ ಭರವಸೆ ಇದೆ!’ ಎಂದನು. ಅವಳು ‘ಇಂದು ಹೊತ್ತಾಯಿತು; ನಾಳೆ ಚಿಕಿತ್ಸೆ ಮಾಡುತ್ತೇನೆ!’ ಎಂದು ಹೇಳಿ ಮೊದಲು ತಲೆಗೆ ಹಸುವಿನ ತುಪ್ಪವನ್ನು ತಿಕ್ಕಿಸಿದಳು. ಅದರಿಂದ ಅವನಿಗೆ ನಿದ್ರೆಬಂತು; ಯಾತನೆ ಹೋಯಿತು; ದೇವರೇ ಈ ವೈದ್ಯನ ರೂಪದಲ್ಲಿ ಬಂದನೆಂದು ಅಲ್ಲಿದ್ದವರೆಲ್ಲರೂ ಅವಳನ್ನು ಹೊಗಳಿದರು. ಮರುದಿನ ಮದ್ಯಾಹ್ನ ಮಂತ್ರಿಗಳೂ ಅಂತಃಪುರದವರೂ ನೋಡುತ್ತಿರುವ ಹಾಗೆಯೇ ಅವಳು ರಾಕ್ಷಸಿ ಹೇಳಿದ ಕ್ರಮದಲ್ಲಿ ರಾಜನ ಕಿವಿಯಿಂದ ಐವತ್ತು ಜರಿಗಳನ್ನು ತೆಗೆದಳು. ಆಮೇಲೆ ಹಾಲು ತುಪ್ಪಗಳನ್ನು ಮೈಗೆ ಉಜ್ಜಿಸಿ ಸ್ನಾನ ಮಾಡಿಸಿದಳು.ಅವನು ತನ್ನ ತಲೆಯಿಂದ ಬಂದ ಅಷ್ಟೊಂದು ಜರಿಗಳನ್ನು ನೋಡಿ ತನಗೆ ಪುನರ್ಜನ್ಮವಾಯಿತೆಂದುಕೊಂಡನು. ಅರ್ಧರಾಜ್ಯ ಬೇಡವೆನ್ನಲು ಅವಳಿಗೆ ಆನೆ ಕುದುರೆ ಹೊನ್ನು ವಸ್ತ್ರ ಮುಂತಾದವನ್ನು ಯಥೇಚ್ಛವಾಗಿ ಕೊಟ್ಟು ರಾಜನು ಅವಳನ್ನು ಗೌರವಿಸಿದನು. ಅವಳು ಅವೆಲ್ಲವನ್ನೂ ಅವನ ಹತ್ತಿರವೇ ಬಿಟ್ಟು ಸ್ವಲ್ಪ ದಿನ ತಾನು ವ್ರತದಲ್ಲಿರುವಂತೆ ಹೇಳಿದಳು. ಕೆಲವು ದಿನಗಳ ಮೇಲೆ ವಲಭಿಯಿಂದ ವರ್ತಕರ ಪಡೆಯೊಂದು ಬಂದಿತೆಂದು ಕೇಳಿ ಹೋಗಿ ನೋಡಲು ಅದರಲ್ಲಿ ತನ್ನ ಗಂಡನಿದ್ದನು. ಅವಳು ಕಣ್ಣೀರು ಹಾಕುತ್ತ ಅವನಿಗೆ ನಮಸ್ಕರಿಸಿದಳು. ಅವನು ಅವಳ ಗುರುತುಹಿಡಿದನು. ವರ್ತಕರೆಲ್ಲರಿಗೂ ಆಶ್ಚರ್ಯವಾಯಿತು. ಇದನ್ನು ಕೇಳಿ ರಾಜನೂ ಅಲ್ಲಿಗೆ ಬಂದನು. ದೇವಸೇನನು ತನ್ನ ತಾಯಿಯ ಚರ್ಯೆಯನ್ನೂ ಹೆಂಡತಿಯ ಕಾರ್ಯವನ್ನೂ ಕೇಳಿ ಕೋಪ ಕ್ಷಮೆ ಆಶ್ಚರ್ಯ ಹರ್ಷಗಳಲ್ಲಿ ಮುಳುಗಿಹೋದನು. ಕೀರ್ತಿಸೇನೆಯ ಕೋರಿಕೆಯಂತೆ ರಾಜನು ತಾನು ಕೊಟ್ಟಿದ್ದ ಗ್ರಾಮ ಆನೆ ಕುದುರೆ ಮೊದಲಾದುವುಗಳನ್ನೆಲ್ಲಾ ಅವಳ ಗಂಡನಿಗೆ ಒಪ್ಪಿಸಿದನು. ಅವನು ಅವುಗಳನ್ನೂ ತಾನು ವ್ಯಾಪಾರದಲ್ಲಿ ಸಂಪಾದಿಸಿದ್ದ ಧನವನ್ನೂ ಇಟ್ಟುಕೊಂಡು ತಾಯಿಯನ್ನು ತೊರೆದು ಆ ಊರಿನಲ್ಲಿಯೇ ಹೆಂಡತಿಯೊಡನೆ ಸುಖವಾಗಿದ್ದುಬಿಟ್ಟನು. ಹೀಗೆ ಎಷ್ಟೋ ಹೆಂಗಸರಿಗೆ ಅತ್ತೆ ಅತ್ತಿಗೆಯರ ಕಾಟವಿರುತ್ತದೆ. ಅಂಥ ಅತ್ತೆ ಅತ್ತಿಗೆಯರಿಲ್ಲದ ಮನೆಯನ್ನು ನೀನು ಸೇರುವಂತಾಗಲೆಂದು ನಾನು ಪ್ರಾರ್ಥಿಸುತ್ತೇನೆ -ಎಂದಳು. ಸಂಜೆಯಾಗುತ್ತ ಬರಲು ಸೋಮಪ್ರಭೆಯು ಕಳಿಂಗಸೇನೆಗೆ ಹೇಳಿ ತನ್ನ ಮನೆಗೆ ಹೋದಳು.

೪. ಕಳಿಂಗಸೇನೆಯು ಅವಳು ಅಂತರಿಕ್ಷದಲ್ಲಿ ಹೋಗುವುದನ್ನೇ ನೋಡುತ್ತ ಉಪ್ಪರಿಗೆಯ ಮೇಲೆ ನಿಂತಿರಲು, ಆಕಾಶದಲ್ಲಿ ಹೋಗುತ್ತಿದ್ದ ಮದನವೇಗನೆಂಬ ವಿದ್ಯಾಧರನು ಅವಳನ್ನು ಕಂಡು ಅವಳ ರೂಪಿನಿಂದ ಬೆರಗಾದನು. ಆದರೆ ಅವಳನ್ನು ಬಲವಂತದಿಂದ ಎತ್ತಿಕೊಂಡು ಹೋಗುವ ಹಾಗಿರಲಿಲ್ಲ. ಏಕೆಂದರೆ ಯಾವ ಹೆಂಗಸನ್ನಾದರೂ ನಿರ್ಬಂಧಪಡಿಸಿದರೆ ಅವನಿಗೆ ಮರಣವಾಗಲೆಂದು ಶಾಪವಿತ್ತು. ಆದ್ದರಿಂದ ಅವನು ಋಷಭಪರ್ವತಕ್ಕೆ ಹೋಗಿ ಈಶ್ವರನನ್ನು ಕುರಿತು ತಪಸ್ಸುಮಾಡಿ ಅವನನ್ನು ಮೆಚ್ಚಿಸಿದನು. ಈಶ್ವರನು ಪ್ರತ್ಯಕ್ಷನಾಗಿ ‘ಈ ಕಳಿಂಗಸೇನೆಗೆ ರೂಪದಲ್ಲಿ ಸದೃಶನಾದವನು ವತ್ಸರಾಜನೊಬ್ಬನೇಯೆ; ಅವನು ವಾಸವದತ್ತೆಯ ಹೆದರಿಕೆಯಿಂದ ಬಾಯಿಬಿಟ್ಟು ಕೇಳುವುದಿಲ್ಲ, ಕಳಿಂಗಸೇನೆಯೂ ಸೋಮಪ್ರಭೆಯಿಂದ ಅವನ ವರ್ಣನೆಯನ್ನು ಕೇಳಿ ಅವನನ್ನೇ ಅಪೇಕ್ಷಿಸುತ್ತಾಳೆ. ಆದ್ದರಿಂದ ಅವರ ಮದುವೆಯಾಗುವುದರೊಳಗೆ ನೀನು ವತ್ಸರಾಜನ ರೂಪಧರಿಸಿ ಕಾಲವಿಳಂಬವನ್ನು ಸಹಿಸದವನಂತೆ, ಗಾಂಧರ್ವವಿವಾಹ ಮಾಡಿಕೊಂಡುಬಿಡು; ಹಾಗಾದರೆ ಅವಳು ನಿನಗೆ ದಕ್ಕಿಯಾಳು!’ ಎಂದನು. ಈ ಮಧ್ಯೆ ಒಂದು ದಿನ ಕಳಿಂಗಸೇನೆಯು ಗುಟ್ಟಾಗಿ ‘ನನ್ನ ಮದುವೆಗೆ ಏರ್ಪಾಟು ನಡೆಯುತ್ತಿದೆ; ಶ್ರಾವಸ್ತಿಯಿಂದ ಪ್ರಸೇನಜಿತ್ತನ ದೂತರು ಕೇಳುವುದಕ್ಕೆ ಬಂದಿದ್ದರು; ತಂದೆಯು ಅವರಿಗೆ ಮಾತುಕೊಟ್ಟು ಕಳುಹಿಸಿದ್ದಾನೆ. ಅವನು ಕೌರವಪಾಂಡವರ ಅಜ್ಜಿಯರಾದ ಅಂಬೆ ಅಂಬಾಲಿಕೆ ಮೊದಲಾದವರು ಹುಟ್ಟಿದ ವಂಶದಲ್ಲಿ ಹುಟ್ಟಿದವನಂತೆ!’ ಎಂದು ಹೇಳಿದಳು. ಸೋಮಪ್ರಭೆಯು ಇದನ್ನು ಕೇಳಿ ವ್ಯಥೆಗೊಂಡು ‘ಸಖಿ! ವಯಸ್ಸು ರೂಪು ಕುಲ ಶೀಲ ಐಶ್ವರ್ಯ ಇವುಗಳನ್ನು ವರನಲ್ಲಿ ನೋಡತಕ್ಕದ್ದು. ಎಲ್ಲಕ್ಕಿಂತಲೂ ಮೊದಲು ಬರತಕ್ಕದ್ದು ವಯಸ್ಸು; ನಾನು ಪ್ರಸೇನಜಿತ್ತನ್ನು ನೋಡಿದ್ದೇನೆ; ಅವನಿಗೆ ತುಂಬ ವಯಸ್ಸಾಗಿದೆ. ಬಾಡಿಹೋದ ಜಾಜಿಯ ಹೂವಿನ ಜಾತಿಯನ್ನು ನೋಡಿದಂತೆ ಅವನ ಕುಲವನ್ನು ಕಟ್ಟಿಕೊಂಡು ಮಾಡುವುದೇನು? ಅವನಿಗೆ ಬದಲಾಗಿ ವತ್ಸರಾಜನು ನಿನ್ನ ಗಂಡನಾದರೆ ತುಂಬ ಸಂತೋಷ; ರೂಪು ಲಾವಣ್ಯ ಕುಲ ಶೌರ್ಯ ಸಂಪತ್ತು ಇವು ಯಾವುದರಲ್ಲಿಯೂ ಅವನಿಗೆ ಸಮಾನನಾದ ರಾಜ ಮತ್ತೊಬ್ಬನಿಲ್ಲ!’ ಎಂದಳು. ಆ ಮಾತನ್ನು ಕೇಳಿ ಅವಳಿಗೆ ವತ್ಸರಾಜನ ಮೇಲೆ ಮನಸ್ಸಾಯಿತು. ‘ಸರ್ವಜ್ಞಳೂ ಪ್ರಭಾವ ಸಂಪನ್ನಳೂ ಆದ ನಿನ್ನಿಂದಲೇ ಈ ಕೆಲಸವಾಗಬೇಕು!’ ಎಂದಳು. ಸೋಮಪ್ರಭೆಯು ‘ಇದು ದೈವಸಹಾಯದಿಂದ ಆಗಬೇಕಾದದ್ದು!’ ಎಂದು ಈ ಕಥೆಯನ್ನು ಹೇಳಿದಳು:—


### ತೇಜಸ್ವತಿಯ ಕಥೆ


ಹಿಂದೆ ಉಜ್ಜಯಿನಿಯಲ್ಲಿ ವಿಕ್ರಮಸೇನನೆಂಬ ರಾಜನಿದ್ದನು. ಅವನಿಗೆ ತೇಜಸ್ವತಿಯೆಂಬ ರೂಪವತಿಯಾದ ಮಗಳಿದ್ದಳು. ಅವಳಿಗೆ ಒಪ್ಪುವಂಥ ವರನೊಬ್ಬನೂ ಸಿಕ್ಕಿರಲಿಲ್ಲ. ಒಂದು ದಿನ ಅವಳು ಮಹಡಿಯ ಮೇಲೆ ನಿಂತಿರಲು ತನಗೆ ಅನುರೂಪನಾದ ಒಬ್ಬನು ಕೆಳಗೆ ಹೋಗುತ್ತಿದ್ದುದನ್ನು ಕಂಡು ಸಖಿಯೊಡನೆ ಅವನಿಗೆ ಹೇಳಿಕಳುಹಿಸಿದಳು. ಅವನು ಸಾಹಸಿಯಲ್ಲ. ಆದ್ದರಿಂದ ಅವಳು ಹೇಗೋ ಮಾಡಿ ಅಂದಿನ ರಾತ್ರಿ ಅಲ್ಲಿದ್ದ ಒಂದು ದೇವಾಲಯದಲ್ಲಿ ರಾಜಪುತ್ರಿಯನ್ನು ಕಾಣುವಂತೆ ಒಪ್ಪಿಸಿ ಬಂದಳು. ಆದರೆ ಹಾಗೆ ಅವನು ಒಪ್ಪಿಕೊಂಡರೂ ಅಲ್ಲಿಗೆ ಬರಲಿಲ್ಲ. ಕಪ್ಪೆಗೇಕೆ ಕಮಲ? ಆದರೆ ಅಷ್ಟುಹೊತ್ತಿಗೆ ಸರಿಯಾಗಿ ಅಲ್ಲಿಗೆ ಒಬ್ಬ ಕುಲೀನನಾದ ರಾಜಪುತ್ರನು ಬಂದು ತಂಗಿದ್ದನು. ಅವನ ತಂದೆ ಸತ್ತು, ಅವನ ರಾಜ್ಯವನ್ನು ದಾಯಾದಿಗಳು ಅಪಹರಿಸಿದ್ದರಿಂದ ಅವನು ತನ್ನ ತಂದೆಯ ಸ್ನೇಹಿತನಾದ ಒಬ್ಬ ರಾಜನನ್ನು ನೋಡಲು ಹೋಗುತ್ತಿದ್ದನು. ನೋಡುವುದಕ್ಕೆ ಸುಂದರನೂ ಹೌದು. ಆದ್ದರಿಂದ ಅವನು ರಾಜ್ಯಲಕ್ಷ್ಮಿಯಂತೆ ಅನಾಯಾಸವಾಗಿ ದೊರೆತ ರಾಜಪುತ್ರಿಯನ್ನು ಸ್ವೀಕರಿಸಿದನು. ಮರುದಿನ ಅವಳ ತಂದೆಯನ್ನು ಕಂಡು ಮಾತನಾಡಲು ಅವನು ತನ್ನ ಮಗಳನ್ನು ಕೊಡುವುದಾಗಿಯೂ ಸೇನೆಯನ್ನು ಕೊಟ್ಟು ಸಹಾಯಮಾಡುವುದಾಗಿಯೂ ಹೇಳಿದನು. ಇದೆಲ್ಲವನ್ನೂ ತಿಳಿದ ಮಂತ್ರಿಯೊಬ್ಬನು ‘ಭವ್ಯರಾದ ಜನರಿಗೆ ದೈವವು ಕೆಲಸಮಾಡಿಕೊಡಲು ಸಿದ್ಧವಾಗಿರುತ್ತದೆ; ಅದಕ್ಕೆ ಒಂದು ಕಥೆಯನ್ನು ಹೇಳುತ್ತೇನೆ ಕೇಳಿ!’ ಎಂದು ಇದನ್ನು ಹೇಳಿದನು:—


### ಹರಿಶರ್ಮನ ಕಥೆ


ಒಂದು ಊರಿನಲ್ಲಿ ಹರಿಶರ್ಮನೆಂಬ ಬ್ರಾಹ್ಮಣನಿದ್ದನು. ಅವನು ವಿದ್ಯಾವಂತನಲ್ಲ; ಬಡವ; ಏನೂ ಉದ್ಯೋಗವಿಲ್ಲ; ಮನೆತುಂಬ ಮಕ್ಕಳು; ಆದ್ದರಿಂದ ದಾರಿಯುದ್ದಕ್ಕೂ ಭಿಕ್ಷ ಎತ್ತಿಕೊಂಡು ಹೋಗಿ ಒಂದು ಪಟ್ಟಣವನ್ನು ಸೇರಿ ಅಲ್ಲಿ ಸ್ಥೂಲದತ್ತನೆಂಬ ಒಬ್ಬ ಐಶ್ವರ್ಯವಂತನನ್ನು ಆಶ್ರಯಿಸಿದನು. ಮಕ್ಕಳು ಅವನ ಮನೆಯ ದನಗಳನ್ನು ಕಾದುಕೊಂಡು ಬರುತ್ತಿದ್ದರು; ಹೆಂಡತಿ ಮನೆಯ ಕೆಲಸಗಳನ್ನು ಮಾಡುತ್ತಿದ್ದಳು. ತಾನು ಆಳಿನ ಕೆಲಸ ಮಾಡುತ್ತ ಹತ್ತಿರದ ಒಂದು ಮನೆಯಲ್ಲಿ ವಾಸಮಾಡಿಕೊಂಡಿದ್ದನು. ಹೀಗಿರಲು ಸ್ಥೂಲದತ್ತನ ಮಗಳ ಮದುವೆ ಬಂತು. ಆಗ ಬಹುವಾಗಿ ಜನ ಸೇರಿತು. ಆ ಸಂದರ್ಭದಲ್ಲಿ ಹರಿಶರ್ಮನು ತನಗೂ ತನ್ನ ಹೆಂಡತಿಮಕ್ಕಳಿಗೂ ಕಂಠಪೂರ್ತಿಯಾಗಿ ತುಪ್ಪ ಮಾಂಸ ಮುಂತಾದುವುಗಳಿಂದ ಕೂಡಿದ ಊಟ ಸಿಕ್ಕುವುದೆಂದು ಭಾವಿಸಿದ್ದನು. ಆದರೆ ಅವನನ್ನು ಯಾರೂ ನೆನೆಸಿಕೊಳ್ಳಲೇ ಇಲ್ಲ. ಆದ್ದರಿಂದ ತುಂಬ ವ್ಯಥೆಪಟ್ಟು ಹೆಂಡತಿಯನ್ನು ಕರೆದು ಬಡತನದಿಂದಲೂ ಮೂಢತನದಿಂದಲೂ ನನಗೆ ಈ ಸ್ಥಿತಿ ಬಂದಿದೆ; ಆದ್ದರಿಂದ ಕೃತ್ರಿಮಜ್ಞಾನವನ್ನು ಪ್ರಯೋಗಿಸಿ ನೋಡುತ್ತೇನೆ; ಹಾಗಾದರೆ ಸ್ಥೂಲದತ್ತನಿಗೆ ನನ್ನಲ್ಲಿ ಗೌರವ ಬಂದೀತು. ನೀನು ಸಂದರ್ಭ ಬಂದಾಗ ನಾನು ಜ್ಞಾನಿಯೆಂದು ಹೇಳಿರು!’ ಎಂದು ಹೇಳಿಕೊಟ್ಟನು. ಮರುದಿನ ರಾತ್ರಿ ಎಲ್ಲರೂ ನಿದ್ರೆ ಮಾಡುತ್ತಿದ್ದಾಗ ಮದುವಣಿಗನ ಕುದುರೆಯನ್ನು ಕದ್ದು ದೂರದಲ್ಲಿ ಒಂದು ಕಡೆ ಬಚ್ಚಿಟ್ಟನು. ಬೆಳಿಗ್ಗೆ ಕುದುರೆ ಇಲ್ಲದ್ದನ್ನು ಕಂಡು ಕುದುರೆಯ ಕಳವು ಅಪಶಕುನವಾದೀತೆಂದು ಸ್ಥೂಲದತ್ತನು ಎಲ್ಲೆಲ್ಲಿಯೂ ಹುಡುಕಿಸುತ್ತಿರಲು ಹರಿಶರ್ಮನ ಹೆಂಡತಿ ಬಂದು ‘ನಮ್ಮ ಯಜಮಾನರನ್ನು ಕೇಳಿ; ಅವರು ಜ್ಯೋತಿಷ್ಯ ಬಲ್ಲವರು; ಎಂದು ಸೂಚಿಸಿದಳು. ಹರಿಶರ್ಮನನ್ನು ಕರೆಸಿ ಕೇಳಲು ಅವನು ಏನೇನೋ ಸುಳ್ಳು ಸುಳ್ಳು ಗೀಟುಗಳನ್ನು ಎಳೆದು ‘ಇಲ್ಲಿಂದ ದಕ್ಷಿಣ ಎಲ್ಲೆಯ ಹತ್ತಿರ ಕಳ್ಳರು ಅದನ್ನು ಬಚ್ಚಿಟ್ಟಿದ್ದಾರೆ! ಇಂದಿನ ಸಂಜೆಯೊಳಗಾಗಿ ತಂದುಬಿಡಿ; ಇಲ್ಲದಿದ್ದರೆ ಇನ್ನೂ ದೂರಕ್ಕೆ ಹೋಗಿಬಿಟ್ಟೀತು!’ ಎಂದನು. ಈ ಮಾತನ್ನು ಕೇಳಿದ್ದೇ ತಡ, ಒಂದು ಹಿಂಡು ಜನ ಆ ಕಡೆಗೆ ಓಡಿ ಕುದುರೆಯನ್ನು ಹಿಡಿತಂದರು. ಎಲ್ಲರೂ ಹರಿಶರ್ಮನ ವಿಜ್ಞಾನವನ್ನು ಹೊಗಳಿದ್ದೂ ಹೊಗಳಿದ್ದೇ! ಆಮೇಲೆ ಎಲ್ಲರೂ ಅವನನ್ನು ಜ್ಞಾನಿಯೆಂದು ಗೌರವಿಸುವುದಕ್ಕೆ ಮೊದಲುಮಾಡಿದರು. ಸ್ಥೂಲದತ್ತನೂ ಮರ್ಯಾದೆ ಕೊಡುತ್ತ ಬಂದದ್ದರಿಂದ ಸುಖವಾಗಿದ್ದನು. ಕೆಲವು ದಿವಸಗಳ ನಂತರ ಅರಮನೆಯಲ್ಲಿ ಹೆಚ್ಚಾದ ಹೊನ್ನು ರನ್ನಗಳು ಕಳುವಾದವು. ರಾಜನು ಜ್ಞಾನಿಯೆಂದು ಪ್ರಸಿದ್ಧಿ ಪಡೆದಿದ್ದ ಹರಿಶರ್ಮನನ್ನು ಕರೆಸಿ ಕೇಳಿದನು. ಅವನು ಕಾಲಹರಣಮಾಡುವುದಕ್ಕೋಸ್ಕರ ಬೆಳಿಗ್ಗೆ ಹೇಳುತ್ತೇನೆಂದನು. ರಾಜನು ಅವನನ್ನು ಬಿಟ್ಟುಕೊಡಲಿಷ್ಟವಿಲ್ಲದೆ ಅರಮನೆಯಲ್ಲಿಯೇ ಕಾವಲಿನಲ್ಲಿ ಇಟ್ಟುಕೊಂಡನು. ರಾಜನ ಊಳಿಗದಲಿದ್ದ ಜಿಹ್ವೆಯೆಂಬ ಸೇವಕಳೂ ಅವಳ ಅಣ್ಣನೂ ಈ ಕಳವನ್ನು ಮಾಡಿದ್ದರು. ಅವಳು ರಾತ್ರಿ ಹರಿಶರ್ಮನಿದ್ದ ಕೋಣೆಯ ಬಾಗಿಲ ಹತ್ತಿರ ನಿಂತು ಅವನೇನು ಮಾಡುತ್ತಿದ್ದಾನೋ ನೋಡೋಣವೆಂದು ಹೊಂಚುತ್ತಿದ್ದಳು. ಅವನು ಆಗ, ‘ಅಯ್ಯೋ ಜಿಹ್ವೆ! ದುರಾಚಾರೆ! ಭೋಗಲಾಲಸೆಯಿಂದ ಇದೇನು ಮಾಡಿಬಿಟ್ಟೆ! ಈಗ ಅದಕ್ಕೆ ಶಿಕ್ಷೆ ಅನುಭವಿಸು!’ ಎಂದು ತನ್ನ ನಾಲಿಗೆಯನ್ನು ನಿಂದಿಸಿಕೊಳ್ಳುತ್ತಿದ್ದನು. ಅವಳು ಜ್ಞಾನಿಯಾದ ಅವನು ತನ್ನನ್ನು ತಿಳಿದುಬಿಟ್ಟನೆಂದು ಹೆದರಿ ಅವನ ಕಾಲ ಮೇಲೆ ಬಿದ್ದು ‘ನಾನೇ ಜಿಹ್ವೆ! ಕಳವು ಮಾಡಿದವಳು; ಅದನ್ನ ನೀವು ತಿಳಿದುಕೊಂಡುಬಿಟ್ಟಿರಿ! ನಾನು ಹೊನ್ನನ್ನು ತೆಗೆದುಕೊಂಡು ಹೋಗಿ ಈ ಮನೆಯ ಹಿಂದಿರುವ ಉದ್ಯಾನದಲ್ಲಿ ದಾಳಿಂಬೆಯ ಮರದ ಕೆಳಗೆ ಹೂತಿಟ್ಟಿದ್ದೇನೆ; ನನ್ನನ್ನು ಉಳಿಸಿಕೊಡಿ; ನನ್ನ ಕೈಯಲ್ಲಿರುವ ಅಲ್ಪಸ್ವಲ್ಪ ಹೊನ್ನನ್ನು ತೆಗೆದುಕೊಳ್ಳಿ!’ ಎಂದು ಕೇಳಿಕೊಂಡಳು. ಹರಿಶರ್ಮನು ಗರ್ವದಿಂದ ‘ಹೋಗು! ನನಗೆ ಹಿಂದುಮುಂದು ಎಲ್ಲಾ ಗೊತ್ತು! ನೀನು ಶರಣಾಗತಳಾಗಿ ಬಂದಮೇಲೆ ನಿನ್ನನ್ನು ಬಿಟ್ಟುಕೊಡುವುದಿಲ್ಲ!’ ಎಂದನು. ಅವಳು ಬದುಕಿದೆನೆಂದು ಹೊರಟುಹೋದಳು. ಹರಿಶರ್ಮನು ‘ವಿಧಿಯು ನಮ್ಮ ಕಡೆ ತಿರುಗಿನೋಡಿದರೆ ಅಸಾಧ್ಯವಾದದ್ದೂ ಸುಲಭಸಾಧ್ಯವಾಗುತ್ತದೆ; ನನ್ನ ನಾಲಗೆಯನ್ನು ನಾನು ಬೈದುಕೊಳ್ಳುತ್ತಿದ್ದರೆ ಕಳ್ಳಿಯೇ ಬಂದು ಮುಂದೆ ನಿಲ್ಲೋಣವೇ! ಈಗ ಒದಗಿರುವ ಗಂಡಾಂತರದಿಂದ ಪಾರಾದರೆ ನಾನು ಗೆದ್ದಹಾಗೆ’ ಎಂದು ಯೋಚಿಸುತ್ತ, ಅಂದಿನ ರಾತ್ರಿಯನ್ನು ಕಳೆದನು. ಬೆಳಗ್ಗೆ ಕಳವಾದ ಪದಾರ್ಥ ದಾಳಿಂಬೆಯ ಗಿಡದ ಕೆಳಗೆ ಹೂತಿದೆ ಎಂದೂ ಕಳ್ಳನು ಸ್ವಲ್ಪಭಾಗ ತೆಗೆದುಕೊಂಡು ಹೋಗಿದ್ದಾನೆಂದೂ ರಾಜನಿಗೆ ತಿಳಿಸಿದನು. ರಾಜನು ಸಂತೋಷಪಟ್ಟು ಅವನಿಗೆ ಜಹಗೀರಿ ಹಾಕಿಸಿಕೊಡಬೇಕೆಂದಿದ್ದನು. ಆದರೆ ಮಂತ್ರಿಯು ‘ಇವನೆಲ್ಲೋ ಕಳ್ಳರ ಸಂಗಾತಿಯಾದ ಧೂರ್ತನಾಗಿರಬೇಕು! ಮನುಷ್ಯರಿಗೆ ಇಂಥ ಶಾಸ್ತ್ರಜ್ಞಾನವಿರೋಣವೆಂದರೇನು? ಆದ್ದರಿಂದ ಇವನನ್ನು ಇನ್ನೊಂದು ವಾರ ಬೇರೆ ವಿಧದಲ್ಲಿ ಪರೀಕ್ಷೆಮಾಡಿ ನೋಡೋಣ’ ಎಂದು ರಾಜನಿಗೆ ಸೂಚಿಸಿದನು. ಅದರಂತೆ ರಾಜನು ಒಂದು ಹೊಸ ಗಡಿಗೆಯನ್ನು ತರಿಸಿ ಅದರಲ್ಲಿ ಒಂದು ಕಪ್ಪೆಯನ್ನು ಹಾಕಿಸಿ, ಹರಿಶರ್ಮನನ್ನು ಕರೆದು ‘ಈ ಗಡಿಗೆಯಲ್ಲಿ ಏನಿದೆ ಎಂದು ಹೇಳಿಬಿಟ್ಟರೆ ನಿನಗೆ ತುಂಬ ಮರ್ಯಾದೆ ಮಾಡುತ್ತೇನೆ’ ಎಂದನು. ಅವನು ಇದನ್ನು ಕೇಳಿ ತನಗೆ ವಿನಾಶಕಾಲ ಒದಗಿತೆಂದುಕೊಂಡು ವಿಧಿಪ್ರೇರಿತನಾಗಿ ‘ಲೋ ಮಂಡೂಕ! ನಿನಗೆ ಇದ್ದಕ್ಕಿದ್ದಹಾಗೆ ಈ ಗಡಿಗೆ ಒದಗಿಬಿಟ್ಟರೆ ಇದು ನಿನ್ನ ವಿನಾಶಕ್ಕೇ ಸರಿ!’ ಎಂದು ಗೋಳಾಡಿದನು. (ಅವನ ತಂದೆ ಚಿಕ್ಕಂದಿನಲ್ಲಿ ಅವನಿಗೆ ಆಟಕ್ಕೆಂದು ‘ಮಂಡೂಕ’ ಎಂಬುದಾಗಿ ಅಡ್ಡ ಹೆಸರಿಟ್ಟಿದ್ದನು. ಆ ಹೆಸರಿನಿಂದ ಈಗ ಆ ಬ್ರಾಹ್ಮಣನು ತನ್ನ ಅವಸ್ಥೆಯನ್ನು ಕುರಿತು ಶೋಕಿಸುತ್ತಿದ್ದನು.) ಇದನ್ನು ಕೇಳಿ ಅಲಿದ್ದವರೆಲ್ಲರೂ ‘ಇವನು ಮಹಾಜ್ಞಾನಿಯಾಗಿರಬೇಕು; ಕಪ್ಪೆಯನ್ನು ಕೂಡ ತಿಳಿದುಕೊಂಡುಬಿಟ್ಟನಲ್ಲಾ!’ ಎಂದು ಅವನನ್ನು ಕೊಂಡಾಡಿದರು. ರಾಜನು ಅವನಿಗೆ ಧನಕನಕವಸ್ತುಗಳನ್ನೂ ಗ್ರಾಮಗಳನ್ನೂ ಕೊಟ್ಟನು. ಒಂದು ಕ್ಷಣದಲ್ಲಿ ಹರಿಶರ್ಮನು ಒಬ್ಬ ಸಾಮಂತರಾಜನಂತಾದನು. ಹೀಗೆ ಕೆಲಸಗಳು ಸಿದ್ಧಿಸಬೇಕಾದರೆ ದೈವಸಹಾಯದಿಂದಲೇ. ಆದ್ದರಿಂದ ನಿನ್ನ ಮಗಳು ಯಾರನ್ನೋ ಹುಡುಕಿಕೊಂಡು ಹೋದರೆ, ದೈವವು ಅದನ್ನು ತಪ್ಪಿಸಿ ಅವಳಿಗೆ ತಕ್ಕಂಥ ಸೋಮದತ್ತನನ್ನು ಒದಗಿಸಿಕೊಟ್ಟಿತು—ಎಂದನು. ವಿಕ್ರಮಸೇನನು ಅವನಿಗೆ ಮಗಳನ್ನೂ ಸಹಾಯವನ್ನೂ ಕೊಟ್ಟನು. ಅವನು ತನ್ನ ರಾಜ್ಯವನ್ನು ಗೆದ್ದುಕೊಂಡು ಹೆಂಡತಿಯೊಡನೆ ಸುಖವಾಗಿದ್ದನು. ಕಳಿಂಗಸೇನೆ! ದೈವಸಹಾಯವಿಲ್ಲದೆ ನಾನೇನು ಮಾಡಬಲ್ಲೆ!—ಎಂದಳು. ಸೋಮಪ್ರಭೆಯ ಈ ಮಾತನ್ನು ಕೇಳಿ ಕಳಿಂಗಸೇನೆಯು ವತ್ಸರಾಜನನ್ನು ಪಡೆಯುವ ಚಿಂತೆಯಲ್ಲಿಯೇ ಮುಳುಗಿದಳು. ಅಷ್ಟು ಹೊತ್ತಿಗೆ ಸಂಜೆಯಾದ್ದರಿಂದ ಸೋಮಪ್ರಭೆಯು ತಮ್ಮ ಊರಿಗೆ ಹೊರಟಳು.

೫. ಮರುದಿನ ಬಂದಾಗ ಅವಳೊಡನೆ ಮಾತನಾಡುತ್ತ ಕಳಿಂಗಸೇನೆಯು ‘ನನ್ನನ್ನು ಪ್ರಸೇನಜಿತನಿಗೆ ಕೊಡುವುದು ಖಂಡಿತ; ಅಮ್ಮ ಹೀಗೆಂದು ಹೇಳಿದಳು; ನೀನು ಅವನನ್ನು ನೋಡಿ ಮುದುಕನೆಂದು ಹೇಳುತ್ತಿದ್ದೀಯೆ; ವತ್ಸರಾಜನು ತುಂಬ ರೂಪವಂತನೆಂದು ಕೇಳಿ ಅವನ ಮೇಲೆ ಮನಸ್ಸಾಗಿದೆ. ಆದ್ದರಿಂದ ನೀನು ನನಗೆ ಮೊದಲು ಪ್ರಸೇನಜಿತನನ್ನು ತೋರಿಸಿಬಿಟ್ಟು ಆಮೇಲೆ ವತ್ಸೇಶ್ವರನ ಹತ್ತಿರಕ್ಕೆ ಕರೆದುಕೊಂಡು ಹೋಗು; ತಾಯಿತಂದೆಗಳ ಮಾತು ಹಾಗಿರಲಿ!’ ಎಂದಳು. ಸೋಮಪ್ರಭೆಯು ಹಾಗಾದರೆ ವಿಮಾನಯಂತ್ರದಿಂದ ಹೋಗೋಣ; ನೀನು ನಿನ್ನ ಸರ್ವಸ್ವವನ್ನೂ ತೆಗೆದುಕೊಂಡು ಪರಿವಾರ ಒಡಗೊಂಡು ಬರಬೇಕು; ಏಕೆಂದರೆ ವತ್ಸರಾಜನನ್ನು ನೋಡಿದಮೇಲೆ ಮತ್ತೆ ನೀನು ಹಿಂತಿರುಗಿ ಬರುವುದಿಲ್ಲ; ತಾಯಿತಂದೆಗಳನ್ನು ನೋಡುವುದಿಲ್ಲ; ನನ್ನನ್ನೂ ಮರೆತುಬಿಡುತ್ತೀಯೆ; ನಾನೂ ಹೀಗೆ ನಿನ್ನ ಗಂಡನ ಮನೆಗೆ ಬರಲಾರೆ!’ ಎಂದಳು. ಕಳಿಂಗಸೇನೆಯು ಕಣ್ಣೀರುಹಾಕುತ್ತ "ಹಾಗಾದರೆ ವತ್ಸರಾಜನನ್ನೇ ಇಲ್ಲಿಗೆ ಕರೆದುಕೊಂಡು ಬಾ; ಅಲ್ಲಿ ನೀನಿಲ್ಲದೆ ಒಂದು ಕ್ಷಣವೂ ನಾನಿರಲಾರೆ; ಹಿಂದೆ ಚಿತ್ರಲೇಖೆಯು ಉಪಾಯದಿಂದ ಅನಿರುದ್ಧನನ್ನು ಕರೆತರಲಿಲ್ಲವೇ? ನೀನು ಆ ವೃತ್ತಾಂತವನ್ನು ಬಲ್ಲೆಯಾದರೂ ನನ್ನಿಂದ ಒಂದು ಸಾರಿ ಕೇಳು:—


### ಉಷೆಯ ಕಥೆ


ಬಾಣಾಸುರನಿಗೆ ಉಷೆಯೆಂಬ ಮಗಳಿದ್ದಳು; ಅವಳು ಗೌರಿಯನ್ನು ಪೂಜಿಸಲು ಅವಳು ‘ನಿನ್ನ ಕನಸಿನಲ್ಲಿ ಕಂಡವನನ್ನೇ ನೀನು ಮದುವೆಯಾಗುತ್ತೀಯೇ!’ ಎಂದು ವರ ಕೊಟ್ಟಳು. ಹಾಗೆಯೇ ಒಂದು ದಿನ ದೇವಕುಮಾರನಂಥವನೊಬ್ಬನನ್ನು ಕಂಡು ಅದನ್ನು ತನ್ನ ಸಖಿಯಾದ ಚಿತ್ರಲೇಖೆಗೆ ತಿಳಿಸಿದಳು. ಚಿತ್ರಲೇಖೆಯು ಯೋಗೇಶ್ವರಿ; ಅವಳು ‘ಇದೇನೋ ದೇವಿ ಕೊಟ್ಟ ವರ; ಅದರ ಪ್ರಭಾವವನ್ನು ಹೇಳಬೇಕಾದದ್ದಿಲ್ಲ. ಆದರೆ ಅವನ ಹೆಸರು, ಕುಲ, ಆಕಾರ, ಒಂದೂ ತಿಳಿಯದಲ್ಲಾ! ಅವನನ್ನು ಹುಡುಕುವುದು ಹೇಗೆ? ನಾನು ಜಗತ್ತಿನ ಚಿತ್ರವನ್ನು ಬರೆದು ಅದರಲ್ಲಿ ದೇವತೆಗಳು ರಾಕ್ಷಸರು ಮನುಷ್ಯರು ಎಲ್ಲರನ್ನೂ ಚಿತ್ರಿಸುತ್ತೇನೆ; ನಿನ್ನ ಪ್ರಿಯನನ್ನು ಅದರಲ್ಲಿ ಗುರುತಿಸಬಲ್ಲೆಯಾದರೆ ತೋರಿಸು; ಅವನನ್ನು ಕರೆತರುತ್ತೇನೆ’ ಎಂದು ಜಗತ್ತಿನ ಚಿತ್ರವನ್ನು ಬರೆದಳು. ಉಷೆಯು ದ್ವಾರಾವತಿಯ ಅನಿರುದ್ಧನನ್ನು ಬೆರಳಿನಿಂದ ತೋರಿಸಿದಳು. ಚಿತ್ರಲೇಖೆಯು ‘ಸಖಿ! ನೀನು ಧನ್ಯೆ; ಇವನು ಭಗವಂತನಾದ ಶ್ರೀಕೃಷ್ಣನ ಮೊಮ್ಮಗ; ಅವನು ಇಲ್ಲಿಂದ ಅರವತ್ತು ಸಾವಿರ ಯೋಜನದಾಚೆ ಇದ್ದಾನೆ!’ ಎಂದಳು. ಉಷೆಯು ‘ಸಖಿ! ಅವನನ್ನು ಇವೊತ್ತೇ ನೋಡಬೇಕು; ಇಲ್ಲದಿದ್ದರೆ ನಾನು ವಿರಹಾಗ್ನಿಯಲ್ಲಿ ಬೆಂದುಹೋಗುತ್ತೇನೆ!’ ಎಂದಳು. ಆ ಮಾತನ್ನು ಕೇಳಿ ಚಿತ್ರಲೇಖೆಯು ತನ್ನ ಸಿದ್ಧಿಯ ಬಲದಿಂದ ಆಕಾಶಕ್ಕೆ ಹಾರಿ ದ್ವಾರಾವತಿಗೆ ಹೋಗಿ ಅನಿರುದ್ಧನನ್ನು ಎಚ್ಚರಗೊಳಿಸಿ, ಅವನಿಗೆ ಉಷೆಯ ಅನುರಾಗವನ್ನು ತಿಳಿಸಿ ಕ್ಷಣಮಾತ್ರದಲ್ಲಿ ಕರೆತಂದಳು. ಉಷೆಯು ಅವನೊಡನೆ ಸುಖವಾಗಿರುತ್ತಿದ್ದಳು. ತಂದೆಗೆ ಅದು ತಿಳಿದು ಅವನು ಕೋಪಿಸಿಕೊಂಡನು. ಆದರೆ ಅನಿರುದ್ಧನು ತನ್ನ ಸಾಮರ್ಥ್ಯದಿಂದಲೂ ತಾತನ ಸೇನೆಯಿಂದಲೂ ಅವನನ್ನು ಸೋಲಿಸಿದನು. ಆಮೇಲೆ ಅವರು ದ್ವಾರಾವತಿಗೆ ಹೋಗಿ ಅಲ್ಲಿ ಪಾರ್ವತೀಪರಮೇಶ್ವರರಂತೆ ಸುಖವಾಗಿದ್ದರು. ಹೀಗೆ ಚಿತ್ರಲೇಖೆಯು ಉಷೆಯ ಪ್ರಿಯನನ್ನು ಒಂದೇ ದಿನದಲ್ಲಿ ಕರೆತಂದಳು. ನೀನು ಅವಳಿಗಿಂತ ಹೆಚ್ಚಿನ ಪ್ರಭಾವವುಳ್ಳವಳು. ಆದ್ದರಿಂದ ವತ್ಸರಾಜನನ್ನು ಕರೆದುಕೊಂಡು ಬಾ. ತಡಮಾಡಬೇಡ!’ ಎಂದಳು. ಸೋಮಪ್ರಭೆಯು ‘ಚಿತ್ರಲೇಖೆಯಂತೂ ದೇವಸ್ತ್ರೀ; ಅವಳು ಅವನನ್ನು ಎತ್ತಿಕೊಂಡು ಬಂದಳು; ನನ್ನಂಥವಳು ಪರಪುರುಷನನ್ನು ಮುಟ್ಟಿ ತರುವುದು ಹೇಗೆ? ಆದ್ದರಿಂದ ನಿನ್ನನ್ನೇ ಅಲ್ಲಿಗೆ ಕರೆದುಕೊಂಡು ಹೋಗುತ್ತೇನೆ!’ ಎಂದಳು. ಕಳಿಂಗಸೇನೆಯು ತನ್ನ ವಸ್ತ್ರಾಭರಣಗಳೊಡನೆಯೂ ಪರಿವಾರದೊಡನೆಯೂ ಸಿದ್ಧವಾಗಲು ಸೋಮಪ್ರಭೆಯು ಅವರನ್ನು ವಿಮಾನಯಂತ್ರದಿಂದ ಮೊದಲು ಶ್ರಾವಸ್ತಿಗೆ ಕರೆದುಕೊಂಡು ಹೋಗಿ ಬೇಟೆಯಿಂದ ಹಿಂದಿರುಗಿ ಬಂದಿದ್ದ ಪ್ರಸೇನಜಿತನನ್ನು ದೂರದಿಂದ ತೋರಿಸಿದಳು. ಕಳಿಂಗಸೇನೆಯು ದೂರದಿಂದಲೇ ನೋಡಿ ‘ಇಷ್ಟು ಮುದುಕನನ್ನು ಯಾರು ಮದುವೆ ಮಾಡಿಕೊಂಡಾರು, ಸಖಿ! ನಡೆ! ವತ್ಸೇಶ್ವರನಿರುವ ಸ್ಥಳಕ್ಕೆ ಹೋಗೋಣ!’ ಎಂದಳು. ಮರುಕ್ಷಣದಲ್ಲಿ ಅವರು ಕೌಶಾಂಬಿಯಲ್ಲಿದ್ದರು. ಅಲ್ಲಿ ಉದ್ಯಾನದಲ್ಲಿದ್ದ ವತ್ಸರಾಜನನ್ನು ದೂರದಿಂದ ನೋಡುತ್ತಲೇ ಕಳಿಂಗಸೇನೆಯು ಚಂದ್ರನನ್ನು ಕಂಡ ಚಕೋರಿಯಂತಾದಳು. ‘ಸಖಿ! ಈಗಲೇ ವತ್ಸರಾಜನ ಹತ್ತಿರಕ್ಕೆ ಹೋಗೋಣ; ಅವನನ್ನು ಬಿಟ್ಟು ಒಂದು ಕ್ಷಣವೂ ಇರಲಾರೆ!’ ಎಂದಳು. ಆದರೆ ಸೋಮಪ್ರಭೆಯು ಏನೋ ಅಪಶಕುನವನ್ನು ಕಂಡು ‘ಇಂದು ಉದ್ಯಾನದಲ್ಲಿಯೇ ಯಾರ ಕಣ್ಣಿಗೂ ಬೀಳದಂತಿರು; ಲಕ್ಷಣಗಳು ಚೆನ್ನಾಗಿಲ್ಲ; ಬೆಳಗ್ಗೆ ಬಂದು ನಿಮ್ಮ ಸಮಾಗಮಕ್ಕೆ ಏರ್ಪಡಿಸುತ್ತೇನೆ; ಈಗ ನಾನು ಮನೆಗೆ ಹೋಗಬೇಕು’ ಎಂದು ಅವಳನ್ನು ಅಲ್ಲಿಯೇ ಬಿಟ್ಟುಹೋದಳು; ವತ್ಸರಾಜನೂ ಮನೆಯೊಳಕ್ಕೆ ಹೋದನು. ಸೋಮಪ್ರಭೆಯು ಬೇಡವೆಂದು ಹೇಳಿದ್ದರೂ, ಕಳಿಂಗಸೇನೆಯು ತನ್ನ ಮಹತ್ತರನನ್ನು ವತ್ಸರಾಜನಲ್ಲಿಗೆ ಸಂದೇಶಕೊಟ್ಟು ಕಳುಹಿಸಿದಳು. ಅವನು ಅದನ್ನು ಕೇಳಿ ಸಂತೋಷಪಟ್ಟು ಯೌಗಂಧರಾಯಣನನ್ನು ಕರೆಸಿ ‘ಕಳಿಂಗದತ್ತನ ಮಗಳೂ ಪ್ರಸಿದ್ಧ ರೂಪವತಿಯೂ ಆದ ಕಳಿಂಗಸೇನೆಯು ನನ್ನನ್ನು ವರಿಸಿ ಬಂದಿದ್ದಾಳೆ; ಅವಳನ್ನು ಆದಷ್ಟು ಶೀಘ್ರವಾಗಿ ಮದುವೆಯಾಗಬೇಕು; ಯಾವಾಗ ಮಾಡಿಕೊಳ್ಳೋಣ?’ ಎಂದು ಕೇಳಿದನು. ಅವನು ‘ಕಳಿಂಗಸೇನೆಯ ರೂಪು ಮೂರು ಲೋಕದಲ್ಲಿಯೂ ಪ್ರಸಿದ್ಧವಾದದ್ದು. ದೇವತೆಗಳೂ ಅವಳನ್ನು ಅಪೇಕ್ಷಿಸುವವರೇಯೆ; ಅವಳು ದೊರೆತರೆ ವತ್ಸರಾಜನು ಮಿಕ್ಕದ್ದನ್ನೆಲ್ಲಾ ಬಿಟ್ಟು ಕೂರುತ್ತಾನೆ; ವಾಸವದತ್ತೆಯು ಪ್ರಾಣಬಿಡುತ್ತಾಳೆ. ಆಮೇಲೆ ನರವಾಹನದತ್ತನೂ ಪ್ರಾಣಬಿಡುತ್ತಾನೆ; ಪದ್ಮಾವತಿ ಬದುಕುವುದೂ ಕಷ್ಟ; ಆಮೇಲೆ ಅವರ ತಂದೆಯರಾದ ಚಂಡಮಹಾಸೇನ ಪ್ರದ್ಯೋತರೂ ಅವರ ರಾಣಿಯರೂ ಪ್ರಾಣಬಿಡುತ್ತಾರೆ. ಹೀಗೆ ಇದರಿಂದ ಸರ್ವನಾಶವಾದೀತು! ಆದರೆ ಬೇಡವೆನ್ನುವಹಾಗಿಲ್ಲ; ಈ ಹುಚ್ಚು ಅಡ್ಡಿಮಾಡಿದಷ್ಟೂ ಅಧಿಕವಾಗುತ್ತದೆ’ ಎಂದು ಯೋಚಿಸಿ ‘ದೇವ! ಆಕೆಯು ತಾನಾಗಿ ನಿನ್ನ ಮನೆಗೆ ಬಂದದ್ದರಿಂದಲೂ ಅವಳ ಮೂಲಕ ಅವಳ ತಂದೆಯು ನಿನ್ನ ಸ್ವಾಧೀನನಾದದ್ದರಿಂದಲೂ ನೀನು ಧನ್ಯನೇ ಸರಿ! ಜೋಯಿಸರನ್ನು ಕೇಳಿ ಒಳ್ಳೆಯ ಲಗ್ನದಲ್ಲಿ ಕ್ರಮವಾಗಿ ಮದುವೆ ಮಾಡಿಕೊಳ್ಳಬೇಕು. ಏಕೆಂದರೆ ಅವಳು ದೊಡ್ಡ ರಾಜನ ಮಗಳು. ಇಂದು ಅವಳಿಗೆ ಯೋಗ್ಯವಾದ ಬಿಡಾರವನ್ನೂ ದಾಸದಾಸಿಯರನ್ನೂ ಕೊಡೋಣ!’ ಎಂದನು. ವತ್ಸರಾಜನು ಒಪ್ಪಿಕೊಂಡನು. ಎಲ್ಲವೂ ಶ್ಲಾಘ್ಯವಾದ ರೀತಿಯಲ್ಲಿ ಏರ್ಪಾಟಾಯಿತು. ಯೌಗಂಧರಾಯಣನು `ಅಶುಭಕ್ಕೆ ಕಾಲಹರಣವೇ ಮದ್ದು; ಹಿಂದೆ ಶಚೀದೇವಿಯು ಹೀಗೆ ಕಾಲಹರಣಮಾಡಿಯೇ ನಹುಷನಿಂದ ತಪ್ಪಿಸಿಕೊಂಡಳು; ಅವನು ಶಾಪಗ್ರಸ್ತನಾಗಿ ಇಂದ್ರನು ಮತ್ತೆ ದೇವರಾಜನಾದನು’ ಎಂದು ಯೋಚಿಸಿಕೊಂಡು ಮನೆಗೆ ಹೋಗಿ ಜೋಯಿಸರಿಗೆ ಹೇಳಿಕಳುಹಿಸಿ ಲಗ್ನವನ್ನು ದೂರಕ್ಕೆ ಇಡುವಂತೆ ಅವರಿಗೆ ಗುಟ್ಟಾಗಿ ತಿಳಿಸಿದನು. ವಾಸವದತ್ತೆಗೆ ಇದು ತಿಳಿದು ಯೌಗಂಧರಾಯಣನನ್ನು ಕರೆಸಿ, ಕಣ್ಣೀರು ಸುರಿಸುತ್ತ ‘ಆರ್ಯ! ನಾನಿರುವವರೆಗೂ ಪದ್ಮಾವತಿ ಹೊರತು ಮತ್ತಾರೂ ನಿನಗೆ ಸವತಿಯಾಗುವುದಿಲ್ಲ—ಎಂದು ಹಿಂದೆ ನೀನು ಹೇಳಿರಲಿಲ್ಲವೇ? ಈಗ ಮಹಾರಾಜನು ಕಳಿಂಗಸೇನೆಯನ್ನು ಮದುವೆಯಾಗುತ್ತಾನಂತೆ. ಅವಳ ರೂಪಿನಲ್ಲಿ ಆರ್ಯಪುತ್ರನು ಆಸಕ್ತನಾಗುತ್ತಾನೆ; ನಿನ್ನ ಮಾತು ಸುಳ್ಳಾಗುತ್ತದೆ; ನಾನು ಪ್ರಾಣಬಿಡುತ್ತೇನೆ!’ ಎಂದಳು. ಮಂತ್ರಿಯು, ‘ದೇವಿ! ಧೈರ್ಯಮಾಡಿಕೊ! ನಾನು ಬದುಕಿರುವಾಗ ಇದು ಹೇಗೆ ಆದೀತು? ಆದರೆ ನೀನು ಮಾತ್ರ ಮಹಾರಾಜನಿಗೆ ಪ್ರತಿಕೂಲಳಾಗಬೇಡ; ಅದಕ್ಕೆ ಬದಲಾಗಿ ಅನುಕೂಲಳಾಗಿರುವಂತೆಯೇ ತೋರ್ಪಡಿಸಿಕೊಳ್ಳುತ್ತಿರು; ವೈದ್ಯನು ರೋಗಿಗೆ ವಿರೋಧವಾದ ಮಾತಾಡಿದರೆ ನಡೆಯುವುದಿಲ್ಲ. ಅವನಿಗೆ ಅನುಕೂಲವಾದಂತೆ ಮಾತನಾಡುತ್ತಾ ಕೆಲಸಮಾಡಿಕೊಳ್ಳಬೇಕು; ಹೊಳೆ ದಾಟಬೇಕಾದರೆ ಪ್ರವಾಹಕ್ಕೆ ಎದುರಾಗಿ ಈಜುವುದಕ್ಕೆ ಹೋಗಬಾರದು; ಆದ್ದರಿಂದ ರಾಜನನ್ನು ಕಂಡರೆ ಏನೂ ವ್ಯತ್ಯಾಸ ಕಾಣದಂತೆ ಉಪಚರಿಸು; ಕಳಿಂಗಸೇನೆಯನ್ನು ಮದುವೆಯಾದರೆ ಅವಳ ತಂದೆಯ ಸಹಾಯ ದೊರೆಯುತ್ತದೆ; ಅದರಿಂದ ಅಭಿವೃದ್ಧಿಯಾಗುತ್ತದೆ—ಎಂದೇ ಹೇಳು. ಹಾಗಾದರೆ ನಿನ್ನ ದೊಡ್ಡ ಗುಣದಲ್ಲಿ ಅವನಿಗೆ ಗೌರವವೂ ಪ್ರೀತಿಯೂ ಹೆಚ್ಚಾಗುತ್ತದೆ; ಕಳಿಂಗಸೇನೆಯು ತನ್ನವಳಾಗುವಳೆಂದು ಅವನು ಶಾಂತನಾಗಿರುತ್ತಾನೆ; ಇಚ್ಛೆಯನ್ನು ಅದುಮಿದರೆ ಅದು ಅಭಿವೃದ್ಧಿಯೇ ಆಗುತ್ತದೆ. ಪದ್ಮಾವತೀದೇವಿಗೂ ಇದನ್ನು ತಿಳಿಸು. ಹೀಗಾದರೆ ರಾಜನು ಈ ವಿಚಾರದಲ್ಲಿ ಕಾಲಹರಣವನ್ನು ಸಹಿಸಿಕೊಂಡಿರುತ್ತಾನೆ; ಈ ಮಧ್ಯೆ ನಾನು ಏನು ಮಾಡಬೇಕೋ ಅದನ್ನು ಮಾಡುತ್ತೇನೆ; ನನ್ನ ಯುಕ್ತಿಬಲವನ್ನೂ ನೋಡುತ್ತಿರು! ಸುಮ್ಮನೆ ಕೊರಗಬೇಡ’ ಎಂದು ಹೇಳಿ ಹೋದನು. ವತ್ಸರಾಜನು ಅಂದಿನ ಹಗಲಾಗಲೀ ರಾತ್ರಿಯಾಗಲೀ ಯಾವ ರಾಣಿಯ ಮನೆಗೂ ಹೋಗಲಿಲ್ಲ. ಕಳಿಂಗಸೇನೆಯ ಯೋಚನೆಯಲ್ಲಿಯೇ ಕಾಲಕಳೆದನು.

೬. ಮರುದಿನ ಬೆಳಿಗ್ಗೆ ತಂತ್ರಿಯಾದ ಯೌಗಂಧರಾಯಣನು ತನ್ನನ್ನೇ ಎದುರು ನೋಡುತ್ತಿದ್ದ ವತ್ಸರಾಜನಿಗೆ ಹೋಗಿ ‘ಸ್ವಾಮಿಯು ಮದುವೆಗೆ ಇಂದೇ ಪ್ರಶಸ್ತವಾದ ಒಂದು ಲಗ್ನವನ್ನು ಏಕೆ ನೋಡಿಸಬಾರದು?’ ಎಂದು ಕೇಳಿದನು. ರಾಜನು 'ನನ್ನ ಮನಸ್ಸಿನಲ್ಲಿಯೂ ಅದೇ ಇತ್ತು; ಅವಳನ್ನು ಒಂದು ಕ್ಷಣ ಬಿಟ್ಟಿರಲೂ ನನ್ನ ಹೃದಯ ಸಮ್ಮತಿಸದು’ ಎಂದು ಪ್ರತೀಹಾರನನ್ನು ಕೂಗಿ ಜೋಯಿಸರನ್ನು ಕರೆಸಿದನು. ಅವರು ಇನ್ನು ಆರು ತಿಂಗಳು ರಾಜನಿಗೆ ಅನುಕೂಲವಾದ ಲಗ್ನವಿಲ್ಲವೆಂದರು. ಅದನ್ನು ಕೇಳಿದ ಯೌಗಂಧರಾಯಣನು ಕೋಪವನ್ನು ನಟಿಸುತ್ತ ‘ಈ ದಡ್ಡರಿಗೆ ಧಿಕ್ಕಾರವಿರಲಿ; ಹಿಂದೆ ಸ್ವಾಮಿಯ ಗೌರವಕ್ಕೆ ಪಾತ್ರನಾದ ಜೋಯಿಸನನ್ನು ಕರೆಸೋಣ: ಅವನು ಇಲ್ಲಿ ಇಲ್ಲ; ಅವನು ಹೇಳಿದಂತೆ ನಡೆಸೋಣ!’ ಎಂದು ಅವನನ್ನು ಕರೆಸಿದನು. ಅವನೂ ಹಾಗೇ ಹೇಳಿದನು. ಆಗ ಯೌಗಂಧರಾಯಣನು ಚಿಂತೆಗೊಳಗಾದವನಂತೆ ‘ದೇವ! ಏನು ಮಾಡೋಣ?’ ಎಂದು ಕೇಳಿದನು. ರಾಜನಿಗೂ ಒಳ್ಳೆಯ ಲಗ್ನ ಸಮ್ಮತವಾದ್ದರಿಂದ ‘ಕಳಿಂಗಸೇನೆಯನ್ನು ಕೇಳೋಣ; ಅವಳು ಏನು ಹೇಳುತ್ತಾಳೋ!’ ಎಂದನು. ಅವನು ಆಗಲೆಂದು ಇಬ್ಬರು ಜೋಯಿಸರೊಡನೆ ಅವಳಿದ್ದೆಡೆಗೆ ಹೋದನು.ಅವಳ ರೂಪವನ್ನು ನೋಡುತ್ತಿದ್ದ ಹಾಗೇ ‘ರಾಜನು ಇವಳನ್ನು ಪಡೆದರೆ ಎಲ್ಲ ರಾಜ್ಯವನ್ನೂ ಬಿಡುವುದೇ ಸರಿ!’ ಎಂದುಕೊಂಡು ಅವಳನ್ನು ಕುರಿತು ‘ಇವರು ಮದುವೆಯ ಲಗ್ನವನ್ನಿಡುವುದಕ್ಕೆ ಬಂದಿದ್ದಾರೆ. ನಿನ್ನ ನಕ್ಷತ್ರವಾವುದು ತಿಳಿಸು!’ ಎಂದು ಕೇಳಿದನು. ಪರಿವಾರದವರು ಹೇಳಿದ ಜನ್ಮನಕ್ಷತ್ರವನ್ನು ಕೇಳಿ ಜೋಯಿಸರು ಬೆರಳೆಣಿಸಿ ಅದಕ್ಕೂ ಆರು ತಿಂಗಳವರೆಗೆ ಒಳ್ಳೆಯ ಲಗ್ನವಿಲ್ಲವೆಂದುಬಿಟ್ಟರು. ಕಳಿಂಗಸೇನೆಗೆ ಆ ಮಾತನ್ನು ಕೇಳಿ ನಿರುತ್ಸಾಹವಾಗಲು ಅವಳ ಮಹತ್ತರನು ‘ಅದಕ್ಕಿಂತ ಮುಂಚೆಯೇ ಅನುಕೂಲವಾದ ಒಂದು ಲಗ್ನವನ್ನು ನೋಡಿ! ಎಂದಿದ್ದರೂ ಗಂಡಹೆಂಡಿರಾಗುವವರಿಗೆ ಮುಂಚೇನು ಹಿಂಚೇನು?’ ಎಂದನು. ಎಲ್ಲರೂ ‘ಹೌದು! ಹೌದು!’ ಎಂದರು. ಯೌಗಂಧರಾಯಣನು ‘ಸರಿ! ಆದರೆ ದೋಷವಿರುವ ಲಗ್ನವನ್ನು ಗೊತ್ತುಮಾಡಿದರೆ ಕಳಿಂಗದತ್ತನ ಮನಸ್ಸು ನೋಯುವುದಿಲ್ಲವೇ?’ ಎಂದನು. ಕಳಿಂಗಸೇನೆಯು ವಿಧಿಯಿಲ್ಲದೆ ‘ನಿಮಗೆಲ್ಲಾ ಹೇಗೆ ಸೂಕ್ತವಾಗಿ ತೋರುತ್ತದೆಯೋ ಹಾಗೆ ಮಾಡಿ!’ ಎಂದು ಸುಮ್ಮನಾದಳು. ಯೌಗಂಧರಾಯಣನು ಜೋಯಿಸರೊಡನೆ ಹೋಗಿ ವತ್ಸರಾಜನಿಗೆ ವರದಿ ಮಾಡಿ ತನ್ನ ಮನೆಗೆ ಹೋದನು. ಅಲ್ಲಿ ತನ್ನ ಸ್ನೇಹಿತನಾಗಿದ್ದ ಯೋಗೇಶ್ವರನೆಂಬ ಬ್ರಹ್ಮರಾಕ್ಷಸನನ್ನು ನೆನೆದು ಬರಮಾಡಿಕೊಂಡು ‘ನೀನು ಕಣ್ಣಿಗೆ ಬೀಳದೆ ಕಳಿಂಗಸೇನೆಯ ನಡತೆಯನ್ನು ನೋಡುತ್ತಿರು; ಅಂಥ ರೂಪವತಿಯ ಮೇಲೆ ವಿದ್ಯಾಧರಾದಿಗಳೂ ಕಣ್ಣಿಟ್ಟಿರುತ್ತಾರೆ; ಯಾವನಾದರೂ ಸಿದ್ಧನೊಡನೆಯೋ ವಿದ್ಯಾಧರನೊಡನೆಯೋ ಅವಳಿರುವುದನ್ನು ಕಂಡೆಯಾದರೆ ಅನುಕೂಲವಾಯಿತು!’ ಎಂದು ಆಜ್ಞಾಪಿಸಿದನು. ಅವನು ‘ನಾನೇ ಅವಳನ್ನು ಏಕೆ ಕೆಡಿಸಬಾರದು ಅಥವಾ ಕೊಂದುಬಿಡಬಾರದು?’ ಎಂದು ಕೇಳಲು ಮಂತ್ರಿಯು ‘ಅದು ದೊಡ್ಡ ಅಧರ್ಮ; ಧರ್ಮಕ್ಕೆ ಅವಿರುದ್ಧವಾಗಿ ನಡೆದುಕೊಂಡರೆ ಅದೇ ನಮಗೆ ಸಹಾಯಮಾಡುತ್ತದೆ; ಆದ್ದರಿಂದ ಅವಳಾಗಿ ಮಾಡುವ ತಪ್ಪನ್ನು ನೋಡುತ್ತಿರು; ಅದರಿಂದ ರಾಜಕಾರ್ಯವಾಗುತ್ತದೆ’ ಎಂದನು. ಬ್ರಹ್ಮರಾಕ್ಷಸನು ಅದೃಶ್ಯವಾಗಿ ಕಳಿಂಗಸೇನೆಯ ಮನೆಯಲ್ಲಿರುತ್ತಿದ್ದನು. ಸೋಮಪ್ರಭೆಯು ಕಳಿಂಗಸೇನೆಯನ್ನು ಮತ್ತೆ ಕಂಡಾಗ ‘ನಾನು ಇಂದು ಬೆಳಿಗ್ಗೆಯೇ ಬಂದು ನಿನ್ನ ಹತ್ತಿರ ಅದೃಶ್ಯಳಾಗಿ ನಿಂತಿದ್ದೆ; ಯೌಗಂಧರಾಯಣನಿಗೂ ನಿನಗೂ ನಡೆದ ಮಾತನ್ನೆಲ್ಲಾ ಕೇಳಿದೆ; ನಾನು ಬೇಡವೆಂದು ಹೇಳಿಹೋಗಿದ್ದರೂ ನೀನೇಕೆ ಈ ಕೆಲಸದಲ್ಲಿ ಕೈಹಾಕಿದೆ? ಅಪಶಕುನವಾದ ಕೆಲಸಕ್ಕೆ ಕೈಹಾಕಿದರೆ ಅನಿಷ್ಟ ಸಂಭವಿಸುವುದು ನಿಜ; ಅದಕ್ಕೆ ಒಂದು ಕಥೆ ಹೇಳುತ್ತೇನೆ ಕೇಳು:—


### ವಿಷ್ಣುದತ್ತ ಮತ್ತು ಏಳು ಜನ ಬ್ರಾಹ್ಮಣಪುತ್ರರು - ಇವರ ಕಥೆ


ಹಿಂದೆ ಅಂತರ್ವೇದಿಯೆಂಬ ಊರಿನಲ್ಲಿ ವಸುದತ್ತನೆಂಬ ಬ್ರಾಹ್ಮಣನಿದ್ದನು. ಅವನ ಮಗನಾದ ವಿಷ್ಣುದತ್ತನು ವಿದ್ಯಾವ್ಯಾಸಂಗಕ್ಕೆಂದು ವಲಭೀಪಟ್ಟಣಕ್ಕೆ ಹೊರಟನು. ಅವನಿಗೆ ಅದೇ ವಯಸ್ಸಿನ ಏಳು ಜನ ಬ್ರಾಹ್ಮಣಪುತ್ರರು ಸಿಕ್ಕಿದರು; ಆದರೆ ಅವರು ಅವನಂತೆ ವಿದ್ಯಾವಂತರಲ್ಲ, ಮೂರ್ಖರು. ಅವರು ಹೊರಟಾಗ ದಾರಿಯಲ್ಲಿ ಅಪಶಕುನವಾಗಲು ಅವನು ‘ಇಂದು ಪ್ರಯಾಣಮಾಡುವುದು ಬೇಡ; ಇನ್ನೊಂದು ದಿನ ಒಳ್ಳೆಯ ಶಕುನ ನೋಡಿಕೊಂಡು ಹೋಗೋಣ!’ ಎಂದನು. ಅವರು 'ನಾವು ಇದಕ್ಕೆಲ್ಲಾ ಹೆದರುವುದಿಲ್ಲ; ನಿನಗೆ ಹೆದರಿಕೆ ಇದ್ದರೆ ನೀನು ಬರಬೇಡ; ನಾವಂತೂ ಈಗಲೇ ಹೊರಡುತ್ತೇವೆ; ಬೆಳಗಾದರೆ ನೆಂಟರಿಷ್ಟರು ನಮ್ಮನ್ನು ಬಿಡುತ್ತಾರೋ ಇಲ್ಲವೋ!’ ಎಂದರು. ವಿಷ್ಣುದತ್ತನು ಅಶುಭನಿವಾರಣೆಗಾಗಿ ಶ್ರೀಹರಿಯನ್ನು ನೆನೆದು ಹೊರಡಲು ಮತ್ತೆ ಅಪಶಕುನವಾಯಿತು. ಅವನು ಹಿಂತೆಗೆದನು. ಅವರು ‘ಕಾಗೆಗೆ ಅಂಜುವ ಇವನನ್ನು ಕರೆತಂದದ್ದೇ ತಪ್ಪಾಯಿತು!’ ಎಂದು ಅವನನ್ನು ಹಳಿದರು. ಅವನು ‘ಇವರಿಗೆ ಮತ್ತೆ ಮತ್ತೆ ಹೇಳಿ ಏನು ಪ್ರಯೋಜನ? ದೇವರು ಒಳ್ಳೆಯದನ್ನು ಮಾಡಲಿ!’ ಎಂದುಕೊಂಡು ಅವರೊಡನೆ ಹೊರಟನು. ಅಂದಿನ ಸಂಜೆಗೆ ಒಂದು ಬೇಡರ ಹಳ್ಳಿಗೆ ತಲುಪಿ ಅಲ್ಲಿ ಒಂದು ಮನೆಯಲ್ಲಿ ವಸತಿಯನ್ನು ಕೇಳಿ ಇಳಿದುಕೊಂಡರು. ಆ ಮನೆಯಲ್ಲಿ ಇದ್ದವಳು ಚಿಕ್ಕವಯಸ್ಸಿನ ಒಬ್ಬಳೇ ಹೆಂಗಸು. ರಾತ್ರಿ ಏಳು ಜನವೂ ಮಲಗಿ ನಿದ್ರೆಹೋದರು. ವಿಷ್ಣುಶರ್ಮನು ಎಚ್ಚರವಾಗಿರಲು, ಯಾವನೋ ಒಬ್ಬ ಯುವಕನು ಗುಟ್ಟಾಗಿ ಒಳಕ್ಕೆ ಹೋಗಿ ಅವಳೊಡನೆ ಅಂತರಂಗದಲ್ಲಿದ್ದನು. ಅದನ್ನು ನೋಡಿ ವಿಷ್ಣುಶರ್ಮನು ‘ಇದು ಯಾವುದೋ ಕೆಟ್ಟ ಹೆಂಗಸಿನ ಮನೆಗೆ ಬಂದೆವಲ್ಲಾ! ಇವಳ ಗಂಡನು ಇಷ್ಟು ಚಿಕ್ಕವನಾಗಿದ್ದಿರಲಾರನು; ನಾನು ಮೊದಲು ನೋಡಿದಾಗಲೇ ಇವಳು ಚಪಲಚಿತ್ತೆ ಎಂಬ ಅನುಮಾನ ಬಂತು. ಆದರೆ ಬೇರೆ ಎಲ್ಲೂ ಸ್ಥಳ ಸಿಕ್ಕದ್ದರಿಂದ ಇಲ್ಲಿಗೆ ಬರಬೇಕಾಯಿತು!’ ಎಂದು ವ್ಯಥೆಪಟ್ಟುಕೊಂಡನು. ಅಷ್ಟುಹೊತ್ತಿಗೆ ಒಬ್ಬ ಬೇಡರೊಡೆಯನು ಕತ್ತಿಹಿಡಿದು ಒಳಗೆ ಬಂದು ‘ಯಾರು ನೀವೆಲ್ಲಾ?’ ಎಂದು ಕೇಳಿದನು. ಅವನು ಮನೆಯ ಯಜಮಾನನಿರಬೇಕೆಂದು ಊಹಿಸಿ ವಿಷ್ಣುದತ್ತನು ‘ನಾವು ಪ್ರಯಾಣಿಕರು’ ಎಂದು ಉತ್ತರ ಕೊಟ್ಟನು. ಅನಂತರ ಅವನು ಒಳಕ್ಕೆ ಹೋಗಿ ತನ್ನ ಹೆಂಡತಿಯ ಹತ್ತಿರದಲ್ಲಿದ್ದ ಯುವಕನನ್ನು ಕಡಿದುಹಾಕಿ ಹೆಂಡತಿಯ ತಂಟೆಗೆ ಹೋಗದೆ ಮಲಗಿ ನಿದ್ರೆಹೋಗಿಬಿಟ್ಟನು. ಇದನ್ನು ನೋಡಿ ವಿಷ್ಣುದತ್ತನಿಗೆ ‘ಈ ಸ್ಥಿತಿಯಲ್ಲಿ ಇವನಿಗೆ ನಿದ್ರೆ ಹೇಗೆ ಬಂತು?’ ಎಂದು ಆಶ್ಚರ್ಯವಾಯಿತು. ಸ್ವಲ್ಪ ಹೊತ್ತಿನಮೇಲೆ ಆ ಹೆಂಗಸು ತನ್ನ ಜಾರನ ಹೆಣವನ್ನು ಹೆಗಲ ಮೇಲೆ ಹಾಕಿಕೊಂಡು ಕೈಯಲ್ಲಿ ಅವನ ತಲೆಯನ್ನು ಹಿಡಿದುಕೊಂಡು ಹೊರಕ್ಕೆ ಹೋಗಿ ಬೂದಿಯ ಗುಪ್ಪೆಯಲ್ಲಿ ಹುಗಿದಿಟ್ಟು ಬಂದಳು. ವಿಷ್ಣುದತ್ತನು ದೂರದಿಂದ ಇದನ್ನೆಲ್ಲಾ ನೋಡಿ ಬಂದು ತನ್ನ ಜೊತೆಯವರ ಮಧ್ಯದಲ್ಲಿ ಮಲಗಿದನು. ಅನಂತರ ಅವಳು ಒಳಕ್ಕೆ ಬಂದು ತನ್ನ ಗಂಡನ ಕತ್ತಿಯಿಂದಲೇ ಅವನನ್ನು ಕೊಂದು ‘ಅಯ್ಯೋ! ಈ ಪ್ರಯಾಣಿಕರು ನನ್ನ ಗಂಡನನ್ನು ಕೊಂದರು!’ ಎಂದು ಕೂಗಿ ಆಳುಗಳನ್ನು ಎಬ್ಬಿಸಿದಳು. ಜನ ಸೇರಿ ಅವರನ್ನು ಕೊಂದುಹಾಕುವುದರಲ್ಲಿತ್ತು. ಆಗ ವಿಷ್ಣುದತ್ತನು ‘ಸುಮ್ಮನೆ ಬ್ರಹ್ಮಹತ್ಯೆ ಕಟ್ಟಿಕೊಳ್ಳಬೇಡಿ! ಇದನ್ನು ಮಾಡಿದವರು ನಾವಲ್ಲ; ಇವಳೇಯೆ’ ಎಂದು ನಡೆದ ವೃತ್ತಾಂತವನ್ನೆಲ್ಲಾ ಅಮೂಲಾಗ್ರವಾಗಿ ಹೇಳಿ ಬೂದಿಯ ಕುಪ್ಪೆಯಲ್ಲಿ ಆಗತಾನೇ ಹೂತಿಟ್ಟಿದ್ದ ಹೆಣವನ್ನು ತೋರಿಸಿದನು. ಆಗ ಅವಳ ಮುಖ ಪೆಚ್ಚಾಗಿ ತನ್ನ ತಪ್ಪನ್ನು ಒಪ್ಪಿಕೊಂಡಳು. ಅವರು ಮೃತ್ಯುವಿನಿಂದ ಪಾರಾಗಿ ಮುಂದಕ್ಕೆ ಹೊರಟರು. ಹೀಗೆ ತಿಳಿದವರು ಹೇಳಿದ ಮಾತನ್ನು ಕೇಳದಿದ್ದರೆ ಆಮೇಲೆ ಅನುತಾಪಪಡಬೇಕಾಗುತ್ತದೆ. ಯೌಗಂಧರಾಯಣನು ನೀತಿಜ್ಞನಾದ ಮಂತ್ರಿ. ಅವನೇ ಮದುವೆಗೆ ಅಡ್ಡಿಮಾಡಿದ್ದರೂ ಮಾಡಿದ್ದಾನು; ಮದುವೆಯಾದರೂ ಅದರಲ್ಲಿ ಹುಳುಕು ಹುಡುಕಿಯಾನು. ಹೇಗಾದರೂ, ಸವತಿಯ ಚಿಂತೆಯಂತೂ ಇದ್ದೇ ಇರುತ್ತದೆ!—ಎಂದು ಇನ್ನೊಂದು ಕಥೆಯನ್ನು ಹೇಳಿದಳು:


### ಕದಳೀಗರ್ಭೆಯ ಕಥೆ


ದೃಢವರ್ಮನೆಂಬ ರಾಜನು ಮಂಕಣಕ ಮುನಿಯ ಮಗಳಾದ ಕದಳೀಗರ್ಭೆಯನ್ನು ಅವನ ಆಶ್ರಮದಲ್ಲಿ ಕಂಡು ಅವನ ಅನುಮತಿಯಿಂದ ಮದುವೆಮಾಡಿಕೊಂಡನು. ದೇವತಾಸ್ತ್ರೀಯರು ಅವಳ ಮದುವೆಗೆ ಬಂದಿದ್ದು ಅವಳಿಗೆ ಸಾಸವೆ ಕೊಟ್ಟು ‘ಇವನ್ನು ನೀನು ಗಂಡನ ಮನೆಗೆ ಹೋಗುವಾಗ ನಿನ್ನ ಹಿಂದೆ ಬಿತ್ತಿಕೊಂಡು ಹೋಗು; ಒಂದುವೇಳೆ ಗಂಡನು ನಿನ್ನನ್ನು ತಿರಸ್ಕರಿಸಿದರೆ ಈ ಸಾಸುವೆಗಿಡಗಳ ಗುರುತಿಟ್ಟುಕೊಂಡು ತಂದೆಯ ಮನೆಗೆ ಬರಬಹುದು!’ ಎಂದು ಹೇಳಿಹೋದರು. ರಾಜನು ಅವಳನ್ನು ಊರಿಗೆ ಕರೆದುಕೊಂಡು ಹೋದಮೇಲೆ ಮಹಾರಾಣಿಯು ಮಂತ್ರಿಯನ್ನು ಕರೆದು ಗೋಪ್ಯವಾಗಿ ‘ಮಹಾರಾಜನು ಹೊಸ ಹೆಂಡತಿಯಲ್ಲಿ ಆಸಕ್ತನಾಗಿ ನನ್ನನ್ನು ಅಲಕ್ಷ್ಯಮಾಡಿದ್ದಾನೆ; ನನಗೆ ಈ ಸವತಿಯ ದುಃಖವನ್ನು ತಪ್ಪಿಸಲಾರೆಯಾ?’ ಎಂದು ಕೇಳಿದಳು. ಅವನು ‘ದೇವಿ! ನಮ್ಮಂಥವರು ಪ್ರಭುಪತ್ನಿಯನ್ನು ನಾಶಮಾಡುವುದಾಗಲೀ ಅಗಲಿಸುವುದಾಗಲೀ ಯೋಗ್ಯವಾದ ಕೆಲಸವಲ್ಲ; ಅದೆಲ್ಲಾ ಕುಹಕಿಯರಾದ ಪ್ರವ್ರಾಜಿಕೆಯಂಥವರು ಮಾಡುವ ಕೆಲಸ. ಆ ಸುಳ್ಳುತಾಪಸಿಯರು ಏನೇನು ಬೇಕಾದರೂ ಮಾಡಿಬಿಡುತ್ತಾರೆ!’ ಎಂದನು. ಅವಳು ‘ಹಾಗಾದರೆ ಹೋಗಲಿ ಬಿಡು; ಸಜ್ಜನರು ನಿಂದಿಸುವ ಕೆಲಸದಲ್ಲೇಕೆ ತೊಡಗಬೇಕು?’ ಎಂದುಬಿಟ್ಟಳು. ಆದರೆ ಅವನ ಮಾತನ್ನು ಮನಸ್ಸಿನಲ್ಲಿಟ್ಟುಕೊಂಡು ಒಬ್ಬ ಪರಿವ್ರಾಜಿಕೆಯನ್ನು ಕರೆಸಿ ಅವಳ ಸಹಾಯವನ್ನು ಕೋರಿದಳು. ಅವಳು ‘ಇದೇನು ದೊಡ್ಡ ಕೆಲಸವಮ್ಮ! ಮಾಡಿಕೊಡುತ್ತೇನೆ; ನನಗೆ ಅನೇಕ ಪ್ರಯೋಗಗಳು ಗೊತ್ತುಂಟು! ಎಂದು ಹೇಳಿ, ತನ್ನ ಸ್ನೇಹಿತನಾದ ಕ್ಷೌರಕನ ಹತ್ತಿರ ಹೋಗಿ ಇದನ್ನು ತಿಳಿಸಿದಳು. ಅವನು ‘ಸಂಪಾದನೆಗೆ ಇದೊಂದು ಅವಕಾಶ ಸಿಕ್ಕಿದೆ; ಆದರೆ ಹೊಸ ರಾಣಿಗೆ ಬಾಧೆ ತರಬಾರದು; ಏಕೆಂದರೆ ದಿವ್ಯದೃಷ್ಟಿ ಇರುವ ಅವಳ ತಂದೆ ಅದನ್ನು ತಿಳಿಸಿಬಿಡುತ್ತಾನೆ. ಅವಳನ್ನು ಬೇರೆಮಾಡಿ ಮಹಾರಾಣಿಯಿಂದ ಉಪಯೋಗ ಪಡೆಯಬೇಕು. ರಹಸ್ಯದಲ್ಲಿ ಸಹಾಯಮಾಡಿದರೆ ಅರಸನು ಆಳಾಗುತ್ತಾನೆ; ಆಮೇಲೆ ಸಮಯ ನೋಡಿಕೊಂಡು ರಾಜನಿಗೆ ತಿಳಿಸಬೇಕು. ಹಾಗಾದರೆ ರಾಜ ಈ ಋಷಿಕನ್ಯೆ ಇಬ್ಬರೂ ನನಗೆ ಒಳ್ಳೆಯವರಾಗುತ್ತಾರೆ. ನನ್ನ ಉದ್ಯೋಗ ನಡೆದುಕೊಂಡು ಹೋಗುತ್ತದೆ’ ಎಂದು ಯೋಚಿಸಿ, ಅವಳನ್ನು ಕುರಿತು ‘ಆಗಲಮ್ಮ! ಆದರೆ ರಾಜನ ಹೊಸ ಹೆಂಡತಿಯನ್ನು ಕೊಲ್ಲುವುದು ಯುಕ್ತವಲ್ಲ; ಅದು ಎಂದಾದರೂ ರಾಜನಿಗೆ ತಿಳಿದು ನಮ್ಮೆಲ್ಲರನ್ನೂ ಕೊಲ್ಲಿಸಿಯಾನು; ಸ್ತ್ರೀಹತ್ಯೆ ಬರುವುದಲ್ಲದೆ ಅವಳ ತಂದೆಯೂ ಶಾಪ ಕೊಟ್ಟಾನು. ಆದ್ದರಿಂದ ಬುದ್ಧಿಬಲವನ್ನು ಉಪಯೋಗಿಸಿ ಅವಳನ್ನೂ ರಾಜನನ್ನೂ ಬೇರ್ಪಡಿಸಬೇಕು; ಹಾಗಾದರೆ ಮಹಾರಾಣಿಗೆ ಸುಖವಾಗುತ್ತದೆ. ನಮಗೆ ಹಣ ದೊರೆಯುತ್ತದೆ. ಇದೇನು ನನಗೆ ದೊಡ್ಡದಲ್ಲ. ಬುದ್ಧಿಯಿಂದ ಇದಕ್ಕಿಂತ ಹೆಚ್ಚಿನದನ್ನೂ ಸಾಧಿಸಿದ್ದೇನೆ.* ಮೊದಲು ಅಂತಃಪುರದ ಮುದುಕನೊಬ್ಬನನ್ನು ನಮ್ಮ ಸಹಾಯಕ್ಕೆ ತೆಗೆದುಕೊಳ್ಳಬೇಕು. ಅವನ ಕೈಯಲ್ಲಿ ರಾಜನಿಗೆ ‘ನಿನ್ನ ಹೊಸಹೆಂಡತಿಯು ಒಬ್ಬ ಡಾಕಿನಿ’ ಎಂದು ಗೋಪ್ಯವಾಗಿ ಹೇಳಿಸಬೇಕು. ಅವಳು ಕಾಡಿನಿಂದ ಬಂದವಳು; ಅವಳ ಸೇವಕರೂ ಯಾರೂ ಇಲ್ಲ; ಎಲ್ಲಾ ಇಲ್ಲಿಯವರೇ; ಆದ್ದರಿಂದ ಯಾರಾದರೂ ಇಷ್ಟು ಮಾಡುತ್ತಾರೆ; ರಾಜನಿಗೆ ಈ ಭೀತಿ ಹುಟ್ಟಿದ ಮೇಲೆ ಕದಳೀಗರ್ಭೆಯ ಮನೆಯಲ್ಲಿ ಕತ್ತರಿಸಿದ ಕೈಕಾಲುಗಳನ್ನು ಹಾಕಬೇಕು; ಅದನ್ನು ರಾಜನು ನೋಡಿ ಹೆದರಿ ತಾನೇ ಅವಳನ್ನು ಓಡಿಸುತ್ತಾನೆ; ಮಹಾರಾಣಿಗೆ ಸವತಿಯ ಸಹವಾಸ ತಪ್ಪುತ್ತದೆ. ನಿನಗೆ ಬಹುಮಾನ ಸಲ್ಲುತ್ತದೆ;’ ಎಂದು ಹೇಳಿಕೊಟ್ಟನು. ಅವಳು ರಾಣಿಯ ಮೂಲಕ ಹಾಗೆಯೇ ಮಾಡಿಸಿದಳು. ರಾಜನು ಕದಳೀಗರ್ಭೆಯನ್ನು ಬಿಟ್ಟನು. ಅವಳು ಸಾಸವೆಗಿಡಗಳ ಗುರುತುಹಿಡಿದು ತಂದೆಯ ಆಶ್ರಮಕ್ಕೆ ಹಿಂತಿರುಗಿ ಬಂದಳು. ಅವಳನ್ನು ನೋಡಿ ಮಂಕಣಕನಿಗೆ ಮೊದಲು ಸಂದೇಹ ಬಂತು. ಆಮೇಲೆ ಧ್ಯಾನದಿಂದ ಎಲ್ಲವನ್ನೂ ತಿಳಿದುಕೊಂಡು ಅವಳನ್ನು ಕರೆದುಕೊಂಡುಹೋಗಿ ರಾಜನಿಗೆ ಎಲ್ಲವನ್ನೂ ತಿಳಿಸಿದನು. ಆ ಸಮಯಕ್ಕೆ ಸರಿಯಾಗಿ ಕ್ಷೌರಕನು ಬಂದು ನಡೆದ ಸಂಗತಿಯನ್ನೆಲ್ಲಾ ತಿಳಿಸಿ ‘ಪ್ರಭು! ಹೀಗೆ ಕದಳೀಗರ್ಭರಾಣಿಯವರನ್ನು ಅಭಿಚಾರದ ಅನರ್ಥದಿಂದ ತಪ್ಪಿಸಿ ದೊಡ್ಡರಾಣಿಯವರನ್ನೂ ಸಂತೋಷಪಡಿಸಿದೆ!’ ಎಂದು ಹೇಳಿದನು. ಅವನು ಹೇಳಿದ್ದೂ ಮುನಿ ಹೇಳಿದ್ದೂ ಒಂದೇ ಆದ್ದರಿಂದ ಅವನಲ್ಲಿ ನಂಬಿಕೆಯುಂಟಾಗಿ ಯಥೇಚ್ಛವಾದ ಹಣವನ್ನು ಕೊಟ್ಟನು. ಆಮೇಲೆ ರಾಜನು ರಾಣಿಯನ್ನು ಬಿಟ್ಟು ಕದಳೀಗರ್ಭೆಯೊಡನೆ ಸುಖವಾಗಿದ್ದನು. ಹೀಗೆ ಸವತಿಯರು ಬಹುವಿಧವಾಗಿ ಕಾಟಕೊಡುತ್ತಾರೆ; ಲಗ್ನವೋ ಇನ್ನೂ ಬಹುದೂರವಿದೆ; ದೇವತೆಗಳೂ ನಿನ್ನನ್ನು ಅಪೇಕ್ಷಿಸುವವರೇಯೆ; ಆದ್ದರಿಂದ ನಿನ್ನನ್ನು ನೀನು ಬಹು ಜಾಗರೂಕತೆಯಿಂದ ರಕ್ಷಿಸಿಕೊಂಡಿರಬೇಕು; ಇನ್ನು ನಾನು ಇಲ್ಲಿಗೆ ಬರಲಾರೆ; ಏಕೆಂದರೆ ನೀನು ನಿನ್ನ ಗಂಡನ ಮನೆಯಲ್ಲಿದ್ದೀಯೆ; ಇಲ್ಲಿಗೆ ಬರಲು ನನ್ನ ಪತಿಯೂ ಅಡ್ಡಿಮಾಡುತ್ತಾನೆ. ಗುಟ್ಟಾಗಿ ಬರುವ ಹಾಗಿಲ್ಲ; ಏಕೆಂದರೆ ನನ್ನ ಪತಿಯು ಅದನ್ನು ತನ್ನ ದಿವ್ಯದೃಷ್ಟಿಯಿಂದ ತಿಳಿದುಕೊಂಡುಬಿಡುತ್ತಾನೆ. ಇಂದು ಹೇಗೋ ಮಾಡಿ ಅವನ ಅನುಜ್ಞೆಪಡೆದು ಬಂದೆ. ಮತ್ತೆ ಅನುಮತಿ ಕೊಟ್ಟರೆ ಬರುತ್ತೇನೆ’ ಎಂದಳು. ಇಬ್ಬರಿಗೂ ಕಣ್ಣಿನಲ್ಲಿ ನೀರು ಬಂತು. ಸೋಮಪ್ರಭೆಯು ತನ್ನ ಮನೆಗೆ ಹೋದಳು.

೭. ಮರುದಿನ ವತ್ಸರಾಜನು ವಾಸವದತ್ತೆಯ ಮನೆಗೆ ಹೋದಾಗ ಅವಳು ಯಾವ ವ್ಯತ್ಯಾಸವೂ ಇಲ್ಲದೆ ಅವನನ್ನು ಉಪಚರಿಸಿದುದನ್ನು ಕಂಡು ಅವನು ‘ದೇವಿ! ಕಳಿಂಗಸೇನೆಯೆಂಬ ರಾಜಪುತ್ರಿಯು ನನ್ನನ್ನು ವರಿಸಿಬಂದಿರುವ ಸಂಗತಿ ನಿನಗೆ ಗೊತ್ತುಂಟೇ?’ ಎಂದು ಕೇಳಿದನು. ಅವಳು ಮುಖದಲ್ಲಿ ಬಣ್ಣಗುಂದದೆ ‘ಗೊತ್ತುಂಟು; ಅವಳು ಬಂದದ್ದು ಲಕ್ಷ್ಮಿ ಬಂದಂತಾಯಿತು; ಅವಳ ಮೂಲಕ ಅವಳ ತಂದೆಯೂ ವಶನಾದ ಹಾಗಾಯಿತು; ಮಿಕ್ಕ ರಾಜರು ಬೇಡಿಕೊಳ್ಳುತ್ತಿದ್ದರೂ ಅವರನ್ನು ಬಿಟ್ಟು ಅವಳು ನನ್ನ ಪತಿಯನ್ನು ವರಿಸಿ ಬಂದಳೆಂದರೆ ನಾನು ಧನ್ಯಳಲ್ಲವೇ?’ ಎಂದಳು. ಅಂದು ಅವನು ಅವಳ ಮನೆಯಲ್ಲಿಯೇ ಇದ್ದನು. ರಾತ್ರಿ ಒಂದು ಹೊತ್ತಿನಲ್ಲಿ ಎಚ್ಚರವಾದಾಗ ‘ವಾಸವದತ್ತೆಯು ಎಂಥ ಮಹಾನುಭಾವಳು! ಸವತಿಯನ್ನು ಒಪ್ಪಿಕೊಂಡು ನನ್ನನ್ನು ಅನುವರ್ತಿಸುತ್ತಿದ್ದಾಳಲ್ಲ! ಇದನ್ನು ಹೇಗೆ ಸಹಿಸಿಕೊಂಡಿದ್ದಾಳೆಯೋ! ಪದ್ಮಾವತಿಯ ಮದುವೆಯಲ್ಲಿ ಅವಳು ಪ್ರಾಣಬಿಡದೆ ಇದ್ದದ್ದೇ ಹೆಚ್ಚು; ಅವಳಿಗೇನಾದರೂ ಅನಿಷ್ಟ ಸಂಭವಿಸಿದರೆ ಸರ್ವನಾಶ! ಅವಳಿಂದಲೇ ನನ್ನ ಮಗ ಅತ್ತೆ ಮಾವ ಪದ್ಮಾವತಿ ರಾಜ್ಯ ಇವೆಲ್ಲಾ! ಆದ್ದರಿಂದ ಕಳಿಂಗಸೇನೆಯನ್ನು ಹೇಗೆ ಮದುವೆಮಾಡಿಕೊಳ್ಳಲಿ!’ ಎಂದು ಯೋಚಿಸುತ್ತಿದ್ದನು. ಮರುದಿನ ಪದ್ಮಾವತಿಯ ಮನೆಗೆ ಹೋಗಲು ಅವಳೂ ಹಾಗೆಯೇ ಉಪಚರಿಸಿದಳು; ಹಾಗೆಯೇ ಮಾತನಾಡಿದಳು. ಇದನ್ನು ಯೌಗಂಧರಾಯಣನಿಗೆ ತಿಳಿಸಲು ಕಾಲಜ್ಞನಾದ ಅವನು ‘ಮಹಾರಾಜ! ಇದು ರಾಣಿಯರ ನಿಜವಾದ ಅಭಿಪ್ರಾಯವಾಗಿರಲಾರದು. ಅವರು ಪ್ರಾಣಬಿಡಲು ನಿರ್ಧರಮಾಡಿಕೊಂಡು ಆಡಿದ ಮಾತಾಗಿರಬೇಕು; ಗಂಡನು ಅನ್ಯಳಲ್ಲಿ ಆಸಕ್ತನಾದಾಗಲೂ ಸ್ವರ್ಗಸ್ಥನಾದಾಗಲೂ ಪತಿವ್ರತೆಯರು ಎಲ್ಲವನ್ನೂ ತೊರೆದು ಮರಣದಲ್ಲಿಯೇ ಮನಸ್ಸಿಟ್ಟು ಗಂಭೀರವಾಗಿ ಬಿಡುತ್ತಾರೆ. ಅವರ ಗಾಢಪ್ರೇಮ ಮುರಿಯುವುದನ್ನು ಅವರು ಸಹಿಸರು’ ಎಂದು ಶ್ರುತಸೇನನ ಕಥೆಯನ್ನು ಹೇಳಿದನು:—


### ಶ್ರುತಸೇನರಾಜನ ಕಥೆ


ಹಿಂದೆ ಗೋಕರ್ಣಪುರದಲ್ಲಿ ಶ್ರುತಸೇನನೆಂಬ ರಾಜನಿದ್ದನು. ಅವನಿಗೆ ಅನುರೂಪಳಾದ ಹೆಂಡತಿಯಿಲ್ಲದ್ದೊಂದೇ ಚಿಂತೆಯಾಗಿತ್ತು. ಒಂದು ದಿನ ಅದೇ ಚಿಂತೆಯಲ್ಲಿದ್ದ ಅವನಿಗೆ ಅಗ್ನಿಶರ್ಮನೆಂಬ ಬ್ರಾಹ್ಮಣನು ಮಾತಿಗೆ ಮಾತು ಬಂದು, "ಮಹಾರಾಜ! ನಾನು ಕಂಡ ಎರಡು ಆಶ್ಚರ್ಯಗಳನ್ನು ಹೇಳುತ್ತೇನೆ ಕೇಳು: ನಾನು ಪಂಚತೀರ್ಥಕ್ಕೆ ಹೋಗಿದ್ದಾಗ ಅಲ್ಲಿ ಒಬ್ಬ ಬೇಸಾಯಗಾರನು ಹಾಡುತ್ತ ಹೊಲವನ್ನು ಉಳುತ್ತಿದ್ದನು. ಆ ಮಾರ್ಗವಾಗಿ ಬಂದ ಒಬ್ಬ ಸಂನ್ಯಾಸಿಯು ಅವನನ್ನು ದಾರಿ ಕೇಳಿದನು. ಅವನು ಕಿವಿಗೇ ಹಾಕಿಕೊಳ್ಳಲಿಲ್ಲ. ಸಂನ್ಯಾಸಿಗೆ ಕೋಪ ಬಂತು. ರೈತನು ಹಾಡುವುದನ್ನು ನಿಲ್ಲಿಸಿ ‘ಆಹಾ! ಎಂಥ ಸಂನ್ಯಾಸಿ! ನಿನಗೆ ಧರ್ಮ ಲೇಶವೂ ಗೊತ್ತಿಲ್ಲವಲ್ಲ! ನನ್ನಂಥ ಮೂರ್ಖನಿಗೆ ಗೊತ್ತಿರುವಷ್ಟೂ ಗೊತ್ತಿಲ್ಲವಲ್ಲ!’ ಎಂದನು. ಸಂನ್ಯಾಸಿಯು ಕುತೂಹಲದಿಂದ ‘ನಿನಗೆ ಗೊತ್ತಿರುವುದೇನು?’ ಎಂದು ಕೇಳಿದನು. ಅವನು ‘ಇಲ್ಲಿ ನೆರಳಲ್ಲಿ ಕುಳಿತುಕೋ ಬಾ! ಹೇಳುತ್ತೇನೆ—ಈ ಸ್ಥಳದಲ್ಲಿ ಬ್ರಹ್ಮದತ್ತ ಸೋಮದತ್ತ ವಿಶ್ವದತ್ತ ಎಂಬ ಮೂವರು ಅಣ್ಣತಮ್ಮಂದಿರಿರುತ್ತಾರೆ. ಅವರಲ್ಲಿ ಹಿರಿಯರಿಬ್ಬರಿಗೂ ಮದುವೆಯಾಗಿದೆ. ಚಿಕ್ಕವನಿಗೆ ಇನ್ನೂ ಮದುವೆಯಾಗಿಲ್ಲ. ಅವನು ಅಣ್ಣಂದಿರು ಹೇಳಿದ ಕೆಲಸ ಮಾಡಿಕೊಂಡಿದ್ದಾನೆ. ನಾನು ಅವರ ರೈತ. ತಮ್ಮನು ಸಾಧು, ಮೃದು, ಏನೂ ಅರಿಯದವನು, ಎಂದು ಅಣ್ಣಂದಿರು ಅರಿತುಕೊಂಡಿದ್ದಾರೆ. ಒಂದು ದಿನ ಅವರ ಹೆಂಡಿರು ವಿಶ್ವದತ್ತನನ್ನು ಕಾಮಿಸಿ ಕರೆಯಲು ಅವನು ಅವರನ್ನು ತಾಯಿಯರಂತೆ ಭಾವಿಸಿ ನಿರಾಕರಿಸಿದನು. ಆದರೆ ಅವರು ಗಂಡಂದಿರ ಹತ್ತಿರ ಹೋಗಿ ಅವನೇ ತಮ್ಮನ್ನು ಬಯಸಿದನೆಂದು ದೂರಿದರು. ಅದರಿಂದ ಅವರಿಗೆ ತಮ್ಮನ ಮೇಲೆ ಅಸಮಾಧಾನವಾಗಿ, ಹೊಲದ ಮಧ್ಯದಲ್ಲಿದ್ದ ಒಂದು ಹುತ್ತವನ್ನು ಅಗೆದು ಸಮಮಾಡುವಂತೆ ಕಳುಹಿಸಿದರು. ನಾನು, ಅಲ್ಲಿ ಕೃಷ್ಣಸರ್ಪವಿದೆ, ಅಗೆಯುವುದಕ್ಕೆ ಹೋಗಬೇಡ ಎಂದೆ. ಅವನು ಅಣ್ಣಂದಿರ ಮಾತನ್ನು ಮೀರದೆ ಅಗೆಯಲು ಅಲ್ಲಿ ಕೃಷ್ಣಸರ್ಪಕ್ಕೆ ಬದಲು ಒಂದು ಗಡಿಗೆ ಹೊನ್ನು ಸಿಕ್ಕಿತು. ನಾನು ಅಡ್ಡಿಪಡಿಸಿದರೂ ಕೇಳದೆ ಅದನ್ನು ಅವನು ಅಣ್ಣಂದಿರಿಗೆ ಕೊಟ್ಟನು. ಅದರಲ್ಲಿ ಒಂದು ಭಾಗವನ್ನು ಕೊಟ್ಟು ಅದನ್ನೂ ಹೊಡೆಯಲು ಅವರು ಘಾತುಕರನ್ನು ಕರೆದು ಅವನ ಕೈಕಾಲು ಕಡಿದುಹಾಕುವಂತೆ ಹೇಳಿಕಳುಹಿಸಿದರು. ಆದರೂ ಅವನು ಕೋಪಿಸಿಕೊಳ್ಳಲಿಲ್ಲ; ಆ ಸತ್ಯದಿಂದ ಅವನ ಕೈಕಾಲುಗಳು ಮತ್ತೆ ಎಂದಿನಂತಾದುವು. ಅದನ್ನು ನೋಡಿದಂದಿನಿಂದ ನಾನು ಕೋಪವನ್ನು ಪೂರ್ತಿಯಾಗಿ ಬಿಟ್ಟಿದ್ದೇನೆ; ನೀನು ತಾಪಸನಾಗಿಯೂ ಇನ್ನೂ ಸಿಟ್ಟನ್ನು ಬಿಟ್ಟಿಲ್ಲ. ಸಿಟ್ಟಿಲ್ಲದವನಿಗೆ ಸ್ವರ್ಗ ಸಿದ್ಧವೆಂಬುದನ್ನು ನೋಡು ಎಂದು ಅವನು ದೇಹಬಿಟ್ಟು ಸ್ವರ್ಗಕ್ಕೆ ಹೋದನು. ಇದು ಮೊದಲನೆಯ ಆಶ್ಚರ್ಯ. ಎರಡನೆಯ ಆಶ್ಚರ್ಯವಾವುದೆಂದರೆ -

ತೀರ್ಥಯಾತ್ರೆ ಮಾಡುತ್ತ ನಾನು ಸಮುದ್ರತೀರದಲ್ಲಿರುವ ವಸಂತಸೇನರಾಜನ ದೇಶಕ್ಕೆ ಹೋದೆ. ಅಲ್ಲಿ ಊಟಕ್ಕೆಂದು ಸತ್ರಕ್ಕೆ ಹೋಗಿದ್ದಾಗ ಕೆಲವು ಬ್ರಾಹ್ಮಣರು ‘ಅಯ್ಯಾ! ಈ ದಾರಿಯಲ್ಲಿ ಹೋಗಬೇಡ; ಅಲ್ಲಿ ವಿದ್ಯುದ್ದ್ಯೋತೆ ಎಂಬ ರಾಜಪುತ್ರಿ ಇದ್ದಾಳೆ; ಅವಳು ಕಣ್ಣಿಗೆ ಬಿದ್ದಳೆಂದರೆ ಎಂಥ ಮುನಿಯಾದರೂ ಮನಸ್ಸು ಕಲಕಿ ಹುಚ್ಚುಹಿಡಿದು ಪ್ರಾಣ ಬಿಟ್ಟುಬಿಡುತ್ತಾನೆ!’ ಎಂದು ಹೇಳಿದರು. ನಾನು ‘ನನಗೇನು ಇದು ವಿಚಿತ್ರವಾದ ಸಂಗತಿಯಲ್ಲ; ನಾನು ನಿತ್ಯವೂ ಎರಡನೆಯ ಮನ್ಮಥನಂತಿರುವ ಶ್ರುತಸೇನ ಮಹಾರಾಜನನ್ನು ನೋಡುತ್ತಿರುತ್ತೇನೆ; ಜಾತ್ರೆ ಮುಂತಾದ ಸಂದರ್ಭಗಳಲ್ಲಿ ಅವನು ಹೊರಕ್ಕೆ ಬಂದರೆ ಅವನು ಕಣ್ಣಿಗೆ ಬಿದ್ದು ಶೀಲಭಂಗವಾದೀತೆಂದು ಕುಲಸ್ತ್ರೀಯರನ್ನು ದೂರ ಕಳುಹಿಸುತ್ತಾರೆ!’ ಎಂದೆ. ನಿನ್ನ ಕಡೆಯವನೆಂದು ನನ್ನನ್ನು ಅವರು ಅರಮನೆಗೇ ಊಟಕ್ಕೆ ಕರೆದುಕೊಂಡು ಹೋದರು. ಅಲ್ಲಿ ನಾನು ಜಗನ್ಮೋಹಿನಿಯಾದ ರಾಜಪುತ್ರಿಯನ್ನು ನೋಡಿ ಕ್ಷುಬ್ಧನಾಗಿ ಬಹಳ ಹೊತ್ತಿನ ಮೇಲೆ ಚೇತರಿಸಿಕೊಂಡು, ‘ಇವಳೇನಾದರೂ ನಮ್ಮ ರಾಜನ ಹೆಂಡತಿಯಾಗಿಬಿಟ್ಟರೆ ಅವನು ರಾಜ್ಯವನ್ನೇ ಮರೆತುಬಿಡುತ್ತಾನೆ!’ ಎಂದುಕೊಂಡೆ. ಆದರೂ ಹೇಳಿಬಿಟ್ಟೆ; ಇಲ್ಲದಿದ್ದರೆ ಉನ್ಮಾದಿನೀ ದೇವಸೇನರ ವೃತ್ತಾಂತದ ಹಾಗಾದೀತೇನೋ ಎಂಬ ಹೆದರಿಕೆ; ಹಿಂದೆ ದೇವಸೇನರಾಜನ ದೇಶದಲ್ಲಿ ಉನ್ಮಾದಿನೀ ಎಂಬ ಒಬ್ಬ ವರ್ತಕಪುತ್ರಿ ಇದ್ದಳು. ಅವಳನ್ನು ಅವನು ರಾಜನಿಗೆ ಕೊಡುತ್ತೇನೆಂದು ಹೇಳಿದನು. ಆದರೆ ಅವಳನ್ನು ಮದುವೆಮಾಡಿಕೊಂಡರೆ ಅವಳಲ್ಲಿಯೇ ಐಕ್ಯವಾಗಿಬಿಡುತ್ತಾನೆ ಎಂದು ಹೆದರಿ ಅವನ ಪ್ರಧಾನಿಯು ಬ್ರಾಹ್ಮಣರಿಂದ ಅವಳು ಲಕ್ಷಣವಂತಳಲ್ಲ ಎಂದು ಹೇಳಿಸಿದನು. ಅವಳು ಯಾರನ್ನೋ ಮದುವೆಯಾದಳು; ಅವಳನ್ನು ಅಕಸ್ಮಾತ್ತಾಗಿ ಯಾವಾಗಲೋ ಕಿಟಕಿಯಲ್ಲಿ ದೂರದಿಂದ ನೋಡಿದ ಮಾತ್ರಕ್ಕೇ ಆ ರಾಜನು ಮೇಲಿಂದಮೇಲೆ ಮೂರ್ಛೆಹೋಗಿ ಆಹಾರವಿಹಾರ ಒಂದೂ ಬೇಡವಾದನು. ಅವಳ ಗಂಡನೇ ತನ್ನ ಹೆಂಡತಿಯನ್ನು ರಾಜನಿಗೆ ಒಪ್ಪಿಸುವುದಾಗಿ ಹೇಳಿದನು. ಆದರೂ ರಾಜನು ಧಾರ್ಮಿಕನಾದ್ದರಿಂದ ಅದಕ್ಕೆ ಒಪ್ಪಲಿಲ್ಲ. ಅವಳ ಚಿಂತೆಯಲ್ಲಿಯೇ ಪ್ರಾಣಬಿಟ್ಟನು. ಇಂಥ ಪ್ರಮಾದ ನಡೆದು ದ್ರೋಹವಾದೀತೇನೋ ಎಂದು ಹೇಳಿಬಿಟ್ಟಿದ್ದೇನೆ! “—ಎಂದನು. ಈ ಮಾತನ್ನು ಕೇಳಿ ಶ್ರುತಸೇನನು ವಿದ್ಯುದ್ದ್ಯೋತೆಯಲ್ಲಿ ನೆಟ್ಟಮನಸ್ಸುಳ್ಳವನಾಗಿ, ಆ ಕ್ಷಣವೇ ಅದೇ ಬ್ರಾಹ್ಮಣನಿಂದ ಹೇಳಿಕಳುಹಿಸಿ, ಕರೆತರಿಸಿ, ಮದುವೆಮಾಡಿಕೊಂಡೇಬಿಟ್ಟನು. ಆಮೇಲೆ ಅವರು ಸೂರ್ಯ ಮತ್ತು ಅವನ ಪ್ರಭೆಯಂತೆ ಒಂದಾಗಿದ್ದುಬಿಟ್ಟರು. ಇದಾದ ಕೆಲವು ದಿವಸಕ್ಕೆ ಒಬ್ಬ ದೊಡ್ಡ ಶ್ರೀಮಂತ ವರ್ತಕನ ಮಗಳಾದ ಮಾತೃದತ್ತೆಯೆಂಬವಳು ಅವನನ್ನು ವರಿಸಿಬರಲು, ಅಧರ್ಮಭೀತಿಯಿಂದ ಅವಳನ್ನು ಸ್ವೀಕರಿಸಿದನು. ಇದು ತಿಳಿದ ಕೂಡಲೆ ವಿದ್ಯುದ್ದ್ಯೋತೆಯು ಎದೆಯೊಡೆದು ಸತ್ತುಹೋದಳು. ರಾಜನು ಅವಳನ್ನು ತೊಡೆಯಮೇಲೆ ಹಾಕಿಕೊಂಡು ಪ್ರಾಣಬಿಟ್ಟನು. ವರ್ತಕಪುತ್ರಿಯು ಅಗ್ನಿಪ್ರವೇಶಮಾಡಿದಳು. ಹೀಗೆ ಆ ರಾಜ ರಾಜ್ಯ ಎಲ್ಲಾ ಹಾಳಾಯಿತು. ಆದ್ದರಿಂದ ಉತ್ತಮವಾದ ಪ್ರೇಮವನ್ನು ಅದರಲ್ಲಿಯೂ ಮಾನಿನಿಯಾದ ವಾಸವದತ್ತೆಯ ಪ್ರೇಮವನ್ನು ಮುರಿಯಬಾರದು. ಆಗ ವಾಸವದತ್ತೆಯೂ ಅವಳಿಗೆ ಏಕದೇಹದಂತಿರುವ ಪದ್ಮಾವತಿಯೂ ಪ್ರಾಣಬಿಟ್ಟಾರು. ಅದನ್ನು ನೋಡಿ ನರವಾಹನದತ್ತನೇನಾಗುತ್ತಾನೋ! ಅದನ್ನು ನೀನು ಸಹಿಸಲು ಸಾಧ್ಯವಾಗುವುದೋ ಇಲ್ಲವೋ! ದೇವಿಯರಾಡಿದ ಮಾತು ಇಷ್ಟು ಆಳವಾದದ್ದು! ಮೂಗುಪ್ರಾಣಿಗಳೂ ಸ್ವಪ್ರಯೋಜನವನ್ನು ನೋಡಿಕೊಳ್ಳುತ್ತವೆ. ಇನ್ನು ನಿನ್ನಂಥ ಬುದ್ಧಿವಂತರ ವಿಚಾರದಲ್ಲಿ ಹೇಳತಕ್ಕದ್ದೇನಿದೆ?—ಎಂದನು. ವತ್ಸರಾಜನಿಗೆ ವಿವೇಕ ಬಂದು ‘ಹೋಗಲಿ! ಕಳಿಂಗಸೇನೆಯನ್ನು ಮದುವೆಮಾಡಿಕೊಂಡು ಆಗಬೇಕಾದದ್ದೇನು? ಜೋಯಿಸರು ಲಗ್ನವನ್ನು ದೂರದಲ್ಲಿಟ್ಟಿದ್ದೇ ಸರಿಯಾಯಿತು. ತಾನಾಗಿ ವರಿಸಿಬಂದವಳನ್ನು ಬಿಟ್ಟರೆ ಎಷ್ಟು ಅಧರ್ಮ ಪ್ರಾಪ್ತವಾದೀತು!’ ಎಂದನು. ಯೌಗಂಧರಾಯಣನು 'ಇನ್ನೇನು ನಮ್ಮ ಕೆಲಸವಾದಂತೆಯೇ !’ ಎಂದುಕೊಂಡು ದೊರೆಗೆ ನಮಸ್ಕರಿಸಿ ಮನೆಗೆ ಹೋದನು. ರಾಜನು ವಾಸವದತ್ತೆಯ ಮನೆಗೆ ಹೋಗಿ ‘ಪ್ರಿಯೆ! ಕಮಲಕ್ಕೆ ನೀರು ಹೇಗೋ ನನಗೆ ನಿನ್ನ ಪ್ರೇಮ ಹಾಗೆ; ಇದನ್ನು ನಾನು ಬಾಯಿಬಿಟ್ಟು ಆಡಬೇಕಾಗಿಲ್ಲ. ನೀನೇ ಬಲ್ಲೆ; ಕಳಿಂಗಸೇನೆಯು ಹಠಾತ್ತಾಗಿ ನಮ್ಮ ಮನೆಗೆ ಬಂದಳು. ಹಿಂದೆ ರಂಭೆಯು ತಪಸ್ಸಿನಲ್ಲಿದ್ದ ಅರ್ಜುನನನ್ನು ಅಪೇಕ್ಷಿಸಿ ಅವನು ಒಲ್ಲೆನೆನ್ನಲು ಷಂಡನಾಗಿರು ಎಂದು ಶಾಪಕೊಟ್ಟಳು. ಅದು ಅವನು ವಿರಾಟನ ಮನೆಯಲ್ಲಿ ಒಂದು ವರ್ಷ ಸ್ತ್ರೀವೇಷದಲ್ಲಿದ್ದಾಗ ಆಶ್ಚರ್ಯವಾಗಿ ಕಳೆದುಹೋಯಿತು. ಆದ್ದರಿಂದ ನಾನು ಕಳಿಂಗಸೇನೆಯನ್ನು ತಿರಸ್ಕರಿಸಲಿಲ್ಲ; ನಿನ್ನ ಇಷ್ಟ ತಿಳಿಯದೇ ನಾನು ಒಂದನ್ನೂ ಮಾಡುವುದಕ್ಕೆ ಹೋಗುವುದಿಲ್ಲ’ ಎಂದು ಅವಳನ್ನು ಸಮಾಧಾನಮಾಡಿ ಅಂದಿನ ರಾತ್ರಿಯನ್ನು ಅಲ್ಲಿಯೇ ಕಳೆದನು. ಈ ಮಧ್ಯೆ ಯೌಗಂಧರಾಯಣನು ನಿಯಮಿಸಿದ್ದ ಬ್ರಹ್ಮ ರಾಕ್ಷಸನು ಅಂದಿನ ರಾತ್ರಿಯೇ ಬಂದು ಅವನಿಗೆ” ಕಳಿಂಗಸೇನೆಯ ಮನೆಯ ಹೊರಗಾಗಲಿ ಒಳಗಾಗಲಿ ಯಾರೂ ಕಂಡುಬಂದಿಲ್ಲ. ಇಂದು ಮಾತ್ರ ಇದ್ದಕ್ಕಿದ್ದಹಾಗೇ ಆಕಾಶದಲ್ಲಿ ಒಂದು ಅವ್ಯಕ್ತವಾದ ಧ್ವನಿ ಕೇಳಿಬಂತು. ಅದೇನೆಂದು ತಿಳಿಯಲು ವಿದ್ಯೆಯನ್ನು ಪ್ರಯೋಗಿಸಿದೆ. ಅದರಿಂದ ಸಾಧ್ಯವಾಗಲಿಲ್ಲ; ಆದ್ದರಿಂದ ‘ಇದು ಯಾರೋ ದಿವ್ಯಪ್ರಭಾವವುಳ್ಳವನು ಮಾಡಿದ ಶಬ್ದ; ಅವನು ಕಳಿಂಗಸೇನೆಯ ಸೌಂದರ್ಯದಲ್ಲಿ ಲುಬ್ದನಾಗಿ ಆಕಾಶದಲ್ಲಿ ಸುತ್ತುತ್ತಿದ್ದಿರಬೇಕು.’ ಎಂದು ನಿಶ್ಚಯಿಸಿ ನಿನಗೆ ಹೇಳಿಬಿಟ್ಟು ಹೋಗೋಣವೆಂದು ಬಂದೆ. ಅದು ಸರಿ, ‘ಮೂಗುಪ್ರಾಣಿಗಳೂ ಸ್ವಪ್ರಯೋಜನವನ್ನು ನೋಡಿಕೊಳ್ಳುತ್ತವೆ!’ ಎಂದು ನೀನು ರಾಜನಿಗೆ ಹೇಳಿದೆಯಲ್ಲ. ಅದಕ್ಕೆ ನಿದರ್ಶನವಿದ್ದರೆ ಹೇಳು!’ ಎಂದನು. ಮಂತ್ರಿಯು ಈ ಕಥೆಯನ್ನು ಹೇಳಿದನು:—


### ಮುಂಗುಸಿ, ಇಲಿ, ಗೂಬೆ, ಬೆಕ್ಕುಗಳ ಕಥೆ


ವಿದಿಶಾನಗರದ ಹೊರಗೆ ಒಂದು ದೊಡ್ಡ ಆಲದ ಮರವಿತ್ತು. ಅದರಲ್ಲಿ ಒಂದು ಮುಂಗುಸಿ, ಒಂದು ಇಲಿ, ಒಂದು ಗೂಬೆ, ಒಂದು ಬೆಕ್ಕು ಹೀಗೆ ನಾಲ್ಕು ಪ್ರಾಣಿಗಳು ವಾಸವಾಗಿದ್ದವು. ಬುಡದ ಎರಡು ಬಿಲಗಳಲ್ಲಿ ಮುಂಗುಸಿ ಇಲಿಗಳಿದ್ದುವು; ಬೆಕ್ಕು ಮರದ ಮಧ್ಯದಲ್ಲಿದ್ದ ಒಂದು ಪೊಟರೆಯಲ್ಲಿತ್ತು; ಗೂಬೆ ಮರದ ತುದಿಯಲ್ಲಿ ಒಂದು ಬಳ್ಳಿಯ ಪೊದರಿನಲ್ಲಿತ್ತು; ಅವುಗಳಲ್ಲಿ ಇಲಿಗೆ ಮೂವರು ಶತ್ರುಗಳು; ಬೆಕ್ಕು ಮಿಕ್ಕ ಮೂವರಿಗೂ ಶತ್ರು; ಆದ್ದರಿಂದ ಅದಕ್ಕೆ ಹೆದರಿ, ಇಲಿ ಮುಂಗುಸಿ ಗೂಬೆ ಇವು ಮೂರೂ ರಾತ್ರಿಯ ಹೊತ್ತು ಆಹಾರಕ್ಕೆ ಹೊರಹೊರಡುತ್ತಿದ್ದವು; ಬೆಕ್ಕು ಹಗಲೂ ರಾತ್ರಿಯೂ ನಿರ್ಭಯವಾಗಿ ಸುತ್ತುತ್ತಿತ್ತು; ಒಂದು ರಾತ್ರಿ ಒಬ್ಬ ಬೇಡನು ಬಲೆಯೊಡ್ಡಿ ಹೋಗಿರಲು ಬೆಕ್ಕು ಅದರಲ್ಲಿ ಸಿಕ್ಕಿಹಾಕಿಕೊಂಡಿತು; ಇಲಿಯು ಆಹಾರ ಹುಡುಕಿಕೊಂಡು ಬಂದು, ಬಲೆಗೆ ಬಿದ್ದಿದ್ದ ಬೆಕ್ಕನ್ನು ನೋಡಿ ಸಂತೋಷದಿಂದ ಕುಣಿದಾಡಿತು; ಅಷ್ಟುಹೊತ್ತಿಗೆ ಮುಂಗುಸಿ ಗೂಬೆಗಳೂ ಹೊರಕ್ಕೆ ಬಂದು ಇಲಿಯನ್ನು ಕಂಡುವು; ಅದನ್ನು ನೋಡಿ ಇಲಿ ‘ಇವೆರಡಕ್ಕೂ ಬೆಕ್ಕನ್ನು ಕಂಡರೆ ಭಯ; ಹೀಗೆಂದು ಅದರ ಮರೆಹೊಕ್ಕರೆ, ಬಂಧನದಲ್ಲಿದ್ದರೂ ಅದು ಒಂದೇ ಏಟಿಗೆ ನನ್ನನ್ನು ಕೊಂದೇಬಿಡುತ್ತದೆ; ಅದರಿಂದ ದೂರವಾಗಿದ್ದರೆ ಗೂಬೆ ಮುಂಗುಸಿಗಳು ನನ್ನನ್ನು ಕೊಂದುಬಿಡುತ್ತವೆ; ಹೀಗೆ ಎಲ್ಲಾ ಕಡೆಯೂ ಶತ್ರುಬಾಧೆ ಇರುವುದರಿಂದ ಎಲ್ಲಿ ಹೋಗಲಿ? ಇರಲಿ, ಬೆಕ್ಕನ್ನೇ ಮರೆಹೋಗುತ್ತೇನೆ; ಬಲೆ ಕಡಿದು ತನ್ನನ್ನು ಬಿಡಿಸಬಲ್ಲದೆಂಬ ಯೋಚನೆಯಿಂದ ಅದು ನನ್ನನ್ನು ಉಳಿಸೀತು!’ ಎಂದು ಯೋಚಿಸಿ ಮೆಲ್ಲಗೆ ಅದರ ಹತ್ತಿರಕ್ಕೆ ಹೋಗಿ ‘ನೀನು ಸಿಕ್ಕಿಬಿದ್ದಿರುವುದನ್ನು ನೋಡಿ ನನಗೆ ತುಂಬ ದುಃಖವಾಗಿದೆ; ಆದ್ದರಿಂದ ಬಲೆಯನ್ನು ಕಡಿದು ನಿನ್ನನ್ನು ಬಿಡಿಸುತ್ತೇನೆ. ಶತ್ರುಗಳಾದರೂ ನೇರವಾದ ನಡತೆಯಿಂದ ಸ್ನೇಹವುಂಟಾಗುತ್ತದೆ. ಆದರೆ ನಿನ್ನ ಮನಸ್ಸನ್ನು ತಿಳಿಯದೆ ನಾನು ನಂಬಲಾರೆ!’ ಎಂದಿತು. ಅದು ‘ಅಯ್ಯಾ! ಪ್ರಾಣದಾನಮಾಡಿದ ನೀನು ಇಂದಿನಿಂದ ನನ್ನ ಸ್ನೇಹಿತ; ಇದನ್ನು ನಂಬು!’ ಎಂದಿತು. ಇಲಿಯು ಅದರ ಸಂದಿಯಲ್ಲಿ ಸೇರಿಕೊಂಡಿತು. ಅದನ್ನು ಕಂಡು ಗೂಬೆ ಮುಂಗುಸಿಗಳು ನಿರಾಶೆಪಟ್ಟುಕೊಂಡು ಹೊರಟುಹೋದವು. ಆ ಬೆಕ್ಕು ‘ಅಯ್ಯಾ ಮಿತ್ರ! ಬೆಳಕು ಹರಿಯುತ್ತ ಬಂತು; ಬೇಗ ಬಲೆಯನ್ನು ಕಡಿ!’ ಎಂದಿತು. ಇಲಿಯು ಮೆಲ್ಲಗೆ ಕಡಿಯುತ್ತ ಬೇಡನನ್ನು ಎದುರುನೋಡುತ್ತ ಅವನು ಹತ್ತಿರಕ್ಕೆ ಬರುತ್ತಿದ್ದಾಗ ಕಟ್ಟುಗಳನ್ನು ಕತ್ತರಿಸಿತು. ಬೆಕ್ಕು ಅವನಿಗೆ ಹೆದರಿ ಓಡಿಹೋಯಿತು; ಇಲಿ ಬಿಲವನ್ನು ಹೊಕ್ಕಿತು. ಬೆಕ್ಕು ಕರೆದಾಗ ‘ಕಾಲಕರ್ಮಸಂಯೋಗದಿಂದ ಶತ್ರು ಮಿತ್ರನಾಗುತ್ತಾನೆ; ಯಾವಾಗಲೂ ಆಗಿರುವುದಿಲ್ಲ!’ ಎಂದುಬಿಟ್ಟಿತು. ಹೀಗೆ ಹಲವು ಶತ್ರುಗಳಿದ್ದರೂ ಬುದ್ದಿ ಒಂದಿದ್ದರೆ ತಿರ್ಯಗ್​ಜಂತುಗಳೂ ರಕ್ಷಣೆ ಮಾಡಿಕೊಳ್ಳುತ್ತವೆ. ಪೌರುಷಕ್ಕಿಂತ ಬುದ್ದಿಯೇ ದೊಡ್ಡದು. ಯೋಗೇಶ್ವರ! ಅದಕ್ಕೊಂದು ಕಥೆ ಹೇಳುತ್ತೇನೆ ಕೇಳು:—


### ಪ್ರಸೇನಜಿತ್ತೆಂಬ ಬುದ್ದಿವಂತನಾದ ರಾಜನ ಕಥೆ


ಶ್ರಾವಸ್ತಿಯಲ್ಲಿ ಹಿಂದೆ ಪ್ರಸೇನಜಿತ್ತೆಂಬ ರಾಜನಿದ್ದನು. ಆವೂರಿಗೆ ಒಬ್ಬ ಅಪೂರ್ವರೀತಿಯ ಬ್ರಾಹ್ಮಣನು ಬಂದನು; ಅವನು ಶೂದ್ರರ ಕೈಯ್ಯಿಂದ ಏನನ್ನೂ ತೆಗೆದುಕೊಳ್ಳುತ್ತಿರಲಿಲ್ಲ. ಅವನು ಯೋಗ್ಯನೆಂದರಿತು ಒಬ್ಬ ವರ್ತಕನು ಅವನನ್ನು ಒಬ್ಬ ಬ್ರಾಹ್ಮಣನ ಮನೆಯಲ್ಲಿರಿಸಿ ಅವನಿಂದಲೇ ಸ್ವಯಂಪಾಕ ದಕ್ಷಿಣಾದಿಗಳನ್ನು ಕೊಡಿಸುತ್ತಿದ್ದನು. ಅವನಂತೆ ಮಿಕ್ಕ ವರ್ತಕರೂ ಅವನಿಗೆ ಕೊಡಿಸುತ್ತಬರಲು ಅವನು ಸಾವಿರ ದೀನಾರಗಳನ್ನು ಕೂಡಿಹಾಕಿಕೊಂಡು ಅದನ್ನು ಕಾಡಿನಲ್ಲಿ ಹೂಳಿಟ್ಟು ನಿತ್ಯವೂ ಹೋಗಿ ನೋಡಿಕೊಂಡು ಬರುತ್ತಿದ್ದನು. ಒಂದು ದಿನ ಹೋಗಿ ನೋಡಿದಾಗ ಅಲ್ಲಿ ಬರಿಯ ಗುಣಿಯಿತ್ತು. ಅದನ್ನು ನೋಡಿ ಅಳುತ್ತ ತಾನಿದ್ದ ಮನೆಗೆ ಬಂದು ‘ನಾನು ತೀರ್ಥಯಾತ್ರೆ ಹೋಗಿ ಉಪವಾಸಮಾಡಿ ಪ್ರಾಣಬಿಡುತ್ತೇನೆ!’ ಎಂದು ಗೋಳಿಡುತ್ತ ಹೇಳಿಕೊಂಡನು. ಇದು ಆ ವರ್ತಕನಿಗೂ ಅವನ ಸ್ನೇಹಿತರಿಗೂ ತಿಳಿಯಿತು. ಅವರು ಬಂದು ಏನು ಸಮಾಧಾನ ಹೇಳಿದರೂ ಅವನು ಸುಮ್ಮನಾಗಲಿಲ್ಲ. ಇದು ರಾಜನ ಕಿವಿಗೆ ಬಿದ್ದು ಅವನೇ ಬಂದನು. ಹಣವನ್ನು ಹೂಳಿಟ್ಟಿದ್ದ ಸ್ಥಳದ ಗುರುತುಗಳನ್ನು ಕೇಳಲು ಅವನು ‘ಕಾಡಿನಲ್ಲಿ ಒಂದು ಸಣ್ಣ ಗಿಡದ ಕೆಳಗೆ ಹೂತಿಟ್ಟಿದ್ದೆ!’ ಎಂದು ಹೇಳಿದನು. ರಾಜನು ‘ಅದನ್ನು ಹುಡುಕಿಸಿಕೊಡುತ್ತೇನೆ; ಇಲ್ಲದಿದ್ದರೆ ನನ್ನ ಖಜಾನೆಯಿಂದಾದರೂ ಕೊಡಿಸುತ್ತೇನೆ; ಇದಕ್ಕಾಗಿ ಪ್ರಾಣಬಿಡಬೇಡ!’ ಎಂದು ಅರಮನೆಗೆ ಹೋಗಿ ತನಗೆ ತಲೆನೋವೆಂದು ಆ ಊರಿನ ವೈದ್ಯರನ್ನೆಲ್ಲಾ ಕರೆಸಿದನು. ಅವರನ್ನು ಒಬ್ಬೊಬ್ಬರನ್ನಾಗಿ ಅಂತರಂಗದಲ್ಲಿ ‘ನೀವು ಯಾವ ಯಾವ ರೋಗಿಗೆ ಏನೇನು ಔಷಧ ಕೊಟ್ಟಿರಿ?’ ಎಂದು ಕೇಳಿದನು. ಒಬ್ಬನು ‘ವರ್ತಕನಾದ ಮಾತೃದತ್ತ ನಿಗೆ ಈಗ ಎರಡು ದಿನದ ಕೆಳಗೆ ನಾಗಬಲೆಯೆಂಬ ಮೂಲಿಕೆಯನ್ನು ಕೊಟ್ಟೆ!’ ಎಂದನು. ಅದನ್ನು ಕೇಳಿ ರಾಜನು ಆ ವರ್ತಕನನ್ನು ಕರೆಸಿ ‘ನಾಗಬಲೆಯನ್ನು ನಿನಗೆ ತಂದುಕೊಟ್ಟವರಾರು?’ ಎಂದು ಕೇಳಿದನು. ಅವನು ತನ್ನ ಆಳು ತಂದುಕೊಟ್ಟನೆಂದನು. ಆಗ ಆ ಆಳನ್ನು ಕರೆಸಿ ರಾಜನು, ‘ನೀನು ನಾಗಬಲೆಯನ್ನು ಅಗೆಯುವುದಕ್ಕೆ ಹೋಗಿದ್ದಾಗ ಮರದಬುಡದಲ್ಲಿ ಸಿಕ್ಕಿದ ದೀನಾರದ ಗಂಟು ಬ್ರಾಹ್ಮಣನದು; ಅದನ್ನು ತಂದು ಒಪ್ಪಿಸು!’ ಎಂದು ಹೇಳಿದನು. ಅವನು ಹೆದರಿ ಆ ಕ್ಷಣ ತಂದುಕೊಟ್ಟನು. ರಾಜನು ಬ್ರಾಹ್ಮಣನನ್ನು ಕರೆಸಿ ಅದನ್ನು ಅವನಿಗೆ ಕೊಟ್ಟನು. ಇದು ಬುದ್ಧಿಯ ಕೆಲಸ; ಇಂಥ ಸಂದರ್ಭದಲ್ಲಿ ಪರಾಕ್ರಮದಿಂದ ಏನಾದೀತು? ಆದ್ದರಿಂದ ನೀನೂ ನಿನ್ನ ಬುದ್ಧಿಯನ್ನು ಉಪಯೋಗಿಸಿ ಕಳಿಂಗಸೇನೆಯಲ್ಲಿ ಏನಾದರೂ ಒಂದು ದೋಷವನ್ನು ಕಂಡುಹಿಡಿ!’ ಎಂದು ಹೇಳಿಕಳುಹಿಸಿದನು. ಕಳಿಂಗಸೇನೆಯಾದರೋ ತನ್ನ ಮನೆಯ ಮಹಡಿಯಿಂದ ವತ್ಸರಾಜನನ್ನು ಆಗಾಗ್ಗೆ ನೋಡಿ ವಿರಹಸಂತಪ್ತಳಾಗಿದ್ದಳು. ಆ ಸ್ಥಿತಿಯಲ್ಲಿ ಮದನವೇಗನು ವತ್ಸರಾಜನ ರೂಪನ್ನು ತಾಳಿ ಅವಳ ಮನೆಗೆ ಬಂದನು. ಕಾವಲವರು ಅವನಿಗೆ ವಂದಿಸಿ ಒಳಕ್ಕೆ ಬಿಟ್ಟರು. ಕಳಿಂಗಸೇನೆಯು ಎದ್ದು ಗೌರವಿಸಿದಳು. ಅವಳನ್ನು ನಂಬಿಸಿ ಮದನವೇಗನು ಗಾಂಧರ್ವವಿವಾಹ ಮಾಡಿಕೊಂಡನು. ಆ ಸಮಯಕ್ಕೆ ಸರಿಯಾಗಿ ಬ್ರಹ್ಮರಾಕ್ಷಸನು ಅಲ್ಲಿಗೆ ಅದೃಶ್ಯನಾಗಿ ಬಂದು ನೋಡಲು ವತ್ಸರಾಜನೆಂಬ ಭ್ರಾಂತಿಯಿಂದ ಅವನಿಗೆ ತುಂಬ ವ್ಯಥೆಯಾಯಿತು. ಯೌಗಂಧರಾಯಣನಿಗೆ ಇದನ್ನ ತಿಳಿಸಿದನು; ಅವನು ಸೂಚಿಸಿದಂತೆ ವಾಸವದತ್ತೆಯ ಮನೆಗೆ ಹೋಗಿ ನೋಡಲು ವತ್ಸರಾಜನು ಅಲ್ಲೇ ಇದ್ದನು. ಆದ್ದರಿಂದ ಕಳಿಂಗಸೇನೆಯ ಹತ್ತಿರವಿದ್ದವನು ಯಾರೋ ವೇಷಧಾರಿ; ಅವನ ನಿಜಸ್ವರೂಪ ನಿದ್ರೆ ಬಂದಮೇಲೆ ಗೊತ್ತಾಗುತ್ತದೆ; ಎಂದು ಅದನ್ನೇ ಕಾದು ನೋಡುತ್ತಿರಲು ಮದನವೇಗನ ನಿಜರೂಪ ಕಂಡುಬಂತು. ಇದನ್ನು ಬ್ರಹ್ಮರಾಕ್ಷಸನು ಸಂತೋಷದಿಂದ ಯೌಗಂಧರಾಯಣನಿಗೆ ತಿಳಿಸಿದನು. ಅವನು ಮರುದಿನ ಬೆಳಿಗ್ಗೆ ರಾಜನನ್ನು ಕಂಡು ಕಳಿಂಗಸೇನೆಯ ಪ್ರಸ್ತಾಪವೆತ್ತಿ ‘ಅವಳು ಸ್ವೇಚ್ಛಾಚಾರಿಣಿ; ನಿನ್ನ ಕೈಹಿಡಿಯಲು ಯೋಗ್ಯಳಲ್ಲ; ಅವಳು ಪ್ರಸೇನಜಿತನನ್ನು ನೋಡಲು ಹೋಗಿದ್ದಳು; ಅವನು ಮುದುಕನೆಂದು ರೂಪಲೋಭದಿಂದ ನಿನ್ನಲ್ಲಿಗೆ ಬಂದಳು. ಈಗ ಪರಪುರುಷನಲ್ಲಿಯೂ ಆಸಕ್ತಳಾಗಿದ್ದಾಳೆ!’ ಎಂದನು. ರಾಜನು ‘ನನ್ನ ಅಂತಃಪುರವನ್ನು ಪ್ರವೇಶಿಸುವುದಕ್ಕೆ ಯಾರು ಸಮರ್ಥರು?’ ಎಂದು ಕೇಳಿದನು. ಯೌಗಂಧರಾಯಣನು ‘ದೇವ! ಇಂದಿನ ರಾತ್ರಿಯೇ ಅದನ್ನು ಪ್ರತ್ಯಕ್ಷಮಾಡಿಕೊಡುತ್ತೇನೆ; ಅವಳನ್ನು ದೇವತೆಗಳೂ ಸಿದ್ಧರೂ ಅಪೇಕ್ಷಿಸುವವರೇಯೆ; ಅವರ ಮುಂದೆ ಮನುಷ್ಯನು ಯಾವನು? ಅವರ ಸಂಚಾರವನ್ನು ತಡೆಯುವುದು ತಾನೇ ಯಾವನಿಗೆ ಸಾಧ್ಯ?’ ಎಂದನು. ಅಂದಿನ ರಾತ್ರಿ ಅವರು ಅಲ್ಲಿಗೆ ಹೋಗುವುದೆಂದು ನಿರ್ಧರವಾಯಿತು. ಈ ಮಧ್ಯೆ ಮಂತ್ರಿಯು ವಾಸವದತ್ತೆಯಲ್ಲಿಗೆ ಹೋಗಿ ‘ಪದ್ಮಾವತೀ ಹೊರತು ಮತ್ತಾರನ್ನೂ ಮಹಾರಾಜನಿಗೆ ರಾಣಿಯಾಗಿ ಮಾಡುವುದಿಲ್ಲವೆಂದು ಕೊಟ್ಟ ಮಾತನ್ನು ಇಂದು ನಡೆಸಿದ್ದೇನೆ!’ ಎಂದು ಅವಳಿಗೆ ಕಳಿಂಗಸೇನೆಯ ವೃತ್ತಾಂತವನ್ನೆಲ್ಲಾ ಹೇಳಿದನು. ಅಂದಿನ ರಾತ್ರಿ ಅವರಿಬ್ಬರೂ ಮದನವೇಗನು ಕಳಿಂಗಸೇನೆಯೊಡನೆ ಮಲಗಿ ನಿದ್ರಿಸುತ್ತಿದ್ದುದನ್ನು ಕಂಡರು. ರಾಜನು ಅವನನ್ನು ಕೊಲ್ಲಬೇಕೆಂದಿರಲು, ವಿದ್ಯೆಯು ಮದನವೇಗನನ್ನು ಎಚ್ಚರಗೊಳಿಸಿತು; ಅವನು ಚಟ್ಟನೆ ಆಕಾಶಕ್ಕೆ ನೆಗೆದನು. ಕಳಿಂಗಸೇನೆಗೆ ಎಚ್ಚರವಾಗಿ ‘ಇಷ್ಟರೊಳಗಾಗಲೇ ಎಲ್ಲಿಗೆ ಹೋಗಿ ಮಂತ್ರಿಯನ್ನು ಕರೆದುಕೊಂಡುಬಂದೆ?’ ಎಂದು ಕೇಳಿದಳು. ಯೌಗಂಧರಾಯಣನು, ‘ಕಳಿಂಗಸೇನೆ! ಯಾವನೋ ವತ್ಸರಾಜನ ರೂಪನ್ನು ಧರಿಸಿ ನಿನ್ನನ್ನು ವರಿಸಿದ್ದಾನೆ; ನನ್ನ ಸ್ವಾಮಿಯಲ್ಲ!’ ಎಂದನು. ಇದನ್ನು ಕೇಳಿ ಅವಳಿಗೆ ಎದೆಯಲ್ಲಿ ಶೂಲದಿಂದ ಇರಿದಂತಾಗಿ ಅವಳು ಕಣ್ಣೀರಿಡುತ್ತ ‘ಗಾಂಧರ್ವವಿಧಿಯಿಂದ ನನ್ನನ್ನು ಮದುವೆಯಾಗಿಯೂ ದುಷ್ಯಂತನು ಶಕುಂತಲೆಯನ್ನು ಮರೆತಂತೆ ನನ್ನನ್ನು ಮರೆತೆಯಾ?’ ಎಂದು ರಾಜನನ್ನು ಕೇಳಿದಳು. ಅವನು ತಲೆಬಗ್ಗಿಸಿ ‘ನಿಜವಾಗಿಯೂ ನಾನು ನಿನ್ನನ್ನು ಮದುವೆಯಾಗಿಲ್ಲ; ನಾನು ಈಗತಾನೇ ಬಂದೆ!’ ಎಂದನು. ಮಂತ್ರಿಯು ಅವನನ್ನು ಅರಮನೆಗೆ ಕರೆದುಕೊಂಡು ಹೋದನು. ಆಗ ಅವಳು ಹಿಂಡುಬಿಟ್ಟುಬಂದ ಹುಲ್ಲೆಯಂತೆ ಆಗಿ ಏನೂ ತೋರದೆ ಆಕಾಶವನ್ನು ನೋಡುತ್ತಾ ವತ್ಸರಾಜನ ರೂಪಿನಿಂದ ಯಾರು ನನ್ನನ್ನು ಮದುವೆಯಾಗಿದ್ದಾನೋ ಅವನು ಕಾಣಿಸಿಕೊಳ್ಳಲಿ! ಅವನೇ ನನ್ನ ಪತಿ!’ ಎಂದಳು. ಆಗ ಮದನವೇಗನು ದಿವ್ಯರೂಪಿನಿಂದಲೂ ಆಭರಣಗಳಿಂದಲೂ ಅಲಂಕೃತನಾಗಿ ಬಂದು, ಹಿಂದೆ ಅವಳನ್ನು ತಂದೆಯ ಮನೆಯಲ್ಲಿ ನೋಡಿ, ಈಶ್ವರನನ್ನು ಕುರಿತು ತಪಸ್ಸುಮಾಡಿ ವರಪಡೆದ ವೃತ್ತಾಂತವನ್ನೂ ಅವಳು ವತ್ಸರಾಜನಲ್ಲಿ ಆಸಕ್ತಳಾಗಿದ್ದದ್ದರಿಂದ ಅವನ ರೂಪಿನಿಂದ ಅವಳನ್ನು ಮದುವೆಯಾದದ್ದನ್ನೂ ವಿವರಿಸಿದನು. ಅವಳಿಗೆ ಸ್ವಲ್ಪಮಟ್ಟಿಗೆ ಸಮಾಧಾನವಾಯಿತು. ಮದನವೇಗನೂ ಅವಳನ್ನು ಸಂತಯಿಸಿ ಧೈರ್ಯಹೇಳಿ ಹೊನ್ನಿನ ರಾಶಿಯನ್ನೇ ಸುರಿದನು. ಅವಳಿಗೂ ಗಂಡನೆಂದು ಅವನಲ್ಲಿ ಭಕ್ತಿಯುಂಟಾಯಿತು. ಮತ್ತೆ ಬರುತ್ತೇನೆಂದು ಹೇಳಿ ಆಕಾಶಕ್ಕೆ ಹಾರಿದನು. ತಾನು ಅವನೊಡನೆ ಹೋಗುವಹಾಗಿರಲಿಲ್ಲ. ಏಕೆಂದರೆ ತಾನು ಮನುಷ್ಯಳು; ತವರುಮನೆಗೆ ಹೋಗುವಹಾಗಿರಲಿಲ್ಲ; ಏಕೆಂದರೆ ಕಾಮವಶಳಾಗಿ ಅದನ್ನು ತೊರೆದು ಬಂದಿದ್ದಳು; ಆದ್ದರಿಂದ ಇದ್ದಲ್ಲಿಯೇ ಇರುವುದೆಂದು ಅವಳು ದೃಢಮಾಡಿಕೊಂಡಳು. ಅದಕ್ಕೆ ಮದನವೇಗನೂ ಒಪ್ಪಿಕೊಂಡನು.

೮. ಸ್ವಲ್ಪಕಾಲ ಕಳೆದಮೇಲೆ ಒಂದು ದಿನ ರಾತ್ರಿ ವತ್ಸರಾಜನು ಕಳಿಂಗಸೇನೆಯ ರೂಪನ್ನು ನೆನೆದು ಅವಳ ಮನೆಗೆ ಹೋದನು. ಅವಳಲ್ಲಿ ಪ್ರಣಯವನ್ನು ವ್ಯಕ್ತಪಡಿಸಲು ಅವಳು ತಾನು ಪರಪತ್ನಿಯೆಂದಳು. ನಿರ್ಬಂಧಪಡಿಸಿದರೆ ಪ್ರಾಣತ್ಯಾಗ ಮಾಡುವುದಾಗಿ ತಿಳಿಸಿ ಈ ಕಥೆಯನ್ನು ಹೇಳಿದಳು:—


### ಇಂದ್ರದತ್ತನೆಂಬ ರಾಜನ ಕಥೆ


ಹಿಂದೆ ಚೇದಿದೇಶದಲ್ಲಿ ಇಂದ್ರದತ್ತನೆಂಬ ರಾಜನಿದ್ದನು. ಅವನು ಕ್ಷೇತ್ರಸ್ಥಳ ಒಂದರಲ್ಲಿ ಒಂದು ದೇವಸ್ಥಾನವನ್ನು ಕಟ್ಟಿಸಿ ಆಗಾಗ್ಗೆ ಅದನ್ನು ನೋಡಿಕೊಂಡು ಬರುವುದಕ್ಕೆ ಹೋಗುತ್ತಿದ್ದನು. ಆ ತೀರ್ಥದಲ್ಲಿ ಸ್ನಾನಕ್ಕೆಂದು ಅನೇಕ ಯಾತ್ರಿಕರು ಬರುತ್ತಿದ್ದರು. ಹೀಗೆ ಒಂದು ಸಾರಿ ಅವನು ಸ್ನಾನಕ್ಕೆಂದು ಅಲ್ಲಿಗೆ ಬಂದಿದ್ದ ಒಬ್ಬ ವರ್ತಕಸ್ತ್ರೀಯನ್ನು ನೋಡಿ ಮೋಹಿಸಿ ಅವಳ ಮನೆಗೆ ಹೋದನು. ಅವಳ ಗಂಡ ಊರಲ್ಲಿರಲಿಲ್ಲ. ಅವಳು ‘ಮಹಾರಾಜ! ನೀನು ಎಲ್ಲರನ್ನೂ ರಕ್ಷಿಸುವವನು; ನೀನೇ ಪರಸ್ತ್ರೀಯರನ್ನು ಅಪೇಕ್ಷಿಸುವುದು ತರವಲ್ಲ! ಬಲವಂತವಾಗಿ ನನ್ನನ್ನು ಮುಟ್ಟಿದರೆ ದೊಡ್ಡ ಪಾಪ ಬರುತ್ತದೆ; ನಾನು ಕಳಂಕವನ್ನು ಸಹಿಸಲಾರದೆ ಪ್ರಾಣಬಿಡುತ್ತೇನೆ!’ ಎಂದಳು. ಆದರೂ ಅವನು ಮುಂದುವರಿದು ಬರಲು, ಅವಳು ಹೃದಯ ಒಡೆದು ಸತ್ತುಹೋದಳು. ಅದನ್ನು ನೋಡಿ ಅವನು ನಾಚಿಕೆಪಟ್ಟು, ಅದರ ಅನುತಾಪದಿಂದಲೇ ಸತ್ತುಹೋದನು. ಆದ್ದರಿಂದ ಅಧರ್ಮಕ್ಕೂ ನನ್ನ ಸಾವಿಗೂ ಮನಸ್ಸು ಮಾಡಬೇಡ; ವಾಸವಾಗಿರಲು ಆಶ್ರಯಕೊಟ್ಟರೆ ಇಲ್ಲಿರುತ್ತೇನೆ. ಇಲ್ಲದಿದ್ದರೆ ಬೇರೆಲ್ಲಾದರೂ ಹೋಗುತ್ತೇನೆ!—ಎಂದಳು. ಅವನು ‘ರಾಜಪುತ್ರಿ! ಹೆದರಬೇಡ; ನಾನು ನಿನಗೇನೂ ಹೇಳುವುದಿಲ್ಲ; ನಿನ್ನ ಗಂಡನೊಡನೆ ಸುಖವಾಗಿರು!’ ಎಂದು ತನ್ನ ಮನೆಗೆ ಹೋದನು. ಇದೆಲ್ಲವನ್ನೂ ಅದೃಶ್ಯನಾಗಿ ನೋಡುತ್ತಿದ್ದ ಮದನವೇಗನು ಈಗ ಕಾಣಿಸಿಕೊಂಡು "ಪ್ರಿಯೆ! ನೀನು ಮಾಡಿದ್ದು ಸರಿ! ನೀನೇನಾದರೂ ತಪ್ಪು ಮಾಡಿದ್ದರೆ ನನಗೆ ಸಹಿಸುತ್ತಿರಲಿಲ್ಲ, ನಿನಗೆ ಒಳ್ಳೆಯದಾಗುತ್ತಿರಲಿಲ್ಲ.’ ಎಂದು ಅವಳೊಡನೆಯೇ ನಿಂತನು. ಹೀಗೆಯೇ ಹೋಗಿಬರುತ್ತಿರಲು ಅವಳು ಮರ್ತ್ಯಲೋಕದಲ್ಲಿಯೇ ದಿವ್ಯಸುಖವನ್ನು ಅನುಭವಿಸುತ್ತ ಗರ್ಭವತಿಯಾದಳು. ಅದನ್ನು ತಿಳಿದ ಮದನವೇಗನು ಕಳಿಂಗಸೇನೆಯನ್ನು ಕುರಿತು ‘ಮನುಷ್ಯನಿಂದ ಅಥವಾ ಮನುಷ್ಯರಲ್ಲಿ ಗರ್ಭವುಂಟಾದರೆ ಅವರನ್ನು ಬಿಟ್ಟುಹೋಗುವುದು ದಿವ್ಯರಾದ ನಮ್ಮ ಪದ್ದತಿ; ನೀನೇನೋ ಹಿಂದಿನ ಜನ್ಮದಲ್ಲಿ ಅಪ್ಸರೆಯಾಗಿದ್ದು ಇಂದ್ರಶಾಪದಿಂದ ಮನುಷ್ಯಳಾಗಿರುವವಳು; ಆದರೂ ನಾನು ನನ್ನ ಸ್ಥಳಕ್ಕೆ ಹೋಗುತ್ತೇನೆ. ಮಗುವನ್ನು ಕಾಪಾಡಿಕೋ; ನೆನೆದಾಗ ಬರುತ್ತೇನೆ!’ ಎಂದು ಹೇಳಿ ಹೊರಟುಹೋದನು.

ಅತ್ತ ಈಶ್ವರನು ಬ್ರಹ್ಮನನ್ನು ಕರೆದು ‘ಮನ್ಮಥನು ನರವಾಹನದತ್ತನಾಗಿ ಹುಟ್ಟಿದ್ದಾನೆ; ಈ ರತಿಯು ಅವನನ್ನು ಸೇರಲಿ; ಆದ್ದರಿಂದ ಕಳಿಂಗಸೇನೆಯ ಹೊಟ್ಟೆಯಲ್ಲಿ ಹುಟ್ಟುವ ಗಂಡುಮಗುವನ್ನು ತೆಗೆದು ಅದರ ಸ್ಥಳದಲ್ಲಿ ರತಿಯನ್ನು ಹೆಣ್ಣುಮಗುಮಾಡಿಟ್ಟು ಬಾ!’ ಎಂದು ಹೇಳಿದನು. ಅದರಂತೆ ನಡೆಯಿತು. ಕಳಿಂಗಸೇನೆಯು ಒಂದು ಹೆಣ್ಣುಮಗುವನ್ನು ಹೆತ್ತಳೆಂದು ಕೇಳಿದ ವತ್ಸರಾಜನು ಈಶ್ವರ ಪ್ರೇರಿತನಾಗಿ ವಾಸವದತ್ತೆ ಯೌಗಂಧರಾಯಣರೆದುರಿಗೆ ‘ಈ ಕಳಿಂಗಸೇನೆಯು ಶಾಪಪಡೆದ ದಿವ್ಯಸ್ತ್ರೀ; ಆದ್ದರಿಂದ ಅವಳ ಮಗಳೂ ದಿವ್ಯಾಶ್ಚರ್ಯರೂಪವತಿಯಾಗಿರಬೇಕು; ಅವಳು ನಮ್ಮ ನರವಾಹನದತ್ತನಿಗೆ ಹೆಂಡತಿಯಾಗಬಹುದು!’ ಎಂದನು. ವಾಸವದತ್ತೆಯು ಅದು ಸೂಳೆಯ ಮಗು ಎಂದು ಆಕ್ಷೇಪಿಸಿದಳು. ಯೌಗಂಧರಾಯಣನು ‘ದೇವ! ಮನ್ಮಥ ಸುಟ್ಟುಹೋದಮೇಲೆ ಈಶ್ವರನು ರತಿಗೆ ಮರ್ತ್ಯಲೋಕದಲ್ಲಿ ಸಶರೀರನಾದ ಮನ್ಮಥನನ್ನು ಸೇರುವೆ ಎಂದು ಹೇಳಿದನಂತೆ; ನಿನ್ನ ಮಗನು ಕಾಮನ ಅವತಾರವೆಂದು ಈ ಹಿಂದೆಯೇ ದಿವ್ಯವಾಣಿಯಾಗಿದೆ; ಆ ರತಿಯೇ ಈಗ ಹುಟ್ಟಿಬಂದಿದ್ದಾಳೆಂದು ನಾನು ತಿಳಿಯುತ್ತೇನೆ. ಇಂದು ಸೂಲಗಿತ್ತಿಯು ಮಗು ಹುಟ್ಟಿದಾಗ ಮೊದಲು ಗರ್ಭಶಯ್ಯೆ ಇತ್ತು. ಆಮೇಲೆ ಇರಲಿಲ್ಲ ಎಂದು ನನಗೆ ಗುಟ್ಟಾಗಿ ತಿಳಿಸಿದಳು. ದೇವತೆಗಳು ಕಳಿಂಗಸೇನೆಯ ಮಗುವನ್ನು ಎತ್ತಿಕೊಂಡು ಹೋಗಿ ಅದರ ಜಾಗದಲ್ಲಿ ರತಿಯನ್ನು ತಂದಿಟ್ಟಿರಬೇಕು. ಅದಕ್ಕೆ ಯಕ್ಷಸಂಬಂಧಿಯಾದ ಒಂದು ಕಥೆಯನ್ನು ಹೇಳುತ್ತೇನೆ ಕೇಳು!’ ಎಂದು ಅದನ್ನು ಹೇಳಿದನು:


### ವಿರೂಪಾಕ್ಷನ ಕಥೆ


ಕುಬೇರನಿಗೆ ವಿರೂಪಾಕ್ಷನೆಂಬ ಭೃತ್ಯನಿದ್ದನು; ಅವನು ಒಂದು ಲಕ್ಷ ನಿಧಿಗೆ ಪ್ರಧಾನಾಧ್ಯಕ್ಷನಾಗಿದ್ದನು. ಅವನು ಮಧುರೆಯ ಹೊರಗೆ ಇದ್ದ ನಿಧಿಯನ್ನು ಕಾಯುವುದಕ್ಕೆ ಒಬ್ಬ ಯಕ್ಷನನ್ನು ನಿಯಮಿಸಿದ್ದನು. ಆವೂರಿನ ಒಬ್ಬ ಪಾಶುಪತ ಬ್ರಾಹ್ಮಣನು ನಿಧಿಯನ್ನು ಹುಡುಕುತ್ತ ಬಂದನು. ಅವನ ಕೈಯಲ್ಲಿದ್ದ ನರಗೊಬ್ಬಿನ ದೀಪವು ಅಲ್ಲಿ ಬೀಳಲು, ಅಲ್ಲಿ ನಿಧಿ ಇದೆ ಎಂದು ಅರಿತು ಅವನು ತನ್ನ ಸ್ನೇಹಿತರೊಡನೆ ಅದನ್ನು ತೆಗೆಯುತ್ತಿದ್ದನು. ಯಕ್ಷನು ಅದನ್ನು ವಿರೂಪಾಕ್ಷನಿಗೆ ವರದಿಮಾಡಿದನು. ವಿರೂಪಾಕ್ಷನು ಅವರನ್ನೆಲ್ಲಾ ಕೊಲ್ಲು ಎಂದು ಆಜ್ಞೆಮಾಡಿದನು. ಅದರಂತೆ ಅವನು ಅವರನ್ನು ಕೊಂದನು. ಕುಬೇರನು ಅದನ್ನು ತಿಳಿದು ‘ಬಡತನದಿಂದ ಜನರು ಏನು ಬೇಕಾದರೂ ಮಾಡುತ್ತಾರೆ; ಅವರನ್ನು ತಡೆಯಬೇಕೋ ಕೊಂದೇಬಿಡಬೇಕೋ! ಈ ಬ್ರಹ್ಮಹತ್ಯಮಾಡಿದ ಪಾಪದಿಂದ ಮನುಷ್ಯನಾಗಿ ಹುಟ್ಟು!’ ಎಂದು ವಿರೂಪಾಕ್ಷನಿಗೆ ಶಾಪಕೊಟ್ಟನು; ಅವನು ಕೂಡಲೆ ಒಂದು ಅಗ್ರಹಾರದ ಬ್ರಾಹ್ಮಣನ ಮನೆಯಲ್ಲಿ ಹುಟ್ಟಿದನು. ಅವನ ಹೆಂಡತಿಯ ಕೋರಿಕೆಯಂತೆ ಕುಬೇರನು ಅವಳನ್ನೂ ಮರ್ತ್ಯಲೋಕಕ್ಕೆ ಕಳುಹಿಸಿದನು. ಅವಳು ಆ ಬ್ರಾಹ್ಮಣನ ದಾಸಿಯ ಮನೆಯ ಬಾಗಿಲಲ್ಲಿ ಮಗುವಾಗಿ ಬಿದ್ದಿದ್ದಳು. ಅದನ್ನು ಅವಳು ಬ್ರಾಹ್ಮಣನಿಗೆ ತಂದುಕೊಟ್ಟಳು. ಹುಡುಗರು ಪರಸ್ಪರ ಪ್ರೀತಿಯಿಂದ ಬೆಳೆದುವು. ಮುಂದೆ ಅವರಿಗೆ ಮದುವೆಯಾಗಿ ಜಾತಿಸ್ಮರತ್ವವಿಲ್ಲದಿದ್ದರೂ ವಿರಹ ಕಳೆದವರಂತೆ ಸುಖವಾಗಿದ್ದರು. ಕಾಲಕ್ರಮದಲ್ಲಿ ಅವನು ಮೃತಿಹೊಂದಲು ಹೆಂಡತಿಯು ಸಹಗಮನಮಾಡಿದಳು. ಅವಳ ತಪೋಬಲದಿಂದ ಅವನ ಪಾಪಹರಿದು ಮತ್ತೆ ಸ್ವಸ್ಥಾನವನ್ನು ಪಡೆದನು. ಹೀಗೆ ಒಂದೊಂದು ನಿಮಿತ್ತದಿಂದ ದಿವ್ಯವ್ಯಕ್ತಿಗಳು ಭೂಲೋಕದಲ್ಲಿ ಜನಿಸುತ್ತಾರೆ—ಎಂದನು.

ಕಳಿಂಗಸೇನೆಯ ಮಗುವಿಗೆ ಮದನಮಂಚುಕೆ ಎಂದು ಹೆಸರಿಟ್ಟರು. ಮಗು ತುಂಬ ಚೆನ್ನಾಗಿದೆ ಎಂದು ಕೇಳಿ ಒಂದು ದಿನ ವಾಸವದತ್ತೆಯು ಅದನ್ನು ಕರೆಸಿಕೊಂಡಳು. ಅದು ರತಿಯೇ ಎಂದು ಅಲ್ಲಿದ್ದವರೆಲ್ಲರೂ ಹೊಗಳಿದರು. ಅನಂತರ ಅವಳು ನರವಾಹನದತ್ತನಿಗೆ ಹೇಳಿಕಳುಹಿಸಿ ಅದನ್ನು ತೋರಿಸಿದಳು. ಅವನೂ ತುಂಬ ಆನಂದಪಟ್ಟನು. ಅಲ್ಲಿಂದ ಮುಂದೆ ಅವರು ಮಕ್ಕಳಾಗಿದ್ದರೂ ಒಬ್ಬರನ್ನೊಬ್ಬರು ಅಗಲಿರುವುದಕ್ಕೆ ಒಪ್ಪುತ್ತಿರಲಿಲ್ಲ. ಅವರ ಮದುವೆ ದೈವಸಂಕಲ್ಪಿತವಾದದ್ದು ಎಂದು ಎಲ್ಲರಿಗೂ ಮನದಟ್ಟಾಯಿತು. ಕಳಿಂಗಸೇನೆಗೆ ಇದು ತಿಳಿದು ತುಂಬ ಸಂತೋಷವಾಯಿತು. ಅವಳು ನರವಾಹನದತ್ತನನ್ನು ಅಳಿಯನಂತೆ ಪ್ರೀತಿಸಲು ಮೊದಲುಮಾಡಿದಳು. ವತ್ಸರಾಜನು ಮಗನಿಗೇ ಒಂದು ಅರಮನೆಯನ್ನು ಕಟ್ಟಿಸಿಕೊಟ್ಟು ಅವನಿಗೆ ಯುವರಾಜಪಟ್ಟ ಕಟ್ಟಿದನು. ಅವರ ಜೊತೆಯವರಾದ ತನ್ನ ಮಂತ್ರಿಪುತ್ರರನ್ನು ಅವನಿಗೆ ಮಂತ್ರಿಗಳಾಗಿ ನಿಯಮಿಸಿದನು. ಹೀಗೆ ಯೌಗಂಧರಾಯಣನ ಮಗನಾದ ಮರುಭೂತಿಯು ಮಂತ್ರಿಯೂ ರುಮಣ್ವಂತನ ಮಗನಾದ ಹರಿಶಿಖನು ಸೇನಾಪತಿಯೂ, ವಸಂತಕನ ಮಗನಾದ ತಪಂತಕನು ಆಟದ ಸ್ನೇಹಿತನೂ ಇತ್ಯಕನ ಮಗನಾದ ಗೋಮುಖನು ಪ್ರತೀಹಾರನೂ ಪಿಂಗಳಿಕೆಯ ಮಕ್ಕಳಾದ ವೈಶ್ವಾನರ ಶಾಂತಿಸೋಮರು ಪುರೋಹಿತರೂ ಆದರು. ಜಯಕುಂಜರದ ಮೇಲೆ ಯುವರಾಜನು ಊರ ಸುತ್ತ ಮೆರವಣಿಗೆ ಮಾಡಿಕೊಂಡು ಬಂದನು. ಕಳಿಂಗಸೇನೆಯು ಸೋಮಪ್ರಭೆಯನ್ನು ನೆನೆದು ಬರಮಾಡಿಕೊಂಡಳು. ಅವಳು ಸ್ನೇಹಿತಳ ಯೋಗಕ್ಷೇಮವನ್ನು ವಿಚಾರಿಸಿ ‘ನಿನ್ನ ಕೆಲಸ ಮುಗಿಯುತ್ತ ಬಂತು. ಇನ್ನೇನು ಶಾಪವಿಮೋಚನೆಯಾಗುತ್ತದೆ!’ ಎಂದು ಸಮಾಧಾನ ಹೇಳಿ, ಅವಳ ಮಗಳಿಗೆ ಮೂರುಲೋಕದಲ್ಲಿಯೂ ಕಂಡರಿಯದ ಒಂದು ದಿವ್ಯ ಉದ್ಯಾನವನ್ನು ನಿರ್ಮಿಸಿಕೊಟ್ಟಳು. ಮರುದಿನ ಅದನ್ನು ನೋಡಿ ಎಲ್ಲರೂ ಆಶ್ಚರ್ಯಪಡುವವರೇ! ಅಲ್ಲಿಯೇ ಕಳಿಂಗಸೇನೆಯು ಅಂದು ವತ್ಸರಾಜ ವಾಸವದತ್ತೆ ನರವಾಹನದತ್ತ ಮುಂತಾದವರೆಲ್ಲರಿಗೂ ಆತಿಥ್ಯ ನಡೆಸಿದಳು. ಮರುದಿನ ರಾಜನು ದೇವಸ್ಥಾನಕ್ಕೆ ಹೋಗಿರಲು ಅಲ್ಲಿ ದಿವ್ಯವಸ್ತ್ರಾಭರಣಗಳನ್ನು ಉಟ್ಟುತೊಟ್ಟಿದ್ದ ಕೆಲವು ಸ್ತ್ರೀಯರನ್ನು ಕಂಡು ಅವರಾರೆಂದು ವಿಚಾರಿಸಿದನು. ಅವರು ತಾವು ವಿದ್ಯೆಗಳೆಂದೂ ಅವನ ಮಗನನ್ನು ಸೇರಲು ಬಂದಿದ್ದರೆಂದೂ ಹೇಳಿದರು. ರಾಜನು ವಿಸ್ಮಯಗೊಂಡು ಅರಮನೆಗೆ ಹೋಗಲು ಅಲ್ಲಿ ವಾಸವದತ್ತೆ ವೀಣೆ ಬಾರಿಸುತ್ತಿದ್ದಳು; ನರವಾಹನದತ್ತನು ಬಂದವನೇ ‘ಅಮ್ಮ! ಇಲ್ಲಿ ವೀಣೆಯು ತಪ್ಪಿತಲ್ಲವೇ?’ ಎಂದು ವಿನಯದಿಂದ ಕೇಳಿದನು. ರಾಜನು ‘ಅದನ್ನು ತೆಗೆದುಕೊಂಡು ನೀನು ಬಾರಿಸು, ನೋಡೋಣ!’ ಎನ್ನಲು ರಾಜಪುತ್ರನು ಗಂಧರ್ವರೂ ವಿಸ್ಮಿತರಾಗುವಂತೆ ದಿವ್ಯವಾಗಿ ಬಾರಿಸಿದನು. ಹೀಗೆ ಎಲ್ಲಾ ವಿದ್ಯೆಗಳೂ ಕಲೆಗಳೂ ಅವನನ್ನು ಒಲಿದುಬಂದವು. ಮದನಮಂಚುಕೆಯು ನೃತ್ಯನಿಪುಣಳಾಗಲು ನರವಾಹನದತ್ತನು ಅವಳೊಡನೆ ನೃತ್ಯಕ್ಕೆ ಒಡಗೂಡುವಂತೆ ಹಾಡುವನು, ವಾದ್ಯಗಳನ್ನು ಬಾಜಿಸುವನು. ಆನೆ ಕುದುರೆ ರಥ ಶಸ್ತ್ರ ಅಸ್ತ್ರ ಚಿತ್ರ ಪುಸ್ತ ಮುಂತಾದುವುಗಳಲ್ಲೆಲ್ಲಾ ಪರಿಣತನಾಗಿ ಪರದೇಶಗಳಿಂದ ಬಂದ ವಿದ್ವಾಂಸರನ್ನು ಅವುಗಳಲ್ಲಿ ಜಯಿಸಿದನು.* ಹೀಗೆ ಅವನು ತನ್ನ ಮಂತ್ರಿಗಳೊಡನೆ ದಿನದಿನಕ್ಕೆ ಪ್ರವರ್ಧಮಾನನಾಗುತ್ತ ಒಂದು ದಿನ ಅವರೊಡನೆ ಮದನಮಂಚುಕೆಯನ್ನು ನೋಡಲು ಉತ್ಸುಕನಾಗಿ ಅವಳ ಮನೆಗೆ ಹೋದನು. ಕಳಿಂಗಸೇನೆಯು ಅವರನ್ನು ಉಪಚರಿಸಿ ಆದರಿಸಿ ಗೋಮುಖನನ್ನು ಕುರಿತು “ಇವತ್ತು ಏಕೋ ಇನ್ನೂ ನರವಾಹನದತ್ತನು ಬರಲಿಲ್ಲವಲ್ಲಾ ಎಂದು ಮದನಮಂಚುಕೆಯೊಡನೆ ಉಪ್ಪರಿಗೆಯ ಮೇಲೆ ನೋಡುತ್ತ ನಿಂತಿದ್ದೆ; ಅಲ್ಲಿಗೆ ಕಿರೀಟ ಕತ್ತಿ ಮುಂತಾದುವುಗಳನ್ನು ಧರಿಸಿದ ಒಬ್ಬ ದಿವ್ಯಪುರುಷನು ಆಕಾಶದಿಂದ ಇಳಿದುಬಂದು ‘ನಾನು ಮಾನಸವೇಗನೆಂಬ ವಿದ್ಯಾಧರ; ನೀನು ಸುರಭಿದತ್ತೆಯೆಂಬ ಶಾಪಚ್ಯುತಳಾದ ದಿವ್ಯಸ್ತ್ರೀ; ನಿನ್ನ ಮಗಳೂ ದಿವ್ಯಸ್ತ್ರೀ; ಆದ್ದರಿಂದ ಅವಳನ್ನು ನನಗೆ ಕೊಡು; ಈ ಸಂಬಂಧವು ಸದೃಶವಾಗಿದೆ!’ ಎಂದನು. ನಾನು ನಕ್ಕು ತಟ್ಟನೆ ‘ನರವಾಹನದತ್ತನು ಅವಳ ಗಂಡನಾಗಬೇಕೆಂದು ದೇವತೆಗಳಿಂದ ನಿರ್ಧಾರಿತವಾಗಿದೆ; ಅವನು ನಿಮಗೆಲ್ಲಾ ಚಕ್ರವರ್ತಿಯಾಗುತ್ತಾನೆ’ ಎಂದೆ. ಅವನು ಹಾರಿ ಅಂತರಿಕ್ಷ ಮಾರ್ಗದಿಂದ ಹೊರಟುಹೋದನು!” ಎಂದಳು. ಗೋಮುಖನು, ‘ಈ ವಿದ್ಯಾಧರರು ನಮಗೆ ವಿರೋಧಿಗಳು; ಸ್ವತಂತ್ರರಾಗಿರುವವರಿಗೆ ತಮ್ಮ ಮೇಲೆ ಒಬ್ಬನು ಪ್ರಭುವಾಗುತ್ತಾನೆಂದರೆ ರುಚಿಸುತ್ತದೆಯೇ? ಆದರೆ ಈಶ್ವರನೇ ಗಣಗಳಿಗೆ ಹೇಳಿ ರಾಜಪುತ್ರನನ್ನು ರಕ್ಷಿಸುವುದಕ್ಕೆ ಏರ್ಪಡಿಸಿದ್ದಾನೆಂದು ನಾರದರು ತಿಳಿಸಿದ್ದರಂತೆ. ನಮ್ಮ ತಂದೆಯಿಂದ ಇದನ್ನು ಕೇಳಿದ್ದೇನೆ!’ ಎಂದನು. ಕಳಿಂಗಸೇನೆಯು ಹೆದರಿ, ‘ಹಾಗಾದರೆ ಯಾವನಾದರೂ ಮದನಮಂಚುಕೆಯನ್ನು ವಂಚಿಸಿಬಿಟ್ಟಾನು; ರಾಜಪುತ್ರನು ಬೇಗ ಅವಳನ್ನು ಮದುವೆಮಾಡಿಕೊಂಡುಬಿಟ್ಟರೆ ಒಳ್ಳೆಯದಲ್ಲವೇ?’ ಎಂದಳು. ಅವರು ‘ಈ ವಿಷಯವನ್ನು ನೀನೇ ವತ್ಸರಾಜನಲ್ಲಿ ಪ್ರಸ್ತಾಪಮಾಡು!’ ಎಂದರು. ಕಳಿಂಗಸೇನೆಯು ಮರುದಿನ ವತ್ಸರಾಜನನ್ನು ಕಂಡು ಆ ಮಾತನ್ನು ಪ್ರಸ್ತಾಪಿಸಿದಳು. ವತ್ಸರಾಜನು ಮಂತ್ರಿಯರನ್ನೂ ರಾಣಿಯರನ್ನೂ ಕರೆಸಿ ವಿಚಾರಮಾಡಿ ನರವಾಹನದತ್ತನು ಮದನಮಂಚುಕೆಯನ್ನು ಗಾಂಧರ್ವರೀತಿಯಿಂದ ಮದುವೆಮಾಡಿಕೊಳ್ಳಲೆಂದರು. ಯೌಗಂಧರಾಯಣನು ‘ಪ್ರಭು! ಅದು ಸರಿಯಲ್ಲ! ಕಳಿಂಗಸೇನೆಯೂ ಅದಕ್ಕೆ ಒಪ್ಪಲಾರಳು. ಅವಳೂ ಅವಳ ಮಗಳೂ ದಿವ್ಯಸ್ತ್ರೀಯರು; ಇದನ್ನು ನನ್ನ ಸ್ನೇಹಿತನಾದ ಬ್ರಹ್ಮರಾಕ್ಷಸನೂ ಹೇಳಿದ್ದಾನೆ’ ಎಂದನು. ಅವರು ಹೀಗೆ ಚರ್ಚಿಸುತ್ತಿರಲು ‘ನರವಾಹನದತ್ತನು ನನ್ನ ಕಣ್ಬೆಂಕಿಯಿಂದ ಸುಟ್ಟ ಮನ್ಮಥನ ಅವತಾರ; ಅವನ ಹೆಂಡತಿಯಾಗುವುದಕ್ಕಾಗಿಯೇ ರತಿಯು ಮದನಮಂಚುಕೆಯಾಗಿ ಹುಟ್ಟಿದ್ದಾಳೆ; ಅವನು ನನ್ನ ಪ್ರಸಾದದಿಂದ ಅವಳೊಡನೆ ಒಂದು ಕಲ್ಪಕಾಲ ವಿದ್ಯಾಧರ ರಾಜ್ಯವನ್ನು ಆಳುತ್ತಾನೆ!’ ಎಂದು ಈಶ್ವರನ ವಾಣಿ ಕೇಳಿಸಿತು. ಇದನ್ನು ಕೇಳಿದಮೇಲೆ ವತ್ಸರಾಜನು ಸಂತೋಷದಿಂದ ಮಗನ ಮದುವೆಗೆ ಏರ್ಪಡಿಸಿದನು. ಜೋಯಿಸರನ್ನು ಕರೆಸಿ ಲಗ್ನ ಕಟ್ಟಿಸಿಯಾಯಿತು. ಅವರು ‘ವಧೂವರರಿಗೆ ಸ್ವಲ್ಪಕಾಲ ವಿಯೋಗ ಉಂಟಾಗುತ್ತದೆ!’ ಎಂದು ಹೇಳಿದರು. ಮದುವೆಯ ದಿನ ಕಳಿಂಗಸೇನೆಯು ಮದನಮಂಚುಕೆಗೆ ಅವಳ ತಂದೆ ಕಳುಹಿಸಿಕೊಟ್ಟ ದಿವ್ಯವಾದ ವಸ್ತ್ರವಿಭೂಷಣಾದಿಗಳಿಂದ ಅಲಂಕಾರಮಾಡಿದಳು. ಈಶ್ವರನು ಕಳುಹಿಸಿದ ದಿವ್ಯಾಂಗನೆಯರು ಬಂದು ಹಾಡಿದರು. ಚಾರಣರು ವಾದ್ಯ ಬಾರಿಸಿದರು. ನರವಾಹನದತ್ತನು ಮದನಮಂಚುಕೆಯನ್ನು ಅಗ್ನಿಸಾಕ್ಷಿಕವಾಗಿ ಮದುವೆಯಾದನು. ಅವರು ಅಗ್ನಿಪ್ರದಕ್ಷಿಣೆಮಾಡುತ್ತಿರಲು, ಸೂರ್ಯಚಂದ್ರರು ಕೈಹಿಡಿದುಕೊಂಡು ಮೇರುಪರ್ವತವನ್ನು ಸುತ್ತಿಬರುವಂತಿತ್ತು; ದೇವದುಂದುಭಿಗಳು ಧ್ವನಿಮಾಡಿದುವು. ರಾಜಾಧಿರಾಜರು ಹೊನ್ನುರನ್ನಗಳನ್ನು ತಂದು ಉಪಾಯನವಾಗಿ ಒಪ್ಪಿಸುತ್ತಿರಲು ಕೌಶಾಂಬಿಯು ರತ್ನಾಕರದಂತೆ ಶೋಭಿಸುತ್ತಿತ್ತು. ಲೋಕವೆಲ್ಲವೂ ಚಾರಣರ ಸ್ತುತಿಗಳಲ್ಲಿಯೂ ನರ್ತಕಿಯರ ನೃತ್ಯಗಳಲ್ಲಿಯೂ ಸಂಗೀತಗಳಲ್ಲಿಯೂ ತನ್ಮಯವಾಗಿಹೋಯಿತು. ಕೌಶಾಂಬಿಯೇ ಕುಣಿದಾಡುವಂತಿತ್ತು. ಹೀಗೆ ವಿವಾಹಮಹೋತ್ಸವವು ದೀರ್ಘಕಾಲ ನಡೆದು ನರವಾಹನದತ್ತನು ಪೂರ್ಣಮನೋರಥನಾದನು. ಎಲ್ಲರೂ ಸಂತುಷ್ಟರಾದರು.

ಮದನಮಂಚುಕಾಲಂಬಕ ಮುಗಿಯಿತು

ಶ್ರೀರಸ್ತು





## ೦೭. ರತ್ನಪ್ರಭಾಲಂಬಕ


ಕೇಳಿಕೇಶಗ್ರಹವ್ಯಗ್ರಗೌರೀಕರನಖಾವೃತಂ ।

ಶಿವಾಯಾನೇಕಚಂದ್ರಾಢ್ಯಮಿವ ಶಾರ್ವಂ ಶಿರೋಽಸ್ತು ವಃ ॥

ಕರಂ ದಾನಾಂಭಸಾರ್ದ್ರಂ ಯಃ ಕುಂಚಿತಾಗ್ರಂ ಪ್ರಸಾರಯನ್​ ।

ದದತ್ಸಿದ್ಧಿಮಿವಾಭಾತಿ ಸ ಪಾಯಾದ್ವೋ ಗಜಾನನಃ ॥

೧. ನರವಾಹನದತ್ತನು ಒಂದು ಸಾರಿ ಉದ್ಯಾನವನದಲ್ಲಿ ತಿರುಗಾಡುತ್ತಿರಲು, ತಪಂತಕನು ಹರ್ಷದಿಂದೊಡಗೂಡಿ ಬಂದು ‘ಯುವರಾಜ! ಇಲ್ಲಿಯೇ ಹತ್ತಿರದಲ್ಲಿರುವ ಅಶೋಕಮರದ ಕೆಳಗೆ ಒಬ್ಬ ಹೆಂಗಸು ಅಂತರಿಕ್ಷದಿಂದ ಸಖಿಯರೊಡನೆ ಇಳಿದುಬಂದು, ನಿನ್ನನ್ನು ಕರೆತರಬೇಕೆಂದು ನನ್ನೊಡನೆ ಹೇಳಿಕಳುಹಿಸಿದಳು!’ ಎಂದನು. ಅದರಂತೆ ಅವನು ಉಪವನದ ದೇವತೆಯಂತಿದ್ದ ಅವಳನ್ನು ಕಂಡು ಅವಳ ವೃತ್ತಾಂತವನ್ನು ಕೇಳಲು ಅವಳು ಹೀಗೆಂದಳು:-

ಹಿಮಾಲಯದಲ್ಲಿ ಕಾಂಚನಶೃಂಗವೆಂಬ ನಗರವಿದೆ. ಅದಕ್ಕೆ ರಾಜನಾದ ಹೇಮಪ್ರಭನು ಪ್ರತಿನಿತ್ಯವೂ ಬೆಳಗ್ಗೆ ಶಿವಾರ್ಚನೆಮಾಡಿ ಮನುಷ್ಯಲೋಕಕ್ಕೆ ಬಂದು ಬಡಬ್ರಾಹ್ಮಣರಿಗೆ ಲಕ್ಷ ಹೊನ್ನುಗಳನ್ನೂ ರತ್ನಗಳನ್ನೂ ದಾನಮಾಡಿ, ರಾಜಕಾರ್ಯಗಳನ್ನು ನೋಡಿಕೊಂಡು, ಅನಂತರ ಊಟ ಮಾಡುತ್ತಿದ್ದನು. ಅವನಿಗೆ ಬಹುಕಾಲ ಮಕ್ಕಳಾಗಲಿಲ್ಲ. ಆ ಚಿಂತೆಯಲ್ಲಿದ್ದ ಅವನನ್ನು ನೋಡಿ ಅವನ ಹೆಂಡತಿಯಾದ ಅಲಂಕಾರಪ್ರಭೆಯು ಅವನ ಕೊರಗಿಗೆ ಕಾರಣವನ್ನು ಕೇಳಲು ಅವನು, ‘ದೇವಿ! ನನಗೆ ಎಲ್ಲಾ ಸಂಪತ್ತೂ ಇದೆ; ಸಂತಾನಸಂಪತ್ತಿಲ್ಲವೆಂಬುದೊಂದೇ ಕೊರತೆ; ಆದ್ದರಿಂದ ಸತ್ತ್ವಶೀಲನಂತೆ ನಾನೂ ಕೊರಗುತ್ತಿದ್ದೇನೆ!’ ಎಂದನು. ಅವಳು ‘ಆ ಸತ್ತ್ವಶೀಲನು ಯಾರು? ಅವನ ಕಥೆಯೇನು?’ ಎಂದು ಕೇಳಲು ಅವನು ಅದನ್ನು ಹೇಳಿದನು: -





ಸತ್ತ್ವಶೀಲನ ಕಥೆ


ಚಿತ್ರಕೂಟದಲ್ಲಿ ಬ್ರಾಹ್ಮಣವರನೆಂಬ ರಾಜನಿದ್ದನು. ಅವನಿಗೆ ಸತ್ತ್ವಶೀಲನೆಂಬ ಯುದ್ಧಸೇವಕನಿದ್ದನು. ಅವನಿಗೆ ತಿಂಗಳಿಗೆ ನೂರು ಹೊನ್ನು ಸಂಬಳ; ಅವನಿಗೆ ಮಕ್ಕಳಿಲ್ಲದ್ದರಿಂದ ಯಥೇಚ್ಛವಾಗಿ ದಾನಮಾಡಿಬಿಡುತ್ತಿದ್ದನು. ಆದ್ದರಿಂದ ಬರುತ್ತಿದ್ದ ಸಂಬಳ ಸಾಕೇ ಆಗುತ್ತಿರಲಿಲ್ಲ. ‘ದೇವರು ನನಗೆ ಮಕ್ಕಳನ್ನಂತೂ ಕೊಡಲಿಲ್ಲ; ಕೈತುಂಬ ದಾನಮಾಡೋಣವೆಂದರೆ ಅದಕ್ಕೆ ತಕ್ಕಷ್ಟು ಹಣವಿಲ್ಲ.!’ ಎಂದು ಚಿಂತಿಸುತ್ತಿರಲು, ಅವನಿಗೆ ದೈವಗತಿಯಿಂದ ಉದ್ಯಾನದಲ್ಲಿ ನಿಧಿ ಸಿಕ್ಕಿತು. ಅದರಿಂದ ಅವನು ಯಥೇಚ್ಛವಾದ ಭೋಗಗಳನ್ನು ಅನುಭವಿಸುತ್ತ, ಭೃತ್ಯರು ಮಿತ್ರರು ಬ್ರಾಹ್ಮಣರು ಎಲ್ಲರಿಗೂ ಧಾರಾಳವಾಗಿ ದಾನ ಮಾಡುತ್ತಿದ್ದನು. ಹೀಗೆ ನಿಧಿ ಸಿಕ್ಕಿದ್ದನ್ನು ಅವನ ದಾಯಾದಿಗಳು ರಾಜನಿಗೆ ತಿಳಿಸಿದರು. ರಾಜನು ಅವನಿಗೆ ಹೇಳಿಕಳುಹಿಸಿದನು. ಅವನು ರಾಜಾಂಗಣದಲ್ಲಿ ಬಂದು ನಿಂತು ಕೈಯಲ್ಲಿದ್ದ ಬೆತ್ತದಿಂದ ಅಗೆಯಲು ಒಂದು ತಾಮ್ರದ ಕೊಪ್ಪರಿಗೆಯ ತುಂಬ ನಿಧಿ ಕಂಡಿತು. ಅದನ್ನು ರಾಜನು ತೆಗೆದುಕೊಂಡು ಮೊದಲು ಸಿಕ್ಕಿದ್ದನ್ನು ಅವನಿಗೇ ಬಿಟ್ಟನು. ಅದರಿಂದ ಅವನು ಹಿಂದಿನಂತೆಯೇ ಧಾರಾಳವಾಗಿ ವೆಚ್ಚ ಮಾಡುತ್ತಿದ್ದನು. ಆದರೆ ಮಕ್ಕಳಿಲ್ಲವೆಂಬ ಚಿಂತೆ ಬೇರೆ ಹೋಗಲಿಲ್ಲ - ಎಂದನು. ಅಲಂಕಾರಪ್ರಭೆಯು ಆ ಕಥೆಯನ್ನು ಕೇಳಿ ‘ಸತ್ತ್ವಶಾಲಿಗಳಿಗೆ ವಿಧಿ ಸಹಾಯವಾಗುತ್ತದೆಯೆಂಬುದು ನಿಜ; ನಿನ್ನ ಸತ್ತ್ವಪ್ರಭಾವದಿಂದ ನಿನ್ನ ಇಷ್ಟಾರ್ಥವೂ ಸಿದ್ಧಿಸುತ್ತದೆ!’ ಎಂದು ಅದಕ್ಕೆ ನಿದರ್ಶನವಾಗಿ ಈ ಕಥೆಯನ್ನು ಹೇಳಿದಳು:-


### ವಿಕ್ರಮತುಂಗನೆಂಬ ರಾಜನ ಕಥೆ


ಹಿಂದೆ ಪಾಟಲೀಪುತ್ರದಲ್ಲಿ ವಿಕ್ರಮತುಂಗನೆಂಬ ರಾಜನಿದ್ದನು. ಅವನು ಒಂದು ಸಲ ಬೇಟೆಗೆಂದು ಕಾಡಿಗೆ ಹೋಗಿದ್ದಾಗ, ಅಲ್ಲಿ ಬಿಲ್ವಹೋಮ ಮಾಡುತ್ತಿದ್ದ ಒಬ್ಬ ಬ್ರಾಹ್ಮಣನನ್ನು ಕಂಡನು. ಬೇಟೆ ಮುಗಿಸಿಕೊಂಡು ಬಂದು ಅವನಿಗೆ ನಮಸ್ಕರಿಸಿ ಅವನ ಹೆಸರನ್ನೂ ಆ ಹೋಮದ ಪ್ರಯೋಜನವನ್ನೂ ಕೇಳಿದನು. ಬ್ರಾಹ್ಮಣನು ಅವನನ್ನು ಆಶೀರ್ವದಿಸಿ ‘ನನ್ನ ಹೆಸರು ನಾಗಶರ್ಮ; ಈ ಬಿಲ್ವಹೋಮದಿಂದ ಯಜ್ಞೇಶ್ವರನಿಗೆ ತೃಪ್ತಿಯಾದರೆ, ಹೋಮಕುಂಡದಿಂದ ಬಂಗಾರದ ಬಿಲ್ವಫಲಗಳು ಬರುತ್ತವೆ. ಅಗ್ನಿಯು ಪ್ರತ್ಯಕ್ಷನಾಗಿ ವರವನ್ನು ಕೊಡುತ್ತಾನೆ. ನಾನು ಬಹುಕಾಲದಿಂದ ಹೋಮ ಮಾಡುತ್ತಿದ್ದೇನೆ; ಆದರೆ ನನಗೆ ಪುಣ್ಯವಿಲ್ಲದ್ದರಿಂದ ಇನ್ನೂ ಅಗ್ನಿಯು ತೃಪ್ತನಾಗಿಲ್ಲ’ ಎಂದನು. ರಾಜನು ‘ಹಾಗಾದರೆ ನನಗೊಂದು ಬಿಲ್ವವನ್ನು ಕೊಡು; ನಾನು ಈಗಲೇ ಅಗ್ನಿಯನ್ನು ಮೆಚ್ಚಿಸಿಕೊಡುತ್ತೇನೆ!’ ಎಂದನು. ಬ್ರಾಹ್ಮಣನು, ನಾನು ಇಷ್ಟು ನಿಷ್ಠನಾಗಿ ವ್ರತವನ್ನು ಆಚರಿಸುತ್ತಿದ್ದೇನೆ; ಆದರೂ ಅವನು ತುಷ್ಟನಾಗಿಲ್ಲ; ನಿಯಮವಿಲ್ಲದೆ ಮಡಿಯಿಲ್ಲದೆ ನೀನು ಅವನನ್ನು ಒಲಿಸಬಲ್ಲೆಯಾ?’ ಎಂದನು. ರಾಜನು, ‘ಹಾಗೆನ್ನಬೇಡ! ಒಂದು ಬಿಲ್ವವನ್ನು ಕೊಡು; ಆಮೇಲೆ ಒಂದು ಕ್ಷಣದಲ್ಲಿ ಆಶ್ಚರ್ಯವನ್ನು ತೋರಿಸುತ್ತೇನೆ!’ ಎಂದನು. ಅವನು ಕುತೂಹಲದಿಂದ ಒಂದು ಬಿಲ್ವವನ್ನು ಕೊಡಲು, ರಾಜನು ದೃಢಮನಸ್ಸಿನಿಂದ ‘ಇದನ್ನು ಹೋಮಮಾಡಿ ಅಗ್ನಿಯು ಪ್ರತ್ಯಕ್ಷನಾಗದಿದ್ದರೆ, ನನ್ನ ತಲೆಯನ್ನು ಹೋಮ ಮಾಡುವುದೇ ಸರಿ!’ ಎಂದು ಸಂಕಲ್ಪಿಸಿ ಅದನ್ನು ಹೋಮ ಮಾಡಿದನು. ಕೂಡಲೆ ಬಂಗಾರದ ಲೀಲಾವಜ್ರವನ್ನು* ಕೈಯಲ್ಲಿ ಹಿಡಿದು ಅಗ್ನಿಯು ಕುಂಡದಿಂದ ಎದ್ದು ಬಂದು ‘ನಿನಗೇನು ವರ ಬೇಕು?’ ಎಂದು ರಾಜನನ್ನು ಕೇಳಿದನು. ರಾಜನು ನಮಸ್ಕರಿಸಿ ‘ನನಗೇನೂ ವರ ಬೇಕಿಲ್ಲ; ಈ ಬ್ರಾಹ್ಮಣನ ಇಷ್ಟಾರ್ಥವನ್ನು ಸಲ್ಲಿಸಿದರೆ ಸಾಕು!’ ಎಂದನು. ಅಗ್ನಿಯು ಆ ಉತ್ತರದಿಂದ ಸಂತುಷ್ಟನಾಗಿ ‘ಈ ಬ್ರಾಹ್ಮಣನು ದೊಡ್ಡ ಹಣವಂತನಾಗುತ್ತಾನೆ; ನಿನ್ನ ಕೋಶವೂ ಸದಾ ತುಂಬಿರಲಿ!’ ಎಂದನು. ಬ್ರಾಹ್ಮಣನು ಅದನ್ನು ನೋಡಿ, ‘ಅಗ್ನಿದೇವ! ಸ್ವೇಚ್ಛಾವಿಹಾರಿಯಾದ ಈ ರಾಜನಿಗೆ ತಟ್ಟನೆ ಪ್ರತ್ಯಕ್ಷವಾಗಿಬಿಟ್ಟೆ! ನಾನು ಎಷ್ಟೇ ನೇಮನಿಷ್ಠೆಗಳಿಂದ ನಡೆದುಕೊಂಡರೂ ನನಗೆ ಪ್ರಸನ್ನನಾಗಲಿಲ್ಲ; ಇದೇಕೆ!’ ಎಂದು ಕೇಳಿದನು. ಅಗ್ನಿಯು, ‘ಅಯ್ಯಾ! ನಾನು ಪ್ರತ್ಯಕ್ಷನಾಗದೆ ಇದ್ದಿದ್ದರೆ ಇವನು ತನ್ನ ತಲೆಯನ್ನು ಕಡಿದು ಹೋಮಮಾಡುತ್ತಿದ್ದನು. ಅದು ನಿನಗೆ ಗೊತ್ತೇ? ತೀವ್ರವಾದ ಸತ್ತ್ವವುಳ್ಳವನಿಗೆ ಸಿದ್ಧಿಗಳು ಬೇಗ ಲಭಿಸುತ್ತವೆ; ನಿನ್ನಂಥ ಮಂದಸತ್ತ್ವನಿಗೆ ಅವು ಲಭಿಸುವುದು ತುಂಬ ತಡ!’ ಎಂದು ಅಂತರ್ಧಾನಹೊಂದಿದನು. ಬ್ರಾಹ್ಮಣನೂ ರಾಜನೂ ಅವರವರ ಊರಿಗೆ ಹೋದರು. ಒಂದು ದಿನ ದತ್ತಶರ್ಮನೆಂಬ ಬ್ರಾಹ್ಮಣನು ಆ ರಾಜನನ್ನು ಕಂಡು ತಾನು ಒಂದು ಚೂರ್ಣದ ಸಹಾಯದಿಂದ ತಾಮ್ರವನ್ನು ಚಿನ್ನ ಮಾಡಬಲ್ಲೆನೆಂದು ಹೇಳಿದನು. ರಾಜನು ನೋಡೋಣವೆಂದು ಅವನಿಗೆ ಸ್ವಲ್ಪ ತಾಮ್ರವನ್ನು ತರಿಸಿಕೊಡಲು ಅವನು ಅದನ್ನು ಕರಗಿಸಿ ಅದಕ್ಕೆ ಒಂದು ಪುಡಿಯನ್ನು ಹಾಕಿದನು. ಆದರೆ ಒಬ್ಬ ಯಕ್ಷನು ಬಂದು ಆ ಚೂರ್ಣವನ್ನು ಹಾರಿಸಿಕೊಂಡು ಹೋದನು. (ಅವನು ಅದೃಶ್ಯನಾಗಿದ್ದದ್ದರಿಂದ ಯಾರಿಗೂ ಕಾಣಲಿಲ್ಲ. ಅಗ್ನಿಯ ವರಪ್ರಸಾದವನ್ನು ಪಡೆದಿದ್ದ ರಾಜನೊಬ್ಬನು ಮಾತ್ರ ಅವನನ್ನು ಕಂಡನು.) ಹೀಗೆ ತಾಮ್ರಕ್ಕೆ ಚೂರ್ಣದ ಸಂಬಂಧ ಬರದೆ ಅದು ಚಿನ್ನವಾಗದೆ ಹಾಗೇ ಉಳಿಯಿತು. ಮೂರು ಸಲ ಕರಗಿಸಿ ಪುಡಿ ಹಾಕಿದರೂ ಹೀಗೇ ಆಯಿತು. ಆಗ ರಾಜನು ಆ ಪುಡಿಯನ್ನು ತನ್ನ ಕೈಯಿಂದ ಹಾಕಿದನು. ಆಗ ಯಕ್ಷನು ಅದನ್ನು ಅಪಹರಿಸದೆ ನಗುನಗುತ್ತ ಹೊರಟುಹೋದನು. ಆದ್ದರಿಂದ ಅದು ಚಿನ್ನವಾಯಿತು. ರಾಜನು ಅದಕ್ಕೆ ಕಾರಣವನ್ನು ವಿವರಿಸಿದನು. ಆಮೇಲೆ ಆ ವಿಧಾನವನ್ನು ಅವನಿಂದ ಕಲಿತು ರಾಜನು ತನ್ನ ಕೋಶವನ್ನು ಚಿನ್ನದಿಂದ ತುಂಬಿಕೊಂಡು ಯಥೇಚ್ಛವಾಗಿ ದಾನಧರ್ಮಗಳನ್ನು ಮಾಡುತ್ತ ಬಂದನು - ಹೀಗೆ ಈಶ್ವರನು ತೀವ್ರಸತ್ತ್ವ ಉಳ್ಳವರಿಗೆ ಹೆದರಿಯೋ ಪ್ರಸನ್ನನಾಗಿಯೋ ಅವರ ಅಭೀಷ್ಟವನ್ನು ಸಲ್ಲಿಸುತ್ತಾನೆ. ನಿನಗಿಂತಲೂ ಹೆಚ್ಚಿನ ಧೀರಸತ್ತ್ವನೂ ದಾನವೀರನೂ ಮತ್ತಾವನಿದ್ದಾನೆ? ನಿನಗೆ ಶಿವನು ಮಗನನ್ನು ಕೊಟ್ಟೇ ಕೊಡುತ್ತಾನೆ - ಚಿಂತೆ ಬೇಡ ಎಂದು ಧೈರ್ಯ ಹೇಳಿದಳು.

ಮರುದಿನ ಅವನು ಹೆಂಡತಿಯೊಡನೆ ನಿರಾಹಾರನಾಗಿ ಈಶ್ವರನನ್ನು ಕುರಿತು ತಪಸ್ಸಿಗೆ ಆರಂಭಿಸಿದನು. ಮೂರು ರಾತ್ರಿಯಾದಮೇಲೆ ಶಿವನು ಸ್ವಪ್ನದಲ್ಲಿ ಕಾಣಿಸಿಕೊಂಡು ‘ಮಹಾರಾಜ! ನಿನಗೆ ವಂಶೋದ್ಧಾರನಾದ ಒಬ್ಬ ಮಗನೂ, ನಿಮ್ಮ ಚಕ್ರವರ್ತಿಗೆ ಹೆಂಡತಿಯಾಗುವ ಒಬ್ಬ ಮಗಳೂ ಹುಟ್ಟುತ್ತಾರೆ!’ ಎಂದು ವರ ಕೊಟ್ಟನು. ರಾಣಿಗೂ ಗೌರಿಯು ಕನಸಿನಲ್ಲಿ ಬಂದು ಹೀಗೆಯೇ ಹೇಳಿದಳು. ಅದರಂತೆ ಅವರಿಗೆ ವಜ್ರಪ್ರಭನೆಂಬ ಮಗನೂ ರತ್ನಪ್ರಭೆಯೆಂಬ ಮಗಳೂ ಆದರು. ಆ ರತ್ನಪ್ರಭೆಯೇ ನಾನು. ನಿನ್ನೆದಿನ ರಾತ್ರಿ ಗೌರಿದೇವಿಯು ನನ್ನ ಕನಸಿನಲ್ಲಿ ಬಂದು ‘ಮಗಳೆ! ನಾಳೆ ಶುಭದಿನವಾಗಿದೆ; ಆದ್ದರಿಂದ ಕೌಶಾಂಬಿಗೆ ಹೋಗಿ ನರವಾಹನದತ್ತನನ್ನು ನೋಡು. ಆಮೇಲೆ ನಿಮ್ಮ ತಂದೆಯು ಅವನನ್ನು ಇಲ್ಲಿಗೆ ಕರೆತಂದು ನಿನ್ನನ್ನು ಅವನಿಗೆ ಮದುವೆಮಾಡಿಕೊಡುತ್ತಾನೆ’ ಎಂದು ಹೇಳಿದಳು. ನಾನು ಅದರಂತೆ ಬಂದಿದ್ದೇನೆ - ಎಂದಳು. ಅಷ್ಟುಹೊತ್ತಿಗೆ ಹೇಮಪ್ರಭನು ತನ್ನ ಮಗನೊಡನೆ ಬಂದು ನರವಾಹನದತ್ತನನ್ನು ಕಂಡನು; ವತ್ಸರಾಜನೂ ಮಂತ್ರಿಗಳೂ ಬಂದರು. ಅವರಿಗೆ ಸಂಗತಿಯೆಲ್ಲವನ್ನೂ ತಿಳಿಯಹೇಳಿ ಹೇಮಪ್ರಭನು ತನ್ನ ವಿದ್ಯಾಬಲದಿಂದ ಒಂದು ವಿಮಾನವನ್ನು ಕಲ್ಪಿಸಿ ಅದರಲ್ಲಿ ಎಲ್ಲರನ್ನೂ ತನ್ನ ಊರಿಗೆ ಕರೆದುಕೊಂಡು ಹೋದನು. ಅಲ್ಲಿ ಮಹಾಸಂಭ್ರಮದಿಂದ ನರವಾಹನದತ್ತನಿಗೂ ರತ್ನಪ್ರಭೆಗೂ ಮದುವೆಯಾಯಿತು. ಅಲ್ಲಿ ನಾಲ್ಕು ದಿನವಿದ್ದು ಎಲ್ಲರೂ ಕೌಶಾಂಬಿಗೆ ಹಿಂತಿರುಗಿ ಬಂದರು.

೨. ಮರುದಿನ ಬೆಳಿಗ್ಗೆ ಗೋಮುಖ ಮೊದಲಾದ ಅವನ ಸ್ನೇಹಿತರು ನರವಾಹನದತ್ತನನ್ನು ನೋಡುವುದಕ್ಕೆ ಬಂದರು. ದ್ವಾರಪಾಲಕಳು ಅವರನ್ನು ಬಾಗಿಲಲ್ಲೇ ನಿಲ್ಲಿಸಿ, ಒಳಗೆ ಬಂದು ಅನುಜ್ಞೆ ಪಡೆದು ಆಮೇಲೆ ಬಿಟ್ಟಳು. ರತ್ನಪ್ರಭೆಯು ಅವಳನ್ನು ಕುರಿತು ‘ಇನ್ನುಮೇಲೆ ಇವರನ್ನು ತಡೆಯಬೇಡ; ಇವರು ಆರ್ಯಪುತ್ರನ ಆಪ್ತಸ್ನೇಹಿತರು; ಅಂತಃಪುರಕ್ಕೆ ಈ ವಿಧವಾದ ರಕ್ಷಣೆಯೇ ನನಗೆ ಸಮ್ಮತವಲ್ಲ!’ ಎಂದು ಹೇಳಿದಳು. ಆಮೇಲೆ ಗಂಡನನ್ನು ನೋಡಿ, ‘ಆರ್ಯಪುತ್ರ! ಪ್ರಸ್ತಾಪ ಒದಗಿದ್ದರಿಂದ ಒಂದು ಮಾತನ್ನು ಹೇಳುತ್ತೇನೆ; ಹೆಂಗಸರಿಗೆ ಕಾವಲಿಡುವುದು ಒಂದು ನೀತಿ; ಅಸೂಯೆಯಿಂದಲೋ ಅಜ್ಞಾನದಿಂದಲೋ ಇಟ್ಟ ನಿರ್ಬಂಧ ಏನೂ ಕೆಲಸಕ್ಕೆ ಬರುವುದಿಲ್ಲ; ಕುಲಸ್ತ್ರೀಯರ ಶೀಲವೇ ಅವರಿಗೆ ದೊಡ್ಡ ಕಾವಲು; ಉಕ್ಕಿಹರಿಯುವ ನದಿಯನ್ನೂ ನಾರಿಯನ್ನೂ ಯಾರು ತಡೆಯುವುದಕ್ಕಾಗುತ್ತದೆ? ಚಪಲೆಯರನ್ನು ಬ್ರಹ್ಮನೂ ರಕ್ಷಿಸಲಾರ ‘ಎಂದು ಈ ಕಥೆಯನ್ನು ಹೇಳಿದಳು:


### ರತ್ನಾಧಿಪತಿ ರಾಜನ ಕಥೆ


ಸಮುದ್ರಮಧ್ಯದಲ್ಲಿ ರತ್ನಕೂಟವೆಂಬ ಒಂದು ದ್ವೀಪವಿದೆ; ಅಲ್ಲಿ ರತ್ನಾಧಿಪತಿಯೆಂಬ ಪರಮವೈಷ್ಣವನಾದ ರಾಜನಿದ್ದನು. ಅವನು ವಿಷ್ಣುವನ್ನು ತಪಸ್ಸಿನಿಂದ ಮೆಚ್ಚಿಸಿ, ಭೂಮಂಡಲವನ್ನೆಲ್ಲಾ ಜಯಿಸುವಂತೆಯೂ, ಎಲ್ಲ ರಾಜರ ಹೆಣ್ಣು ಮಕ್ಕಳನ್ನೂ ಮದುವೆಯಾಗುವಂತೆಯೂ ವರ ಪಡೆದನು. ವಿಷ್ಣುವು ‘ನಾಳೆ ಬೆಳಿಗ್ಗೆ ನಿನ್ನಲ್ಲಿಗೆ ಒಂದು ಬಿಳಿಯಾನೆ ಬರುತ್ತದೆ; ಅದು ಆಕಾಶದಲ್ಲಿ ಸಂಚರಿಸಬಲ್ಲುದು; ಅದರ ಮೇಲೆ ಹತ್ತಿಕೊಂಡು ಹೋಗಿ ನೀನು ಯಾವ ರಾಜನನ್ನು ಬೇಕಾದರೂ ಜಯಿಸಬಹುದು; ಅವನೂ ತನ್ನ ಮಗಳನ್ನು ಕಾಣಿಕೆಯಾಗಿ ಕೊಡುತ್ತಾನೆ!’ ಎಂದು ಹೇಳಿದನು. ಅದರಂತೆ ಅವನು ಭೂಮಂಡಲವನ್ನೆಲ್ಲಾ ಜಯಿಸಿ ಎಂಭತ್ತುಸಾವಿರ ರಾಜಪುತ್ರಿಯರನ್ನು ಮದುವೆಯಾದನು. ಒಂದು ದಿನ ಅವನು ಆ ಆನೆಯ ಮೇಲೆ ದ್ವೀಪಾಂತರಗಳನ್ನು ಸುತ್ತಿಕೊಂಡು ತನ್ನ ಊರಿಗೆ ಬರುವ ಹೊತ್ತಿಗೆ ಸರಿಯಾಗಿ ಗರುಡವಂಶದ ದೊಡ್ಡ ಹಕ್ಕಿಯೊಂದು ಎರಗಿ ಆ ಆನೆಯ ತಲೆಯನ್ನು ಕುಕ್ಕಿತು. ಕೂಡಲೆ ಆನೆಯು ಮೂರ್ಛೆಹೋಗಿ ನೆಲದಮೇಲೆ ಬಿದ್ದಿತು; ಏನೇನು ಮಾಡಿದರೂ ಅದನ್ನು ಎಬ್ಬಿಸುವುದಕ್ಕಾಗಲಿಲ್ಲ; ಐದು ದಿನ ಒಂದೇ ಸಮನಾಗಿ ಅದು ಹೀಗೆ ಏನನ್ನೂ ತಿನ್ನದೆ ಕುಡಿಯದೆ ಬಿದ್ದಿರಲು, ರಾಜನೂ ಅನ್ನನೀರು ಬಿಟ್ಟು ದುಃಖದಿಂದ ‘ಎಲೈ ಲೋಕಪಾಲಕರೇ! ಇದಕ್ಕೇನು ಉಪಾಯ ಹೇಳಿ! ಇಲ್ಲದಿದ್ದರೆ, ನನ್ನ ತಲೆಯನ್ನು ಉಪಾಹಾರವಾಗಿ ಅರ್ಪಿಸಿಬಿಡುತ್ತೇನೆ!’ ಎಂದು ಕೊರಳಿಗೆ ಕತ್ತಿ ಇಟ್ಟುಕೊಳ್ಳಲು, ಕೂಡಲೆ ‘ಸಾಹಸಮಾಡಬೇಡ, ರಾಜ! ಪತಿವ್ರತೆಯಾದ ಯಾವಳಾದರೂ ಒಬ್ಬ ಹೆಂಗಸು ಬಂದು ಮುಟ್ಟಿದರೆ ಇದು ಏಳುತ್ತದೆ!’ ಎಂದು ಅಶರೀರವಾಣಿಯಾಯಿತು. ಅದನ್ನು ಕೇಳಿ ಸಂತೋಷಪಟ್ಟು ರಾಜನು ತನ್ನ ಪಟ್ಟದರಾಣಿಗೆ ಹೇಳಿಕಳುಹಿಸಿದನು. ಅವಳು ಬಂದು ಮುಟ್ಟಿದಳು. ಆದರೆ ಆನೆ ಏಳಲಿಲ್ಲ; ಆಮೇಲೆ ಅವನ ಎಂಬತ್ತುಸಾವಿರ ಹೆಂಡಿರೂ ಒಬ್ಬೊಬ್ಬರಾಗಿ ಬಂದು ಮುಟ್ಟಿದರು; ಆದರೂ ಆನೆ ಏಳಲಿಲ್ಲ. ಆ ಊರಿನಲ್ಲಿದ್ದ ಹೆಂಗಸರೆಲ್ಲಾ ಬಂದು ಮುಟ್ಟಿದರು; ಆದರೂ ಏಳಲಿಲ್ಲ; ‘ನಮ್ಮೂರಿನೊಳಗಾಗಿ ಒಬ್ಬ ಪತಿವ್ರತೆ ಇಲ್ಲವೆ!’ ಎಂದು ರಾಜನಿಗೆ ತುಂಬ ದುಃಖವಾಯಿತು. ಅಷ್ಟು ಹೊತ್ತಿಗೆ ತಾಮ್ರಲಿಪ್ತಿಯಿಂದ ಹರ್ಷಗುಪ್ತನೆಂಬ ವರ್ತಕನೊಬ್ಬನು ಅಲ್ಲಿಗೆ ಬಂದನು. ಶೀಲವತಿಯೆಂಬ ಅವನ ಸೇವಕಳೊಬ್ಬಳು ಈ ವಿಚಾರವನ್ನು ಕೇಳಿ ಕುತೂಹಲದಿಂದ ‘ನಾನೂ ಮುಟ್ಟಿನೋಡುತ್ತೇನೆ!’ ಎಂದು ಬಂದಳು. ಅವಳು ಮುಟ್ಟಿದಕೂಡಲೆ ಆನೆಯು ಝಗ್ಗನೆ ಮೇಲಕ್ಕೆದ್ದಿತು. ರತ್ನಾಧಿಪತಿಯು ಅವಳನ್ನು ಅಭಿನಂದಿಸಿ ಅಸಂಖ್ಯಾತ ರತ್ನಗಳಿಂದ ಅವಳನ್ನು ಸನ್ಮಾನಿಸಿದನು; ಅವಳ ಒಡೆಯನಾದ ಹರ್ಷಗುಪ್ತನನ್ನು ಗೌರವಿಸಿದನು. ಆಮೇಲೆ ತನ್ನ ಹೆಂಡಿರ ಸಂಬಂಧವನ್ನೆಲ್ಲಾ ತೊರೆದು, ಅವರ ಅನ್ನವಸ್ತ್ರಾದಿಗಳಿಗೆ ಏರ್ಪಡಿಸಿ, ಶೀಲವತಿಯನ್ನು ಕರೆದು ರಹಸ್ಯವಾಗಿ ‘ಅಮ್ಮ! ನಿಮ್ಮ ತಾಯಿಯ ವಂಶದಲ್ಲಿ ಯಾರಾದರೂ ಹುಡುಗಿ ಇದ್ದರೆ ನನಗೆ ಕೊಡಿಸು; ಅವಳೂ ನಿನ್ನ ಹಾಗೆಯೇ ಇರುತ್ತಾಳೆ; ಇದು ಖಂಡಿತ!’ ಎಂದನು. ಅವಳು ‘ತಾಮ್ರಲಿಪ್ತಿಯಲ್ಲಿ ರಾಜದತ್ತೆಯೆಂಬ ನನ್ನ ತಂಗಿ ಇದ್ದಾಳೆ; ನಿನಗೆ ಇಷ್ಟವಿದ್ದರೆ ಅವಳನ್ನು ತಂದುಕೊಳ್ಳಬಹುದು!’ ಎಂದಳು. ಅವನು ಒಪ್ಪಿ ಮರುದಿವಸ ಶೀಲವತಿಯೊಡನೆಯೂ ಹರ್ಷಗುಪ್ತನೊಡನೆಯೂ ಆನೆಯ ಮೇಲೆ ಹೊರಟು ತಾಮ್ರಲಿಪ್ತಿಗೆ ಹೋಗಿ ರಾಜದತ್ತೆಯನ್ನು ಮದುವೆಮಾಡಿಕೊಳ್ಳುವುದಕ್ಕೆ ಲಗ್ನವನ್ನು ವಿಚಾರಮಾಡಿದನು. ಜೋಯಿಸರು ವಧೂವರರ ನಕ್ಷತ್ರಗಳನ್ನು ತಿಳಿದು ‘ಮಹಾರಾಜ! ಒಳ್ಳೆಯ ಲಗ್ನ ಬೇಕಾದರೆ ಇನ್ನು ಮೂರು ತಿಂಗಳ ಕಾಲ ಕಾಯಬೇಕು! ಅದಕ್ಕೆ ಮುಂಚೆ ಮದುವೆಯಾದರೆ ರಾಜದತ್ತೆಯು ಅಸತಿಯಾಗುತ್ತಾಳೆ!’ ಎಂದರು. ರಾಜನು ಅಷ್ಟುದಿನ ಏಕಾಂಗಿಯಾಗಿರಲಿಷ್ಟವಿಲ್ಲದೆ, ಅವಳು ಎಷ್ಟಾದರೂ ಶೀಲವತಿಯ ತಂಗಿಯಲ್ಲವೇ! ಹೇಗೆ ಅಸತಿಯಾದಾಳು! ಅಲ್ಲದೆ ಸಮುದ್ರಮಧ್ಯದ ಒಂದು ದ್ವೀಪದಲ್ಲಿ ಒಂದು ತೊಟ್ಟಿಯ ಮನೆಯನ್ನು ಕಟ್ಟಿಸಿ ಅಲ್ಲಿ ಅವಳನ್ನಿಡುತ್ತೇನೆ; ಹೆಂಗಸರನ್ನೇ ಪರಿವಾರವಾಗಿಡುತ್ತೇನೆ; ಗಂಡಸನ್ನೇ ಕಾಣದಿದ್ದರೆ ಅಸತಿ ಹೇಗಾದಾಳು? ಎಂದುಕೊಂಡು ಅವಳನ್ನು ಕೂಡಲೆ ಮದುವೆಯಾಗಿಬಿಟ್ಟನು. ಆಮೇಲೆ ತಾನು ಸಂಕಲ್ಪಿಸಿದ್ದಂತೆಯೇ ಅವಳನ್ನು ದುರ್ಗಮವಾದ ಒಂದು ದ್ವೀಪದಲ್ಲಿ ಬಿಟ್ಟು, ಹೆಂಗಸರ ಪರಿವಾರ ಕೊಟ್ಟು, ಆನೆಯ ಮೂಲಕ ಅವಳಿಗೆ ಬೇಕಾದ ಪದಾರ್ಥಗಳನ್ನು ಒದಗಿಸುತ್ತ, ತಾನು ರಾತ್ರಿ ಅವಳೊಡನಿರುತ್ತ, ಬೆಳಗ್ಗೆ ರಾಜಕಾರ್ಯಕ್ಕಾಗಿ ಆನೆಯ ಮೇಲೆ ರತ್ನಕೂಟಕ್ಕೆ ಹೋಗುತ್ತ ಇದ್ದನು. ಒಂದು ದಿನ ರಾತ್ರಿ ಕೆಟ್ಟಕನಸೊಂದನ್ನು ಕಂಡು ಅದರ ಪರಿಹಾರಕ್ಕಾಗಿ ಇಬ್ಬರೂ ಪಾನಮಾಡಿದರು. ರಾಜದತ್ತೆಗೆ ಇನ್ನೂ ಅಮಲು ಇಳಿದಿರಲಿಲ್ಲ; ಆದರೂ ರಾಜನು ಅವಳನ್ನು ಬಿಟ್ಟು ಹೊರಟು ಬಂದನು. ಅವಳ ದಾಸಿಯರು ಅವರವರ ಕೆಲಸದಲ್ಲಿ ಎಲ್ಲೆಲ್ಲಿಯೋ ಇದ್ದರು. ಆಗ ಅವಳಿದ್ದ ಕೋಣೆಯ ಬಾಗಿಲಲ್ಲಿ ಒಬ್ಬ ಗಂಡಸು ಬಂದು ನಿಂತನು. ಅವನನ್ನು ನೋಡಿ ಆಶ್ಚರ್ಯಪಟ್ಟು, ಅವಳು, ಅವನಾರು, ಅಲ್ಲಿಗೆ ಹೇಗೆ ಬಂದನು ಎಂದು ಕೇಳಿದಳು. ಅವನು ‘ನನ್ನದು ಮಥುರಾಪುರ; ನನ್ನ ಹೆಸರು ಪವನಸೇನ; ನಾನೊಬ್ಬ ವರ್ತಕ; ತಂದೆಯ ಕಾಲಾನಂತರ ದಾಯಾದಿಗಳು ನನ್ನ ಆಸ್ತಿಯನ್ನು ದೋಚಿಕೊಳ್ಳಲು, ದೇಶಾಂತರಕ್ಕೆ ಹೋಗಿ ಅಲ್ಲಿ ಚಾಕರಿಮಾಡಿಕೊಂಡಿರುತ್ತ ಸ್ವಲ್ಪ ಹಣವನ್ನು ಕೂಡಿಟ್ಟುಕೊಂಡು ವ್ಯಾಪಾರಕ್ಕೆಂದು ಬೇರೆ ಊರಿಗೆ ಹೋಗುತ್ತಿರಲು, ಕಳ್ಳರು ಇದ್ದ ಹಣವನ್ನೆಲ್ಲಾ ಅಪಹರಿಸಿದರು. ಆಮೇಲೆ ಭಿಕ್ಷ ಎತ್ತುತ್ತ ಕನಕಕ್ಷೇತ್ರಕ್ಕೆ ಹೋದೆ. ಅದು ರತ್ನಗಳಿರುವ ಸ್ಥಳ. ಅಲ್ಲಿ ಒಂದು ವರ್ಷಕ್ಕೆ ಒಂದು ಭೂಮಿಯನ್ನು ಗುತ್ತಿಗೆಗೆ ತೆಗೆದುಕೊಂಡು ಅಗತೆಮಾಡಿದೆ; ನನ್ನಂಥವರು ಅಲ್ಲಿ ಎಷ್ಟೋ ಜನ ಎಷ್ಟೆಷ್ಟೋ ರತ್ನಗಳನ್ನು ಸಂಪಾದಿಸಿದ್ದರು. ಆದರೆ ನನಗೆ ಒಂದು ರತ್ನವೂ ಸಿಕ್ಕಲಿಲ್ಲ; ಆದ್ದರಿಂದ ದುಃಖಕ್ಕೆ ಈಡಾಗಿ ಸಮುದ್ರತೀರದಲ್ಲಿ ಬೆಂಕಿ ಹೊತ್ತಿಸಿ ಅಗ್ನಿಪ್ರವೇಶ ಮಾಡಬೇಕೆಂದಿರುವಷ್ಟರಲ್ಲಿ, ಜೀವದತ್ತನೆಂಬ ವರ್ತಕನು ಸಿಕ್ಕಿ, ಮರಣವನ್ನು ತಪ್ಪಿಸಿ, ನನಗೆ ಒಂದು ಉದ್ಯೋಗವನ್ನು ಕೊಟ್ಟು, ತನ್ನ ಹಡಗಿನಲ್ಲಿ ಸ್ವರ್ಣದ್ವೀಪಕ್ಕೆ ಕರೆದುಕೊಂಡು ಹೊರಟನು. ಆದರೆ ದಾರಿಯಲ್ಲಿ ಹಡಗು ಒಡೆದುಹೋಯಿತು; ಒಂದು ಹಲಗೆ ಹಿಡಿದುಕೊಂಡು ತೇಲುತ್ತ ಬಂದು ಈ ದ್ವೀಪದ ತೀರದಲ್ಲಿರುವ ಅರಣ್ಯದಲ್ಲಿ ಬಂದು ಬಿದ್ದೆ; ಅಲ್ಲಿಂದ ಈ ಮನೆ ಕಾಣಲು ಇಲ್ಲಿಗೆ ಬಂದು, ಇಲ್ಲಿ ಕಣ್ಣಿಗೆ ಅಮೃತದ ಮಳೆಗರೆಯುತ್ತಿರುವ ನಿನ್ನನ್ನು ಕಂಡೆ!’ ಎಂದನು. ಅವಳು ಅವನನ್ನು ಕರೆತಂದು ಮಂಚದಮೇಲೆ ಕೂಡಿಸಿಕೊಂಡಳು. ಮೊದಲೇ ಹೆಂಗಸು; ಕುಡಿದವಳು; ಒಂಟಿಯಾಗಿದ್ದಾಳೆ; ಯಾವ ಆತಂಕವೂ ಇಲ್ಲ. ಆಗ ಯುವಕನೊಬ್ಬನು ಬಂದಿದ್ದಾನೆ! ಈ ಪಂಚಾಗ್ನಿ ಮಧ್ಯದಲ್ಲಿ ಶೀಲವೆಂಬುದು ಒಂದು ಹುಲ್ಲುಕಡ್ಡಿಯ ಹಾಗೆ! ಅತ್ತ ರಾಜನು ಕುತೂಹಲದಿಂದ ಅಕಸ್ಮಾತ್ತಾಗಿ ಬಂದು ನೋಡಲು, ಅವಳು ಪರಪುರುಷನೊಂದಿಗಿದ್ದಾಳೆ; ಅದನ್ನು ನೋಡಿ ಅವನು ‘ಬಿರುಗಾಳಿಯನ್ನು ತೋಳಿನಲ್ಲಿ ಬಿಗಿದು ಹಿಡಿಯುವುದಕ್ಕಾದೀತೇ? ಜೋಯಿಸರು ಮೊದಲೇ ಹೇಳಿದ್ದರು; ಅದಕ್ಕೆ ತಕ್ಕ ಫಲ ಬಂದಿದೆ. ಶೀಲವತಿಯ ತಂಗಿಯೆಂಬ ಒಂದು ಯೋಚನೆ ಇಟ್ಟುಕೊಂಡೆನೇ ಹೊರತು, ಅಮೃತದೊಡನೆ ವಿಷವೂ ಹುಟ್ಟಿತು ಎಂಬುದನ್ನು ಮರೆತೆ. ಅಥವಾ ವಿಧಿವಿಲಾಸವನ್ನು ಯಾವ ಪುರುಷಪ್ರಯತ್ನದಿಂದ ವ್ಯತ್ಯಾಸಪಡಿಸಲಾದೀತು?’ ಎಂದುಕೊಂಡು ವರ್ತಕನನ್ನು ಬಿಟ್ಟುಬಿಟ್ಟನು. ಅವನು ತಾನು ಬಂದ ಹಲಗೆಯನ್ನೇ ಹಿಡಿದು ಹೋಗುತ್ತ ಒಂದು ಹಡಗನ್ನು ಕಂಡು ಕೂಗಲು, ಅದರ ಒಡೆಯನಾದ ಕ್ರೋಧವರ್ಮನೆಂಬವನು ಅವನನ್ನು ಎತ್ತಿ ತನ್ನ ಹಡಗಿನಲ್ಲಿ ಕರೆದುಕೊಂಡು ಹೋಗುತ್ತಿದ್ದನು. ಯಾರು ಯಾರು ಯಾರ ಯಾರ ಕೈಯಿಂದ ಹೇಗೆ ಹೇಗೆ ಸಾಯಬೇಕೋ! ಪವನಸೇನನು ಕ್ರೋಧವರ್ಮನ ಹೆಂಡತಿಯನ್ನು ಕೆಣಕಲು, ಕ್ರೋಧವರ್ಮನು ಅವನನ್ನು ಸಮುದ್ರದೊಳಕ್ಕೆ ಎತ್ತಿ ಹಾಕಿಸಿದನು. ಅಲ್ಲಿ ಅವನು ಮುಳುಗಿ ಸತ್ತನು. ಅತ್ತ ರತ್ನಾಧಿಪತಿರಾಜನು ರಾಜದತ್ತೆಯನ್ನು ಕರೆದುಕೊಂಡು ಹೋಗಿ ಅವಳ ಅಕ್ಕನಿಗೆ ಒಪ್ಪಿಸಿ ನಡೆದದ್ದನ್ನೆಲ್ಲಾ ತಿಳಿಸಿದನು. ಅನಂತರ ತನ್ನ ದೇಶಕೋಶಗಳನ್ನು ಶೀಲವತಿಗೂ ಬ್ರಾಹ್ಮಣರಿಗೂ ಕೊಟ್ಟು, ಬೇಸರದಿಂದ ತಪೋವನಕ್ಕೆ ಹೋಗಬೇಕೆಂದು ಆನೆಯನ್ನು ತರಿಸಲು, ಅದು ಇದ್ದಕ್ಕಿದ್ದಂತೆಯೇ ಒಬ್ಬ ದಿವ್ಯಪುರುಷನಾಯಿತು! ರಾಜನು ‘ಇದೇನು ನೀನು ಯಾರು?’ ಎಂದು ಕೇಳಲು, ಅವನು “ನಾವಿಬ್ಬರೂ ಅಣ್ಣತಮ್ಮಂದಿರಾದ ಗಂಧರ್ವರು. ನಾನು ಸೋಮಪ್ರಭ; ನೀನು ದೇವಪ್ರಭ; ಒಂದುಸಾರಿ ನೀನೂ ನಿನ್ನ ಹೆಂಡತಿಯಾದ ರಾಜವತಿಯೂ ನಾನೂ ಸಿದ್ಧವಾಸದ ಕೇಶವಾಲಯದಲ್ಲಿ ಅರ್ಚನೆಮಾಡಿ ಹಾಡುತ್ತಿದ್ದಾಗ ಒಬ್ಬ ಸಿದ್ಧನು ಬಂದು ಹಾಡುತ್ತಿದ್ದ ರಾಜವತಿಯನ್ನು ದುರುಗುಟ್ಟಿಕೊಂಡು ನೋಡಿದನು. ನೀನು ರೇಗಿ ‘ಸಿದ್ಧನಾಗಿದ್ದೂ ಪರಸ್ತ್ರೀಯನ್ನು ಹೀಗೆ ನೋಡುವುದೇ?’ ಎಂದೆ. ಅವನು ‘ಅಯ್ಯೋ ಮೂಢ! ಸಂಗೀತಕ್ಕೆ ಬೆರಗಾಗಿ ನೋಡಿದೆನೋ ಕಾಮದ ಕಣ್ಣಿಂದ ನೋಡಿದೆನೋ? ಇಷ್ಟು ಅಸೂಯೆ ಇರುವ ನೀನೂ ನಿನ್ನ ಈ ಹೆಂಡತಿಯೂ ಮನುಷ್ಯಲೋಕದಲ್ಲಿ ಹುಟ್ಟಿ! ಅಲ್ಲಿ ಇವಳು ಪರಪುರುಷನೊಂದಿಗಿರುವುದು ನಿನ್ನ ಕಣ್ಣಿಗೆ ಬೀಳಲಿ!’ ಎಂದು ಶಪಿಸಿದನು. ನನಗೆ ತುಂಬ ಕೋಪ ಬಂತು. ಆದ್ದರಿಂದ ಕೈಯಲ್ಲಿದ್ದ ಒಂದು ಬಿಳಿಯ ಆನೆಯ ಬೊಂಬೆಯಿಂದಲೇ ಅವನನ್ನು ಹೊಡೆದೆ. ಅವನು ನನ್ನನ್ನು ನೋಡಿ ‘ನೀನು ಬಿಳಿಯ ಆನೆಯಾಗಿ ಹುಟ್ಟಿ ನಿನ್ನ ತಮ್ಮನಿಗೆ ವಾಹನವಾಗು! ಅವನು ಎಂಬತ್ತುಸಾವಿರ ಹೆಂಡಿರನ್ನು ಪಡೆದು ಅವರು ದುಶಶೀಲೆಯರೆಂದು ಲೋಕಕ್ಕೆ ಪ್ರಕಟವಾಗಲಿ! ಆಮೇಲೆ ಅವನು ತನ್ನ ಹೆಂಡತಿಯನ್ನೇ ಮದುವೆಯಾಗಲಿ! ಅವಳು ದುಶ್ಶೀಲೆಯೆಂಬುದು ತಿಳಿದು ಬೇಸರವಾಗಿ, ತಪೋವನಕ್ಕೆ ಹೊರಟಾಗ ನಿಮಗೆ ಶಾಪವಿಮೋಚನೆಯಾಗಲಿ!’ ಎಂದನು" ಎಂದು ಹೇಳಿದನು. ಕೂಡಲೇ ರತ್ನಾಧಿಪತಿಯೂ ರಾಜದತ್ತೆಯೂ ತಮ್ಮ ಮನುಷ್ಯದೇಹ ಬಿಟ್ಟು ಗಂಧರ್ವರಾಗಿ ಮಲಯಾಚಲಕ್ಕೆ ಹೊರಟುಹೋದರು. ಶೀಲವತಿಯು ಯಥೇಚ್ಛವಾದ ಸಂಪತ್ತನ್ನು ಪಡೆದು ತಾಮ್ರಲಿಪ್ತಿಗೆ ಹೋಗಿ ಧರ್ಮಾಚರಣೆ ಮಾಡಿಕೊಂಡಿದ್ದಳು.

ರತ್ನಪ್ರಭೆಯು ಈ ಕಥೆಯನ್ನು ಹೇಳಿ “ಹೆಂಗಸನ್ನು ಯಾರೂ ನಿರ್ಬಂಧದಿಂದ ಸನ್ಮಾರ್ಗದಲ್ಲಿರಿಸಲಾರರು. ಅವಳ ಶುದ್ಧಸತ್ತ್ವವೊಂದೇ ಅವಳ ರಕ್ಷಣೆ. ಗಂಡಸರು ಅಸೂಯೆಪಟ್ಟರೆ ಅವರಿಗೆ ಅದರಿಂದ ದುಃಖ ದ್ವೇಷ ಇವೇ ಫಲ!” ಎಂದಳು.

೩.ಈ ಕಥೆಯನ್ನು ಕೇಳಿ ಗೋಮುಖನು “ಹೆಂಗಸರು ಚಪಲೆಯರು; ಪತಿವ್ರತೆಯರು ಅಪರೂಪ; ಅವರನ್ನು ನಂಬತಕ್ಕದ್ದಲ್ಲ - ಎಂಬುದು ನಿಜ” ಎಂದು ಈ ಕಥೆಯನ್ನು ಹೇಳಿದನು: -


### ನಿಶ್ಚಯದತ್ತ ಮತ್ತು ಅನುರಾಗಪರೆ - ಇವರ ಕಥೆ


ಉಜ್ಜಯಿನಿಯಲ್ಲಿ ನಿಶ್ಚಯದತ್ತನೆಂಬ ವರ್ತಕನಿದ್ದನು. ಅವನು ಪ್ರತಿನಿತ್ಯವೂ ಸಿಪ್ರಾನದಿಯಲ್ಲಿ ಸ್ನಾನಮಾಡಿ ಮಹಾಕಾಲನನ್ನು ಪೂಜಿಸಿ ದ್ವಿಜರಿಗೂ ದೀನಾನಾಥರಿಗೂ ದಾನಮಾಡಿ ಮೈಗೆ ಗಂಧವನ್ನು ಹಚ್ಚಿಸಿಕೊಳ್ಳುತ್ತಿದ್ದನು. ಅಲ್ಲಿದ್ದ ಒಂದು ಕಂಬಕ್ಕೆ ಗಂಧವನ್ನು ಮೆತ್ತಿ ತನ್ನ ಬೆನ್ನನ್ನು ಅದಕ್ಕೆ ಉಜ್ಜಲು ಬೆನ್ನಿಗೆ ಗಂಧದ ಲೇಪವಾಗುತ್ತಿತ್ತು. ಹೀಗೆ ಉಜ್ಜಿ ಉಜ್ಜಿ ಆ ಕಂಬವು ನಯವಾಗಲು, ಒಬ್ಬ ಚಿತ್ರಗಾರನು ಬಂದು ಅದರ ಮೇಲೆ ಗೌರಿಯ ವಿಗ್ರಹವನ್ನು ಬರೆದನು. ಒಬ್ಬ ರೂವಾರಿಯು ಅದನ್ನು ಕೆತ್ತಿದನು. ಅವರು ಹೊರಟುಹೋದಮೇಲೆ ಆ ದೇವಾಲಯಕ್ಕೆ ಪೂಜೆಗೆಂದು ಬಂದಿದ್ದ ವಿದ್ಯಾಧರಿಯೊಬ್ಬಳು ಆ ವಿಗ್ರಹವನ್ನು ಪೂಜಿಸಿ, ವಿಶ್ರಾಂತಿಪಡೆಯಲು ಆ ಕಂಬದಲ್ಲಿಯೇ ಅಡಗಿಕೊಂಡಳು. ನಿಶ್ಚಯದತ್ತನು ಬಂದು ನೋಡಿದಾಗ ವಿಗ್ರಹವು ಕೆತ್ತಿರಲು, ಕಂಬದ ಬೇರೊಂದು ಮುಖಕ್ಕೆ ಗಂಧ ಮೆತ್ತಿ ಬೆನ್ನನ್ನು ಉಜ್ಜಿಕೊಳ್ಳುತ್ತಿದ್ದನು. ವಿದ್ಯಾಧರಿಯು ಅವನ ಬೆನ್ನನ್ನು ನೋಡಿ ಮರುಳಾಗಿ ‘ಇಂಥ ಬೆನ್ನಿಗೆ ಗಂಧ ತೊಡೆಯುವವರು ಯಾರೂ ಇಲ್ಲವೇ?’ ಎಂದುಕೊಂಡು ತನ್ನ ಕೈಯಿಂದ ಸವರಿದಳು. ಅವಳ ಸ್ಪರ್ಶವನ್ನು ಅನುಭವಿಸಿ, ಬಳೆಯ ಸದ್ದನ್ನು ಕೇಳಿ, ವರ್ತಕನು ಚಟ್ಟನೆ ಅವಳ ಕೈಯನ್ನು ಹಿಡಿದುಕೊಂಡನು. ಅವಳು ‘ಅಯ್ಯಾ, ನಾನು ನಿನಗೆ ಏನು ಅಪರಾಧಮಾಡಿದೆ? ನನ್ನ ಕೈಬಿಡು!’ ಎಂದು ಕಂಬದೊಳಗಿಂದಲೇ ಬೇಡಿಕೊಂಡಳು. ಅವನು, ‘ನೀನು ಯಾರು? ನನ್ನ ಕಣ್ಣೆದುರಿಗೆ ಬಂದು ಕಾಣಿಸಿಕೋ! ಹಾಗಾದರೆ ಬಿಡುತ್ತೇನೆ!’ ಎಂದನು. ಆಗ ಅವಳು ಹೊರಕ್ಕೆ ಬಂದು ಅವನೆದುರಿಗೆ ಕುಳಿತು, ಅವನನ್ನು ನೋಡುತ್ತ ‘ಹಿಮಾಲಯದ ಮೇಲೆ ಪುಷ್ಕರಾವತಿಯೆಂಬ ನಗರವಿದೆ; ಅಲ್ಲಿ ವಿಂಧ್ಯಪರನೆಂಬ ರಾಜನಿದ್ದಾನೆ; ನಾನು ಅನುರಾಗಪರೆಯೆಂಬ ಅವನ ಮಗಳು; ಮಹಾಕಾಲನನ್ನು ಪೂಜಿಸುವುದಕ್ಕೆಂದು ಬಂದು ಇಲ್ಲಿ ವಿಶ್ರಾಂತಿ ಪಡೆಯುತ್ತಿದ್ದೆ; ನಿನ್ನ ಬೆನ್ನನ್ನು ನೋಡಿ ಅನುರಾಗಗೊಂಡು ಅದಕ್ಕೆ ಲೇಪನಮಾಡಿದೆ; ಈಗ ನಮ್ಮ ತಂದೆಯ ಮನೆಗೆ ಹೋಗುತ್ತೇನೆ!’ ಎಂದಳು. ಅವನು ‘ಅದೇನೋ ಸರಿ! ಆದರೆ ನೀನು ನನ್ನ ಹೃದಯವನ್ನು ಹಿಡಿದಿಟ್ಟುಕೊಂಡಿದ್ದೀಯಲ್ಲಾ, ಅದನ್ನು ಬಿಡದೆ ಹೇಗೆ ಹೋಗುತ್ತೀಯೆ?’ ಎಂದು ಕೇಳಿದನು. ಅವಳು ‘ಹಾಗಾದರೆ ನಮ್ಮೂರಿಗೆ ಬಾ! ಅದೇನು ನಿನಗೆ ಅಸಾಧ್ಯವಲ್ಲ; ಯತ್ನಶೀಲರಿಗೆ ಯಾವುದು ಕಷ್ಟ?’ ಎಂದು ಹೇಳಿ ಆಕಾಶಕ್ಕೆ ನೆಗೆದು ಹೊರಟುಹೋದಳು. ಅವನು ಮನ್ಮಥವೃಕ್ಷದಂಥ ಆ ಕಂಬದಲ್ಲಿ ಕಾಣಿಸಿದ ಕರಪಲ್ಲವವನ್ನೇ ನೆನೆಯುತ್ತ ‘ಛಿ! ಕೈ ಹಿಡಿದರೂ ಅವಳನ್ನು ಪಡೆಯದೆ ಹೋದೆನಲ್ಲಾ! ಪ್ರಾಣಹೋದರೂ ಚಿಂತೆಯಿಲ್ಲ ಪುಷ್ಕರಾವತಿಗೆ ಹೋಗುವುದೇ ಸಿದ್ಧ! ದೈವವು ಸಹಾಯವನ್ನು ಮಾಡಿದರೂ ಮಾಡೀತು!’ ಎಂದು ಚಿಂತಿಸುತ್ತ ಆ ದಿನವನ್ನೆಲ್ಲಾ ಕಳೆದು ಮರುದಿನ ಉತ್ತರ ದಿಕ್ಕನ್ನು ಹಿಡಿದು ಹೊರಟನು. ಆ ದಿಕ್ಕಿಗೇ ಹೋಗುತ್ತಿದ್ದ ಮೂವರು ಪ್ರಯಾಣಿಕರು ದಾರಿಯಲ್ಲಿ ಅವನಿಗೆ ಜೊತೆಗೆ ಸಿಕ್ಕಿದರು. ಅವರೊಡನೆ ಊರು ಕೇರಿ ಕಾಡು ನದಿಗಳನ್ನು ದಾಟುತ್ತ ಕ್ರಮೇಣ ಅವನು ಉತ್ತರಪ್ರದೇಶವನ್ನು ತಲುಪಿದನು. ಅದು ಮ್ಲೇಚ್ಛರ ಕೊಂಪೆ. ಅಲ್ಲಿದ್ದ ತಾಜಿಕರು ಅವರನ್ನು ಹಿಡಿದು ಮತ್ತೊಬ್ಬ ತಾಜಿಕನಿಗೆ ಮಾರಿದರು; ಅವನು ಅವರನ್ನು ತನ್ನ ಆಳುಗಳ ಜೊತೆಮಾಡಿ ಮುರವಾರನೆಂಬ ತುರುಕನಿಗೆ ಬಹುಮಾನವಾಗಿ ಕಳಿಸಿದನು; ಅವರು ಆ ನಾಲ್ವರನ್ನೂ ಕರೆದುಕೊಂಡು ಹೋಗಿ ಮುರವಾರನು ಸತ್ತುಹೋಗಿದ್ದರಿಂದ, ಅವನ ಮಗನಿಗೆ ಅರ್ಪಿಸಿದರು. ಅವನು ‘ಇವರನ್ನು ನಮ್ಮ ತಂದೆಗೆ ಬಹುಮಾನವಾಗಿ ಅವನ ಸ್ನೇಹಿತನು ಕಳುಹಿಸಿದ್ದಾನೆ; ಆದ್ದರಿಂದ ನಾಳೆ ಇವರನ್ನು ನನ್ನ ತಂದೆಯೊಡನೆಯೇ ಗೋರಿಮಾಡಿ ಅವನ ಹಿಂದೆ ಕಳುಹಿಸಬೇಕು!’ ಎಂದುಕೊಂಡು, ಅವರಿಗೆ ಸಂಕೋಲೆ ತೊಡಿಸಿ ಬಂಧನದಲ್ಲಿಟ್ಟನು. ನಿಶ್ಚಯದತ್ತನು ತನ್ನ ಜೊತೆಗಾರರಿಗೆ ಧೈರ್ಯ ಹೇಳಿ ದುರ್ಗೆಯನ್ನು ಸ್ತುತಿಸಿದನು. ದೇವಿಯು ಅವನ ಕನಸಿನಲ್ಲಿ ಬಂದು ‘ಮಕ್ಕಳಿರಾ, ಏಳಿ! ನಿಮ್ಮ ಕಟ್ಟುಗಳು ಬಿಚ್ಚಿಹೋಗಿವೆ!’ ಎಂದಳು. ಅದರಂತೆ ಅವರು ಆ ಸ್ಥಳವನ್ನು ಬಿಟ್ಟು ಹೊರಟರು; ಸ್ವಲ್ಪ ದೂರ ಹೋದಮೇಲೆ ಆ ಮೂವರು ವರ್ತಕರೂ ಹೆದರಿ, ‘ಸಾಕಪ್ಪ ಈ ತುರುಕರ ಕೊಂಪೆ! ನಾವು ದಕ್ಷಿಣಾಪಥಕ್ಕೇ ಹೋಗುತ್ತೇವೆ; ನೀನು ಎಲ್ಲಿ ಬೇಕಾದರೂ ಹೋಗು!’ ಎಂದು ಹಿಂತಿರುಗಿದರು. ಆದರೆ ಪ್ರೇಮಪಾಶದಲ್ಲಿ ಸಿಕ್ಕಿದ ಅವನು ಮಾತ್ರ ಉತ್ತರದ ದಾರಿಯನ್ನೇ ಹಿಡಿದನು. ದಾರಿಯಲ್ಲಿ ಅವನಿಗೆ ನಾಲ್ವರು ಕಾಪಾಲಿಕರು ಸಿಕ್ಕಿದರು. ಅವರ ಜೊತೆಯಲ್ಲಿ ಅವನು ವಿತಸ್ತಾ ನದಿಯನ್ನು ದಾಟಿ ಸಂಜೆಯಹೊತ್ತಿಗೆ ಒಂದು ವನವನ್ನು ಸೇರಿದನು. ಅಲ್ಲಿ ಬರುತ್ತಿದ್ದ ಕೆಲವರು ಸೌದೆಯವರು ‘ಇಷ್ಟು ಹೊತ್ತಿನಲ್ಲಿ ನೀವು ಎಲ್ಲಿಗೆ ಹೋಗುತ್ತೀರಿ, ಸ್ವಾಮಿ? ಮುಂದೆ ಯಾವುದೂ ಊರು ಇಲ್ಲ; ಒಂದೇ ಒಂದು ಪಾಳು ಶಿವಾಲಯವಿದೆ; ರಾತ್ರಿ ಅದರ ಒಳಗಾಗಲಿ, ಹೊರಗಾಗಲಿ ಉಳಿದುಕೊಂಡರೆ, ಶೃಂಗೋತ್ಪಾದಿನಿಯೆಂಬ ಯಕ್ಷಿಣಿಯು ಅವರಿಗೆ ಕೊಂಬು ಬರಿಸಿ ಬುದ್ಧಿ ಕೆಡಿಸಿ ಪಶುಗಳಂತೆ ಮಾಡಿ ತಿಂದುಬಿಡುತ್ತಾಳೆ!’ ಎಂದರು. ಕಾಪಾಲಿಕರು ಅದಕ್ಕೆ ಲಕ್ಷ್ಯಮಾಡದೆ, ನಿಶ್ಚಯದತ್ತನಿಗೆ ‘ನಾವು ನಾಲ್ಕು ಜನರಿದ್ದೇವೆ; ಆ ದರಿದ್ರಯಕ್ಷಿಣಿ ನಮ್ಮನ್ನೇನು ಮಾಡಿಯಾಳು? ನಾವು ರಾತ್ರಿಹೊತ್ತು ಎಂಥೆಂಥ ಸ್ಮಶಾನಗಳಲ್ಲಿಯೋ ಇದ್ದು ಅಭ್ಯಾಸವಾಗಿದೆ; ಬಾ!’ ಎಂದು ಧೈರ್ಯಹೇಳಿ ಆ ಶಿವಾಲಯಕ್ಕೇ ಹೋಗಿ ಅಲ್ಲಿ ಉಳಿದುಕೊಂಡರು. ಅದರ ಅಂಗಳದಲ್ಲಿ ವಿಭೂತಿಯಿಂದ ಒಂದು ದೊಡ್ಡ ಮಂಡಲವನ್ನು ರಚಿಸಿ, ಅದರ ಮಧ್ಯದಲ್ಲಿ ಬೆಂಕಿಹೊತ್ತಿಸಿಕೊಂಡು ರಕ್ಷಾಮಂತ್ರವನ್ನು ಜಪಿಸುತ್ತ ಕುಳಿತರು. ರಾತ್ರಿ ಒಂದು ಹೊತ್ತಿನಲ್ಲಿ ಶೃಂಗೋತ್ಪಾದಿನಿಯು ಕಿನ್ನರಿಯನ್ನು ಬಾರಿಸುತ್ತಾ ಕುಣಿಯುತ್ತಾ ಬಂದು ಮಂಡಲದ ಹೊರಗೆ ನಿಂತು ಒಬ್ಬ ಕಾಪಾಲಿಕನನ್ನು ದೃಷ್ಟಿಸಿನೋಡಿ ಮಂತ್ರಹೇಳುತ್ತ ಕುಣಿದಳು. ಅವನಿಗೆ ಕೊಂಬು ಹುಟ್ಟಿ, ಬುದ್ಧಿ ತಪ್ಪಿ, ಕುಣಿಯುತ್ತ ಬಂದು ಉರಿಯುತ್ತಿದ್ದ ಬೆಂಕಿಯಲ್ಲಿ ಬಿದ್ದನು. ಅರೆಬೆಂದ ಅವನ ದೇಹವನ್ನು ಅವಳು ಎಳೆದುಕೊಂಡು ತಿಂದುಹಾಕಿದಳು. ನಾಲ್ವರು ಕಾಪಾಲಿಕರಿಗೂ ಅದೇ ಗತಿಯಾಯಿತು. ನಾಲ್ಕನೆಯವನನ್ನು ತಿನ್ನುವ ಹೊತ್ತಿಗೆ ಯಕ್ಷಿಣಿಗೆ ಆ ರಕ್ತಮಾಂಸ ಸೇವನೆಯಿಂದ ಮತ್ತೇರಿ ಕೈಯಲ್ಲಿದ್ದ ಕಿನ್ನರಿಯು ನೆಲದ ಮೇಲೆ ಬಿದ್ದುಹೋಯಿತು. ಆಗ ನಿಶ್ಚಯದತ್ತನು ಛಟ್ಟನೆದ್ದು ಅದನ್ನು ತೆಗೆದುಕೊಂಡು ಬಾಜಿಸಲು ಮೊದಲುಮಾಡಿದನು. ಇದುವರೆಗೆ ನಾಲ್ಕು ಸಲ ಕೊಂಬು ಬರಿಸುವ ಮಂತ್ರವನ್ನು ಯಕ್ಷಿಣಿಯಿಂದ ಕೇಳಿ ಅದು ಅವನ ಬಾಯಿಗೆ ಬಂದಿತ್ತು; ಆದ್ದರಿಂದ ಅದನ್ನು ಹೇಳಿಕೊಂಡು ಯಕ್ಷಿಣಿಯನ್ನು ನೋಡುತ್ತ ಕುಣಿಯುತ್ತಿರಲು, ಅವಳು ಹೆದರಿ ‘ಅಯ್ಯಾ ಮಹಾಸತ್ವ! ನನ್ನನ್ನು ಕೊಲ್ಲಬೇಡ; ನಾನು ನಿನ್ನ ಶರಣುಹೊಕ್ಕಿದ್ದೇನೆ; ಮಂತ್ರವನ್ನು ಹಿಂದಕ್ಕೆ ತೆಗೆದುಕೋ! ನಿನ್ನ ಇಷ್ಟಾರ್ಥವನ್ನು ನಾನು ಬಲ್ಲೆ; ಅನುರಾಗಪರೆ ಇರುವೆಡೆಗೆ ನಿನ್ನನ್ನು ಕರೆದುಕೊಂಡು ಹೋಗಿಬಿಡುತ್ತೇನೆ!’ ಎಂದಳು. ಅವನು ಒಪ್ಪಿ ಮಂತ್ರವನ್ನು ಉಪಸಂಹರಿಸಿ ಅವಳ ಹೆಗಲ ಮೇಲೆ ಕುಳಿತುಕೊಂಡು ಬೆಳಗಿನ ಜಾವದ ಹೊತ್ತಿಗೆ ಒಂದು ಕಾಡಿಗೆ ಬಂದನು. ಯಕ್ಷಿಣಿಯು ಅವನನ್ನು ಅಲ್ಲಿ ಇಳಿಸಿ ‘ಪ್ರಭು! ಸೂರ್ಯೋದಯವಾಗಿಬಿಟ್ಟರೆ ನನ್ನ ಶಕ್ತಿ ಉಡುಗಿಹೋಗಿಬಿಡುತ್ತದೆ; ಆದ್ದರಿಂದ ನಾನು ನನ್ನ ಸ್ಥಳಕ್ಕೆ ಹೋಗುತ್ತೇನೆ; ನೀನು ಇಂದಿನ ಹಗಲು ಇಲ್ಲಿಯೇ ಇದ್ದು ಹಣ್ಣು ಹಂಪಲುಗಳನ್ನು ತಿಂದುಕೊಂಡಿರು; ರಾತ್ರಿಯಾದ ಕೂಡಲೆ ಬಂದು ಪುಷ್ಕರಾವತಿಗೆ ಕರೆದುಕೊಂಡು ಹೋಗುತ್ತೇನೆ!’ ಎಂದು ಹೇಳಿ ಹೊರಟುಹೋದಳು. ಆಮೇಲೆ ಅವನು ಅಲ್ಲಿ ಸುತ್ತಾಡುತ್ತಿರಲು ಎರಡು ಪದ್ಮರಾಗಮಣಿಗಳಂತೆ ಹೊಳೆಯುತ್ತಿರುವ ವಸ್ತುಗಳನ್ನು ಕಂಡನು. ಅದೇನು ನೋಡೋಣವೆಂದು ಸುತ್ತಲೂ ಮಣ್ಣುಬಿಡಿಸಲು, ಅದು ಒಂದು ಕೋತಿಯ ತಲೆಯಾಗಿತ್ತು. ಪದ್ಮರಾಗ ಮಣಿಗಳಂತಿದ್ದುವು ಅದರ ಎರಡು ಕಣ್ಣುಗಳು! ಇದೇನಿರಬಹುದೆಂದು ಆಶ್ಚರ್ಯಪಡುತ್ತಿರಲು ಆ ಕೋತಿಯು ಮನುಷ್ಯರಂತೆ ಮಾತನಾಡುತ್ತ ‘ಅಯ್ಯಾ! ನಾನು ಒಬ್ಬ ಬ್ರಾಹ್ಮಣ; ಕೋತಿಯಾಗಿದ್ದೇನೆ; ನನ್ನನ್ನು ಮೇಲಕ್ಕೆ ಎತ್ತು! ನನ್ನ ವೃತ್ತಾಂತವನ್ನೆಲ್ಲಾ ತಿಳಿಸುತ್ತೇನೆ!’ ಎಂದಿತು. ಅವನು ಸುತ್ತಲೂ ಇದ್ದ ಮಣ್ಣನ್ನು ತೆಗೆದು ಅದನ್ನು ಎತ್ತಲು, ಕಪಿಯು ಅವನಿಗೆ ನಮಸ್ಕರಿಸಿ, ಅವನಿಗೆ ಹಣ್ಣುಹಂಪಲನ್ನು ತಂದುಕೊಟ್ಟು ತಾನೂ ತಿಂದು ತನ್ನ ವೃತ್ತಾಂತವನ್ನು ಹೇಳಿತು:


### ಸೋಮಸ್ವಾಮಿಯ ಕಥೆ


ವಾರಾಣಸಿಯಲ್ಲಿ ಚಂದ್ರಸ್ವಾಮಿಯೆಂಬ ಬ್ರಾಹ್ಮಣನಿದ್ದಾನೆ; ನಾನು ಅವನ ಮಗ; ನನ್ನ ಹೆಸರು ಸೋಮಸ್ವಾಮಿ. ಆ ಊರಿನಲ್ಲಿಯೇ ಶ್ರೀಗರ್ಭನೆಂಬ ವರ್ತಕನಿದ್ದಾನೆ; ಅವನಿಗೆ ಬಂಧುದತ್ತೆಯೆಂಬ ಮಗಳಿದ್ದಾಳೆ; ಅವಳನ್ನು ಮಧುರಾಪಟ್ಟಣದ ವರ್ತಕನಾದ ವರಾಹದತ್ತನಿಗೆ ಕೊಟ್ಟು ಮದುವೆಯಾಗಿದೆ. ಅವಳು ತವರುಮನೆಗೆ ಬಂದಿದ್ದು, ನನ್ನನ್ನು ಕಿಟಕಿಯಿಂದ ನೋಡಿ ಮೋಹಗೊಂಡು ತನ್ನ ಸಖಿಯನ್ನು ನನ್ನಲ್ಲಿಗೆ ಕಳುಹಿಸಿದಳು. ಆ ಸಖಿಯು ನನ್ನನ್ನು ತನ್ನ ಮನೆಗೆ ಕರೆದುಕೊಂಡು ಹೋಗಿ ಬಿಟ್ಟು ಅಲ್ಲಿಗೆ ಬಂಧುದತ್ತೆಯನ್ನು ಕರೆತಂದಳು. ಅಲ್ಲಿಂದ ಮುಂದೆ ನಾವು ನಿತ್ಯವೂ ಹೀಗೆಯೇ ಅವಳ ಮನೆಯಲ್ಲಿ ಸೇರುತ್ತಿದ್ದೆವು. ಸ್ವಲ್ಪಕಾಲದ ಮೇಲೆ ಬಂಧುದತ್ತೆಯ ಗಂಡನು ಅವಳನ್ನು ಕರೆದುಕೊಂಡುಹೋಗುವುದಕ್ಕೆ ಬಂದನು. ಆದರೆ ಅವಳಿಗೆ ನನ್ನನ್ನು ಬಿಟ್ಟುಹೋಗುವುದಕ್ಕೆ ಮನಸ್ಸಿರಲಿಲ್ಲ; ಆದ್ದರಿಂದ ಏನು ಮಾಡೋಣವೆಂದು ಯೋಚಿಸುತ್ತಿರಲು, ಸುಖಶಯೆಯೆಂಬ ಅವಳ ಸಖಿಯು "ನನಗೆ ಎರಡು ಮಂತ್ರಗಳು ತಿಳಿದಿವೆ. ಅವುಗಳಲ್ಲಿ ಒಂದನ್ನು ಹೇಳಿ ಕತ್ತಿಗೆ ದಾರ ಕಟ್ಟಿದರೆ ಮನುಷ್ಯನು ಕಪಿಯಾಗುತ್ತಾನೆ, ಎರಡನೆಯದನ್ನು ಹೇಳಿ ದಾರ ಬಿಚ್ಚಿದರೆ ಮತ್ತೆ ಮನುಷ್ಯನಾಗುತ್ತಾನೆ; ನಿನಗಿಷ್ಟವಿದ್ದರೆ ಸೋಮಸ್ವಾಮಿಯನ್ನು ಕಪಿಯಾಗಿ ಮಾಡಿಕೊಡುತ್ತೇನೆ; ಅದನ್ನು ತೆಗೆದುಕೊಂಡು ಮಧುರೆಗೆ ಹೋಗು; ಮಂತ್ರಗಳನ್ನೂ ಹೇಳಿ ಕೊಡುತ್ತೇನೆ; ನೀನೊಬ್ಬಳೇ ಇದ್ದಾಗ ಅದನ್ನು ಮನುಷ್ಯನನ್ನಾಗಿ ಮಾಡಿಕೋ!’ ಎಂದಳು. ಅವಳು ಒಪ್ಪಿದಳು. ನಾನೂ ಒಪ್ಪಿ ಕಪಿಯಾದೆ; ನನಗೆ ಬುದ್ಧಿ ಇತ್ತು; ಮಾತನಾಡಬಲ್ಲವನಾಗಿದ್ದೆ; ಆದರೆ ರೂಪು ಮಾತ್ರ ಕಪಿಯದು; ವರಾಹದತ್ತನು ನನ್ನನ್ನು ಒಬ್ಬ ಆಳಿನ ಹೆಗಲ ಮೇಲೆ ಕೂರಿಸಿಕೊಂಡು ಬಂಧುದತ್ತೆಯನ್ನು ಕರೆದುಕೊಂಡು ಹೋಗುತ್ತಿದ್ದನು; ದಾರಿಯಲ್ಲಿ ಒಂದು ಹಿಂಡು ಕಪಿಗಳು ನನ್ನನ್ನು ನೋಡಿ, ಆ ಆಳಿನ ಸುತ್ತ ಮುತ್ತಿಕೊಂಡು ಅವನನ್ನು ಕಚ್ಚುವುದಕ್ಕೆ ಮೊದಲುಮಾಡಿದವು. ಅವನು ಹೆದರಿ ನನ್ನನ್ನು ಎತ್ತಿಹಾಕಿ ಓಡಿಹೋದನು. ಅವು ನನ್ನನ್ನು ಹಿಡಿದುಕೊಂಡುವು; ಬಂಧುದತ್ತೆಯೂ ಅವಳ ಗಂಡನೂ ಕಲ್ಲುಗಳಿಂದಲೂ ದೊಣ್ಣೆಗಳಿಂದಲೂ ಅವುಗಳನ್ನು ಹೊಡೆದು ನೋಡಿದರು. ಏನೂ ಆಗಲಿಲ್ಲ; ಅವು ನನ್ನ ರೋಮರೋಮಗಳನ್ನೂ ಪರಚಿ ಕಚ್ಚಿ ಚಿತ್ರಹಿಂಸೆಮಾಡಿದವು; ಆದರೆ ಕಂಠಸೂತ್ರದ ಮಹಿಮೆಯಿಂದಲೂ, ನಾನು ಶಿವಧ್ಯಾನಮಾಡುತ್ತಿದ್ದಿದ್ದರಿಂದಲೂ ನನಗೆ ಏನೂ ತೊಂದರೆಯಾಗಲಿಲ್ಲ. ಅವುಗಳನ್ನು ತಪ್ಪಿಸಿಕೊಂಡು ಅವಕ್ಕೆ ಕಣ್ಮರೆಯಾಗಿ ಓಡಿಹೋದೆ; ಒಂದು ಕಾಡಿನಿಂದ ಇನ್ನೊಂದು ಕಾಡಿಗೆ ಹೋಗಿ ಕೊನೆಗೆ ಇಲ್ಲಿಗೆ ಬಂದೆ; ಇಲ್ಲಿ ಒಂದು ಆನೆಯು ನನ್ನನ್ನು ಸೊಂಡಿಲಲ್ಲಿ ಹಿಡಿದು, ಮಳೆಯಲ್ಲಿ ನೆನೆದು ಕೆಸರಾಗಿದ್ದ ಒಂದು ಹುತ್ತದಲ್ಲಿ ಹಾಕಿತು. ಶಿವಧ್ಯಾನದಲ್ಲಿದ್ದದ್ದರಿಂದ ಹಸಿವು ನೀರಡಿಕೆಗಳಾಗಲಿಲ್ಲ; ಜೀವ ಉಳಿದಿದೆ; ಕೆಸರು ಆರಿ ಬಿಗಿದುಕೊಳ್ಳಲು ನಾನು ಒಳಗೇ ಸಿಕ್ಕಿಹಾಕಿಕೊಂಡೆ; ಇಂದು ನಿನ್ನಿಂದ ಬಿಡುಗಡೆಯಾಯಿತು. ಯಾರಾದರೂ ಯೋಗಿನಿಯು ತಿರುಗುಮಂತ್ರವನ್ನು ಹೇಳಿ ಕಂಠಸೂತ್ರವನ್ನು ಬಿಚ್ಚಿದರೆ ನಾನು ಮತ್ತೆ ಮನುಷ್ಯನಾಗುತ್ತೇನೆ - ಎಂದಿತು.

ಆಮೇಲೆ ನಿಶ್ಚಯದತ್ತನ ವೃತ್ತಾಂತವನ್ನು ಕೇಳಿ ತಿಳಿದು “ಅಯ್ಯಾ! ನೀನೂ ನನ್ನ ಹಾಗೇ ಹೆಂಗಸಿನ ಸಂಬಂಧದಲ್ಲಿ ತುಂಬ ಕಷ್ಟ ಅನುಭವಿಸಿದ್ದೀಯೆ; ಶ್ರೀಯೂ ಸ್ತ್ರೀಯೂ ಯಾರಿಗೂ ಎಂದಿಗೂ ಸ್ಥಿರವಲ್ಲ. ಅನುರಾಗಪರೆಗೆ ತನ್ನ ಜಾತಿಯವನಾರಾದರೂ ಸಿಕ್ಕಿದರೆ ಮನುಷ್ಯನ ಮೇಲೆ ಬೇಸರ ಹುಟ್ಟುತ್ತದೆ; ಆದ್ದರಿಂದ ಪುಷ್ಕರಾವತಿಗೆ ಹೋಗಬೇಡ; ಯಕ್ಷಿಣಿಯ ಮೇಲೆ ಕುಳಿತು ತೆಪ್ಪನೆ ಉಜ್ಜಯಿನಿಗೆ ಹೋಗು! ಭವಶರ್ಮನೆಂಬ ನನ್ನ ಸ್ನೇಹಿತನು ಬಂಧುದತ್ತೆಯ ಸಂಬಂಧದಲ್ಲಿ ನನಗೆ ಹೀಗೇ ಬುದ್ಧಿ ಹೇಳಿದನು. ತಾನು ಪಟ್ಟ ಪಾಡನ್ನು ತಿಳಿಸಿದನು: -


### ಭವಶರ್ಮನ ಕಥೆ


ಇದೇ ವಾರಾಣಸಿಯಲ್ಲಿ ಸೋಮದೆಯೆಂಬ ರೂಪವಂತೆಯಾದ ಬ್ರಾಹ್ಮಣ ಹೆಂಗಸಿದ್ದಳು. ಅವಳು ಗುಪ್ತಯೋಗಿನಿ; ನನಗೆ ದೈವವಶಾತ್​ ಅವಳ ಸಂಬಂಧ ಉಂಟಾಗಿ, ಪ್ರೀತಿ ಬೆಳೆಯಿತು. ಒಂದು ದಿನ ನಾನು ಅಸೂಯೆಯಿಂದ ಕೋಪಗೊಂಡು ಅವಳನ್ನು ಹೊಡೆದೆ. ಅವಳು ಅದನ್ನು ಸಹಿಸದೆ ಆಗ್ಗೆ ಕೋಪವನ್ನು ನುಂಗಿಕೊಂಡಿದ್ದು, ಮರುದಿನ ಪ್ರಣಯಕ್ರೀಡೆಯ ನೆವದಲ್ಲಿ ನನ್ನ ಕತ್ತಿಗೆ ಒಂದು ದಾರ ಕಟ್ಟಿದಳು. ನಾನು ಕೂಡಲೆ ಒಂದು ಎತ್ತಾದೆ. ಅವಳು ನನ್ನನ್ನು ಯಾವನೋ ಒಬ್ಬನಿಗೆ ಮಾರಿದಳು. ನಾನು ಅವನಿಗಾಗಿ ಭಾರ ಹೊರುತ್ತಿದ್ದೆ. ನನ್ನನ್ನು ನೋಡಿದ ಬಂಧಮೋಚನಿಕೆಯೆಂಬ ಯೋಗಿನಿಯೊಬ್ಬಳು ನನ್ನ ಗುಟ್ಟನ್ನು ಅರಿತು, ನನ್ನ ಯಜಮಾನನಿಲ್ಲದಾಗ, ಮಂತ್ರಹಾಕಿ ಕತ್ತಿನ ದಾರವನ್ನು ಬಿಚ್ಚಿದಳು; ನಾನು ಮನುಷ್ಯನಾದೆ. ಯಜಮಾನನು ಎತ್ತು ಎಲ್ಲೋ ಓಡಿಹೋಯಿತೆಂದುಕೊಂಡನು. ನಾನು ಬಂಧಮೋಚಿನಿಯ ಜೊತೆಯಲ್ಲಿ ಹೋಗುತ್ತಿರಲು, ಅಕಸ್ಮಾತ್ತಾಗಿ ಸೋಮದೆಯು ನನ್ನನ್ನು ಕಂಡಳು. ಅವಳಿಗೆ ಕೋಪ ಬಂತು. ‘ಅವನನ್ನು ಬಿಡಿಸಿದ್ದೀಯಾ? ಇರಲಿ! ನಾಳೆ ಬೆಳಗ್ಗೆ ನಿನ್ನನ್ನು ತೀರಿಸುತ್ತೇನೆ.!’ ಎಂದು ಬಂಧಮೋಚಿನಿಯನ್ನು ಹೆದರಿಸಿ ಹೋದಳು. ಬಂಧಮೋಚಿನಿಯು ನನ್ನನ್ನು ಕುರಿತು ‘ಅಯ್ಯಾ! ಅವಳು ನಾಳೆ ಬೆಳಗ್ಗೆ ನನ್ನ ಮನೆಗೆ ಒಂದು ಕರಿಯ ಕುದುರೆಯಾಗಿ ಬರುತ್ತಾಳೆ; ನಾನು ಒಂದು ಕೆಂಪು ಕುದುರೆಯಾಗಿರುತ್ತೇನೆ; ನಾವಿಬ್ಬರೂ ಕಚ್ಚಾಡುತ್ತಿರುವಾಗ, ನೀನು ಆ ಕರಿಯ ಕುದುರೆಯನ್ನು ಕತ್ತಿಯಿಂದ ಹೊಡೆದು ಕೊಂದುಬಿಡು!’ ಎಂದು ಹೇಳಿಕೊಟ್ಟಳು. ನಾನು ಹಾಗೆಯೇ ಮಾಡಿ ಅವಳನ್ನು ತೀರಿಸಿದೆ. ಅಂದಿನಿಂದ ಕೆಟ್ಟ ಹೆಂಗಸರ ಸಹವಾಸವನ್ನು ಮನಸ್ಸಿನಲ್ಲಿ ಯೋಚಿಸುವುದು ಕೂಡ ಇಲ್ಲ. ಆದ್ದರಿಂದ ಬಂಧುದತ್ತೆಯ ಹಿಂದೆ ಹೋಗಬೇಡ; ಗಂಡನನ್ನು ಪ್ರೀತಿಸದವಳು ಅನ್ಯನನ್ನು ಪ್ರೀತಿಸಿಯಾಳೆ? - ಎಂದನು. ನಾನು ಕೇಳದೆ ಹೀಗೆ ಕಷ್ಟದಲ್ಲಿ ನರಳುತ್ತಿದ್ದೇನೆ; ನೀನೂ ಹಾಗೇ ಆಗಬೇಡ; ಮಿತ್ರನಾದ ನನ್ನ ಮಾತನ್ನು ಕೇಳು!" ಎಂದು ಬುದ್ಧಿ ಹೇಳಿತು. ಆದರೆ ನಿಶ್ಚಯದತ್ತನ ಮನಸ್ಸಿಗೆ ಅಂಟಲಿಲ್ಲ. ‘ಅವಳು ಶುದ್ಧವಾದ ವಿದ್ಯಾಧರಾಧಿಪತಿಯ ವಂಶದಲ್ಲಿ ಹುಟ್ಟಿದವಳು; ನನಗೆಲ್ಲಾದರೂ ಮೋಸಮಾಡಿಯಾಳೇ?’ ಎಂದನು. ಅಷ್ಟು ಹೊತ್ತಿಗೆ ಸಂಜೆಯಾಯಿತು. ಕತ್ತಲೆಯಾದಮೇಲೆ ಯಕ್ಷಿಣಿಯು ಬಂದು ಅವನನ್ನು ಪುಷ್ಕರಾವತಿಗೆ ಎತ್ತಿಕೊಂಡು ಹೋಗಿಬಿಟ್ಟಳು. ಅನುರಾಗಪರೆಯು ಅವನು ಬಂದ ಸಂಗತಿಯನ್ನು ತನ್ನ ವಿದ್ಯಾಪ್ರಭಾವದಿಂದ ತಿಳಿದು ಅವನನ್ನು ಕರೆದುಕೊಂಡು ಹೋಗಿ ಗಾಂಧರ್ವವಿಧಿಯಿಂದ ಮದುವೆಯಾದಳು. ಒಂದು ಊರನ್ನೇ ಸೃಷ್ಟಿಸಿ ತಾಯಿತಂದೆಗಳಿಗೆ ತಿಳಿಯದಂತೆ ಅವನೊಡನೆ ಅಲ್ಲಿ ಇದ್ದುಬಿಟ್ಟಳು. ಒಂದು ದಿನ ಅವನು ತನ್ನ ಕಪಿಯಾಗಿದ್ದ ಸ್ನೇಹಿತನ ಪ್ರಸ್ತಾಪವೆತ್ತಿ ಅವನನ್ನು ಹೇಗಾದರೂ ಮಾಡಿ ಕಪಿಜನ್ಮದಿಂದ ಬಿಡಿಸಬೇಕೆಂದನು. ಅವಳು ತನಗೆ ಆ ಮಂತ್ರತಂತ್ರಗಳು ತಿಳಿಯವೆಂದಳು. ಹೋಗಿ ನೋಡಿಕೊಂಡಾದರೂ ಬರೋಣವೆಂದು ಅವರಿಬ್ಬರೂ ಆಕಾಶಮಾರ್ಗದಿಂದ ಹೋಗಿ ನೋಡಿಕೊಂಡು ಬಂದರು. ಮರುದಿನವೂ ಹೋಗಬೇಕೆಂದು ಅವನು ಅಪೇಕ್ಷಿಸಲು ಅವಳು ‘ಇವೊತ್ತು ನೀನೊಬ್ಬನೇ ಹೋಗು. ಹಾರುವ ಮತ್ತು ಇಳಿಯುವ ವಿದ್ಯೆಗಳನ್ನು ಹೇಳಿಕೊಡುತ್ತೇನೆ!’ ಎಂದು ಅವುಗಳನ್ನು ಹೇಳಿಕೊಟ್ಟಳು. ಅವನು ಕಪಿಯ ಹತ್ತಿರಕ್ಕೆ ಬಂದು ಮಾತನಾಡುತ್ತಿರಲು ಅನುರಾಗಪರೆಯು ಉದ್ಯಾನದಲ್ಲಿ ಹೋಗಿ ಕುಳಿತಿದ್ದಳು. ಆಗ ಅಲ್ಲಿಗೆ ಒಬ್ಬ ವಿದ್ಯಾಧರ ಯುವಕನು ಬಂದನು. ಅವನನ್ನು ನೋಡಿ ಅವಳು ಕುತೂಹಲದಿಂದ ಪ್ರಶ್ನೆಮಾಡಲು ಅವನು ‘ನಾನು ರಾಜಭಂಜನನೆಂಬ ವಿದ್ಯಾಧರ; ಮನುಷ್ಯನ ಸಂಬಂಧವನ್ನೇಕಿಟ್ಟುಕೊಂಡಿದ್ದೀಯೆ? ನಿಮ್ಮ ತಂದೆಗೆ ಅದು ಗೊತ್ತಾಗುವುದಕ್ಕಿಂತ ಮೊದಲೇ ನನ್ನನ್ನು ಮದುವೆಮಾಡಿಕೊಂಡುಬಿಡು!’ ಎಂದನು. ಅದು ಅವಳಿಗೆ ಒಪ್ಪಿತು. ಕೂಡಲೆ ಅವರು ಗಂಡಹೆಂಡಿರಾದರು. ನಿಶ್ಚಯದತ್ತನು ಬಂದಾಗ ಅವನನ್ನು ಎಂದಿನಂತೆ ಅವಳು ಆದರಿಸಲಿಲ್ಲ; ತಲೆನೋವೆಂದು ಮಲಗಿಬಿಟ್ಟಳು. ಮರುದಿನ ಅವನು ಅತ್ತ ಕಪಿಯನ್ನು ನೋಡುವುದಕ್ಕೆ ಹೋಗಲು, ಇತ್ತ ಅನುರಾಗಪರೆಯೂ ವಿದ್ಯಾಧರನೂ ಸೇರಿದರು. ಅವಳು ತನ್ನ ವಿದ್ಯಾಬಲದಿಂದ ಅವನನ್ನು ತನ್ನ ತೊಡೆಯಲ್ಲಿ ಅಡಗಿಸಿಕೊಂಡು ನಿದ್ರೆಹೋದಳು. ನಿಶ್ಚಯದತ್ತನು ತನ್ನ ಹೆಂಡತಿಗೆ ತಲೆನೋವೆಂದು ಹೇಳಲು, ಜ್ಞಾನಿಯಾದ ಕಪಿಯು ‘ಈಗ ಹೋಗಿ ಅವಳನ್ನೆತ್ತಿಕೊಂಡು ಬಾ; ಒಂದು ಆಶ್ಚರ್ಯವನ್ನು ತೋರಿಸುತ್ತೇನೆ!’ ಎಂದಿತು. ಅವನು ಹಾಗೆಯೇ ಮಾಡಲು, ಕಪಿಯು ನಿಶ್ಚಯದತ್ತನಿಗೆ ಯೋಗಶಕ್ತಿಯ ಮೂಲಕ ವಿದ್ಯಾಧರನನ್ನು ತೋರಿಸಿತು. ಅವನು ‘ಹಾ! ಇದೇನು!’ ಎನ್ನಲು, ವಿದ್ಯಾಧರನು ಎಚ್ಚರಗೊಂಡು ಆಕಾಶಕ್ಕೆ ನೆಗೆದು ಮಾಯವಾಗಿಹೋದನು. ಅನುರಾಗಪರೆಯು ತನ್ನ ಗುಟ್ಟು ಬಯಲಾದದ್ದಕ್ಕೆ ವ್ಯಥೆಪಟ್ಟು ಅಳುತ್ತ ತನ್ನ ಊರಿಗೆ ಹೊರಟುಹೋದಳು. ಅದನ್ನು ತೋರಿಸಿ ಕಪಿಯು ‘ನಾನು ಬೇಡವೆಂದರೂ ಇವಳನ್ನು ಹುಡುಕಿಕೊಂಡು ಹೋದೆಯಲ್ಲವೇ?’ ಎಂದಿತು. ಅವನು ಶೋಕಮೋಹಗಳನ್ನು ಬಿಟ್ಟು ವಿರಕ್ತನಾಗಿ ಶಿವನನ್ನು ಶರಣುಹೊಂದಿದನು. ಕಪಿಯನ್ನು, ಅಲ್ಲಿಗೆ ಬಂದ ಮೋಕ್ಷದೆ ಎಂಬ ತಪಸ್ವಿನಿಯು ಆ ಜನ್ಮದಿಂದ ಬಿಡಿಸಿ ಮನುಷ್ಯನನ್ನಾಗಿ ಮಾಡಿದಳು. ಕಾಲಕ್ರಮದಲ್ಲಿ ನಿಶ್ಚಯದತ್ತ ಸೋಮಸ್ವಾಮಿಗಳಿಬ್ಬರೂ ಸದ್ಗತಿಯನ್ನು ಪಡೆದರು.

ಈ ಕಥೆಯನ್ನು ಹೇಳಿ ಗೋಮುಖನು ‘ಹೀಗೆ ಹೆಂಗಸರು ಸ್ವಾಭಾವಿಕವಾಗಿ ಚಪಲಚಿತ್ತರು; ಕುಲಕ್ಕೆ ಅಲಂಕಾರಪ್ರಾಯರಾದ ಪತಿವ್ರತೆಯರು ಚಂದ್ರಲೇಖೆಯಂತೆ ಎಲ್ಲೋ ಒಬ್ಬೊಬ್ಬರು ಇರುತ್ತಾರೆ!’ ಎಂದನು.

೪. ಮರುಭೂತಿಯು ಗೋಮುಖನೊಡನೆ ಸ್ಪರ್ಧಿಸಲೋ ಎಂಬಂತೆ ‘ಪ್ರಾಯಿಕವಾಗಿ ಹೆಂಗಸರು ಚಪಲೆಯರು; ಎಲ್ಲರೂ ಹಾಗೇ ಇರುತ್ತಾರೆ ಎಂದು ಹೇಳುವುದಕ್ಕಾಗುವುದಿಲ್ಲ. ಏಕೆಂದರೆ ವೇಶ್ಯೆಯರಲ್ಲಿಯೂ ಸ್ಥೈರ್ಯವುಳ್ಳವರು ಕಂಡುಬರುತ್ತಾರೆ; ಹೀಗಿರುವಾಗ, ಮಿಕ್ಕವರಲ್ಲಿರುವುದಿಲ್ಲವೇ?’ ಎಂದು ಈ ಕಥೆಯನ್ನು ಹೇಳಿದನು:-


### ಮದನಮಾಲೆಯ ಕಥೆ


ಪಾಟಲೀಪುತ್ರದಲ್ಲಿ ವಿಕ್ರಮಾದಿತ್ಯನೆಂಬ ರಾಜನಿದ್ದನು. ಅವನಿಗೆ ಅಶ್ವಪತಿ ಮತ್ತು ಗಜಪತಿ ಎಂಬ ಇಬ್ಬರು ಮಿತ್ರರಿದ್ದರು. ಅವರ ಬಲವನ್ನು ನಂಬಿಕೊಂಡು ಅವನು ‘ಪ್ರತಿಷ್ಠಾನದ ನರಸಿಂಹರಾಜನನ್ನು ಜಯಿಸಿ, ಅವನು ನನ್ನ ಮನೆಯ ಬಾಗಿಲಿಗೆ ಬರುವಂತೆಯೂ, ಅವನು ಬಂದಿದ್ದಾನೆಂದು ಪ್ರತೀಹಾರಿಯು ನನಗೆ ಬಿನ್ನವಿಸುವಂತೆಯೂ ಮಾಡುತ್ತೇನೆ!’ ಎಂದು ಪ್ರತಿಜ್ಞೆಮಾಡಿದನು. ಆದರೆ ಅವನ ಊರನ್ನು ಮುತ್ತಿದಾಗ ಅವನ ಕೋಟಿಗಟ್ಟಲೆಯ ಸೇನೆಯು ವಿಕ್ರಮಾದಿತ್ಯನನ್ನು ಸೋಲಿಸಿತು. ಅವನು ಪಾಟಲೀಪುತ್ರಕ್ಕೆ ಓಡಿಬಂದನು. ಅವನ ಮಿತ್ರರು ಅವರವರ ದೇಶಕ್ಕೆ ಹೋದರು. ಆಮೇಲೆ ವಿಕ್ರಮಾದಿತ್ಯನು ಪರಾಕ್ರಮದಿಂದ ಜಯಿಸಲಾಗದಿದ್ದ ಶತ್ರುವನ್ನು ಪ್ರಜ್ಞೆಯಿಂದ ಜಯಿಸುತ್ತೇನೆಂದುಕೊಂಡು ರಾಜ್ಯವನ್ನು ಸಮರ್ಥರಾದ ಮಂತ್ರಿಗಳಿಗೆ ಒಪ್ಪಿಸಿ ತಾನು ಬುದ್ಧಿವರನೆಂಬ ಮುಖ್ಯಮಂತ್ರಿಯೊಡನೆಯೂ ಕೆಲವು ರಾಜಪುತ್ರರೊಡನೆಯೂ ರಾಜಾಶ್ರಿತರಂತೆ ವೇಷಹಾಕಿಕೊಂಡು ಪ್ರತಿಷ್ಠಾನಕ್ಕೆ ಬಂದು ಅಲ್ಲಿ ಪ್ರಸಿದ್ಧಳಾದ ಮದನಮಾಲೆಯೆಂಬ ವೇಶ್ಯೆಯ ಮನೆಗೆ ಹೋದನು. ಅದು ಏಳಂತಸ್ತಿನ ಉಪ್ಪರಿಗೆಯ ಮನೆ. ಅರಮನೆಯಂತೆ ರಾಜವೈಭವವುಳ್ಳದ್ದಾಗಿತ್ತು. ಅವನ ವರ್ಣನೆಯನ್ನು ಕೇಳಿ, ಅವನು ಯಾರೋ ರೂಪಮರಸಿಕೊಂಡ ದೊಡ್ಡ ವ್ಯಕ್ತಿಯಾಗಿರಬೇಕೆಂದು ಅವಳು ಅವನನ್ನು ರಾಜ ಯೋಗ್ಯವಾದ ರೀತಿಯಲ್ಲಿ ಉಪಚರಿಸಿದಳು. ಅವನ ಅನುಯಾಯಿಗಳಿಗೆ ದಿನಕ್ಕೆ ಇಷ್ಟೆಂದು ಬಾಡಿಗೆ ಗೊತ್ತುಮಾಡಿ ಬೇಕಾದ ಅನುಕೂಲಗಳನ್ನು ಒದಗಿಸಿದಳು. ವಿಕ್ರಮಾದಿತ್ಯನು ಯಾಚಕರಿಗೆ ಕೊಡುತ್ತಿದ್ದ ಹಣವನ್ನೆಲ್ಲಾ ತಾನೇ ಒದಗಿಸುತ್ತಿದ್ದಳು. ಅವನಲ್ಲಿ ಎಷ್ಟು ಪ್ರೇಮವುಂಟಾಯಿತೆಂದರೆ, ನರಸಿಂಹರಾಜನು ಅವಳ ಮನೆಗೆ ಬಂದಾಗ ಉಪಾಯದಿಂದ ಏನೋ ನೆವ ಹೇಳಿ ಅವನನ್ನು ಹಿಂತಿರುಗಿ ಕಳುಹಿಸಿಬಿಟ್ಟಳು. ಅವಳ ಉಪಕಾರಕ್ಕೆ ಪ್ರತ್ಯುಪಕಾರಮಾಡುವುದು ಹೇಗೆ ಎಂಬುದೇ ಅವನಿಗೆ ಗೊತ್ತಾಗದೇ ಹೋಯಿತು. ಮಂತ್ರಿಯು ‘ಮಹಾರಾಜ! ಹಿಂದೆ ಪ್ರಪಂಚಬುದ್ಧಿ ಎಂಬ ಭಿಕ್ಷುವು ನಿನಗೆ ತಂದು ಕೊಟ್ಟನಲ್ಲಾ ಆ ರತ್ನಗಳಲ್ಲಿ ಕೆಲವನ್ನು ಅವಳಿಗೆ ಕೊಡು!’ ಎಂದು ಸಲಹೆಮಾಡಿದನು. ರಾಜನು ‘ಆ ರತ್ನಗಳನ್ನೆಲ್ಲಾ ಕೊಟ್ಟರೂ ಅವಳಿಗೆ ಅವೇನೂ ಲೆಕ್ಕಕ್ಕೆ ಬರುವುದಿಲ್ಲ!’ ಎಂದನು. ಆಮೇಲೆ ಮಂತ್ರಿಯು ‘ಮಹಾರಾಜ! ಆ ಭಿಕ್ಷುವು ನಿನ್ನನ್ನು ಏಕೆ ಹಾಗೆ ಆಶ್ರಯಿಸಿದ?’ ಎಂದು ಕೇಳಲು, ದೊರೆಯು ಆ ವೃತ್ತಾಂತವನ್ನು ಹೇಳಿದನು:-

ಅವನು ನಿತ್ಯವೂ ಆಸ್ಥಾನಕ್ಕೆ ಬಂದು ಒಂದೊಂದು ಭರಣಿಯನ್ನು ತಂದುಕೊಡುತ್ತಿದ್ದನು. ನಾನು ಅದನ್ನು ಹಾಗೆಹಾಗೇ ಭಂಡಾರಿಯ ಕೈಗೆ ಕೊಡುತ್ತಿದ್ದೆ; ಹೀಗೆ ಒಂದು ವರ್ಷ ನಡೆಯಿತು; ಆಮೇಲೆ ಒಂದು ದಿನ ಅವನು ಕೊಟ್ಟ ಭರಣಿ ಅಕಸ್ಮಾತ್​ ನನ್ನ ಕೈಯಿಂದ ಜಾರಿ ಬೀಳಲು, ಅದು ಎರಡು ಭಾಗವಾಗಿ ಅದರೊಳಗಿಂದ ಬೆಂಕಿಯ ಕೆಂಡದಂತೆ ಹೊಳೆಯುತ್ತಿದ್ದ ಮಹಾರತ್ನವು ಹೊರಬಿತ್ತು. ಆಮೇಲೆ ಅದಕ್ಕೆ ಮೊದಲು ಕೊಟ್ಟಿದ್ದ ಭರಣಿಗಳನ್ನೆಲ್ಲಾ ತರಿಸಿ ಮುಚ್ಚಳ ತೆರೆಸಲು ಅವುಗಳಲ್ಲೆಲ್ಲಾ ಅಂಥ ರತ್ನವೇ ಇತ್ತು; ಅವನ್ನು ತೆಗೆದುಕೊಂಡು ‘ಅಯ್ಯಾ ! ಇಂಥ ರತ್ನಗಳಿಂದ ನನ್ನನ್ನು ಸೇವಿಸುತ್ತಿರುವುದರ ಉದ್ದೇಶವೇನು?’ ಎಂದು ಕೇಳಿದೆ. ಅವನು ನನ್ನೊಬ್ಬನನ್ನೇ ಉಳಿಸಿಕೊಂಡು ‘ಮುಂದೆ ಬರುವ ಬಹುಳ ಚತುರ್ದಶಿಯ ರಾತ್ರಿ ನಾನು ಸ್ಮಶಾನದಲ್ಲಿ ಒಂದು ವಿದ್ಯೆಯನ್ನು ಸಾಧಿಸಬೇಕಾಗಿದೆ; ಅದಕ್ಕೆ ನೀನು ಬಂದು ಸಹಾಯ ಕೊಡಬೇಕು!’ ಎಂದನು. ಅದರಂತೆ ನಾನು ಅಂದಿನ ಸಂಜೆ ಸಂಧ್ಯಾವಂದನಾದಿಗಳನ್ನು ಮುಗಿಸಿಕೊಂಡು ಸ್ವಲ್ಪ ನಿದ್ರೆಹೋಗಲು ಶ್ರೀಹರಿಯು ಗರುಡವಾಹನನಾಗಿ ಸ್ವಪ್ನದಲ್ಲಿ ಬಂದು ‘ಪ್ರಪಂಚಬುದ್ಧಿಯು ನಿನ್ನನ್ನು ಬಲಿಕೊಡಬೇಕೆಂದಿದ್ದಾನೆ; ನಮಸ್ಕಾರಮಾಡೆಂದು ನಿನಗೆ ಹೇಳಿದಾಗ ಹೇಗೆ ಮಾಡಬೇಕೋ ತೋರಿಸಿಕೊಡೆಂದು ಹೇಳಿ ಅವನು ನಮಸ್ಕಾರ ಮಾಡಿದಾಗ ಅವನ ಕತ್ತಿಯಿಂದಲೇ ಅವನ ತಲೆಯನ್ನು ಕತ್ತರಿಸಿಹಾಕು! ಆಗ ಅವನಿಗೆ ಬರಬೇಕಾದ ಸಿದ್ಧಿ ನಿನಗೆ ಬರುತ್ತದೆ!’ ಎಂದು ಹೇಳಿ ಅಂತರ್ಧಾನನಾದನು. ಹೀಗೆ ಮೊದಲನೆಯ ಜಾವವಾದ ಮೇಲೆ ಎರಡನೆಯ ಜಾವದಲ್ಲಿ ಕತ್ತಿಹಿಡಿದು ಒಬ್ಬನೇ ಸ್ಮಶಾನಕ್ಕೆ ಹೋಗಿ ಅವನನ್ನು ಕಂಡೆ. ಅವನು ‘ಮುಖವಡಿಯಾಗಿ ದೀರ್ಘದಂಡ ನಮಸ್ಕಾರ ಮಾಡು! ನಮ್ಮಿಬ್ಬರಿಗೂ ಸಿದ್ಧಿ ದೊರೆಯುತ್ತದೆ!’ ಎಂದನು. ನಾನು ‘ಮಾಡಿ ತೋರಿಸು!’ ಎಂದೆ. ಅವನು ಮಾಡಲು, ಅವನ ತಲೆಯನ್ನು ಕಡಿದುಹಾಕಿದೆ. ಆಗ ‘ಮಹಾರಾಜ! ಈ ಪಾಪಿ ಭಿಕ್ಷುವನ್ನು ಬಲಿಕೊಟ್ಟದ್ದರಿಂದ ನಾನು ಸಂತುಷ್ಟನಾದೆ; ನಿನಗೆ ಆಕಾಶಗಮನವಿದ್ಯೆ ಸಿದ್ಧಿಸಿದೆ; ನಾನು ಕುಬೇರ; ಇನ್ನೇನಾದರೂ ವರ ಬೇಕಾದರೆ ಕೇಳಿಕೋ!’ ಎಂದು ಅಶರೀರವಾಣಿಯಾಯಿತು. ನಾನು ನಮಸ್ಕರಿಸಿ ‘ಸ್ವಾಮಿ! ನನಗೆ ಬೇಕಾದಾಗ ಕೇಳಿಕೊಳ್ಳುತ್ತೇನೆ; ಆಗ ನೀನು ದಯಪಾಲಿಸು!’ ಎಂದೆ. ಅವನು ‘ಹಾಗೇ ಆಗಲಿ!’ ಎಂದು ಹೇಳಿ ಹೊರಟುಹೋದನು. ನಾನು ಮನೆಗೆ ಬಂದೆ. ಈಗ ಕುಬೇರನ ಆ ವರದಿಂದ ಈ ಮದನಮಾಲೆಗೆ ಪ್ರತ್ಯುಪಕಾರ ಮಾಡಬೇಕೆಂದಿದ್ದೇನೆ. ಆದ್ದರಿಂದ ನೀನು ಈ ರಾಜಪುತ್ರರನ್ನು ಕರೆದುಕೊಂಡು ಪಾಟಲೀಪುತ್ರಕ್ಕೆ ಹೋಗು. ನಾನು ಇಲ್ಲಿ ಪ್ರತ್ಯುಪಕಾರ ನಡೆಸಿ ಬರುತ್ತೇನೆ - ಎಂದು ಅವರನ್ನು ಕಳುಹಿಸಿದನು. ಮರುದಿನ ಜಪಮಾಡುವವನಂತೆ ದೇವತಾರ್ಚನೆಯ ಕೋಣೆಗೆ ಹೋಗಿ ಕುಬೇರನನ್ನು ನೆನೆದು ‘ಆಳೆತ್ತರದ ಐದು ದೊಡ್ಡ ಚಿನ್ನದ ವಿಗ್ರಹಗಳನ್ನು ಕೊಡು; ಉಪಯೋಗಕ್ಕಾಗಿ ಅವುಗಳ ಯಾವುದಾದರೂ ಅವಯವಗಳನ್ನು ಕತ್ತರಿಸಿಕೊಂಡರೆ ಅವು ಮತ್ತೆ ಹುಟ್ಟುತ್ತಿರಲಿ’ ಎಂದು ಕೇಳಿಕೊಂಡನು. ಕುಬೇರನು ಒಪ್ಪಿ ಅವುಗಳನ್ನು ಕೊಟ್ಟು ಹೋದನು. ರಾಜನು ಆಕಾಶಕ್ಕೆ ನೆಗೆದು ಪಾಟಲೀಪುತ್ರಕ್ಕೆ ಬಂದನು. ಅತ್ತ ಮದನಮಾಲೆಯು ಏಕೋ ಎಷ್ಟು ಹೊತ್ತಾದರೂ ತನ್ನ ಪ್ರಿಯನು ಹೊರಕ್ಕೇ ಬರಲಿಲ್ಲವಲ್ಲಾ ಎಂದುಕೊಂಡು ದೇವರ ಕೋಣೆಗೆ ಹೋಗಿ ನೋಡಲು, ಅಲ್ಲಿ ಐದು ಬಂಗಾರದ ವಿಗ್ರಹಗಳನ್ನು ಕಂಡಳು. ‘ನನ್ನ ಪ್ರಿಯನು ಯಾರೋ ವಿದ್ಯಾಧರನೋ ಗಂಧರ್ವನೋ ಇದ್ದಿರಬೇಕು; ಅವನು ಇವುಗಳನ್ನು ನನಗೆ ಕೊಟ್ಟು ಹೋಗಿದ್ದಾನೆ; ಅವನಿಲ್ಲದೆ ನಾನು ಇವುಗಳನ್ನು ಕಟ್ಟಿಕೊಂಡು ಏನು ಮಾಡಲಿ!’ ಎಂದು ಅವನನ್ನು ಎಲ್ಲೆಲ್ಲೋ ಹುಡುಕಿಸಿದಳು. ಅವನು ಎಲ್ಲಿಯೂ ಕಾಣದಿರಲು ತುಂಬ ದುಃಖಿತಳಾಗಿ, ‘ಇನ್ನಾರು ತಿಂಗಳೊಳಗೆ ನನ್ನ ಪ್ರಿಯನು ಕಾಣಿಸಿಕೊಳ್ಳದಿದ್ದರೆ, ನನ್ನ ಅಸ್ತಿಯನ್ನೆಲ್ಲಾ ದಾನಮಾಡಿ ಅಗ್ನಿಪ್ರವೇಶ ಮಾಡಿಬಿಡುತ್ತೇನೆ !’ ಎಂದು ಪ್ರತಿಜ್ಞೆ ಮಾಡಿದಳು. ಅಲ್ಲಿಂದ ಮುಂದೆ ಪ್ರತಿನಿತ್ಯವೂ ಅವನ ಹೆಸರಿನಲ್ಲಿ ದಾನಮಾಡುತ್ತ, ಒಂದು ದಿನ ಆ ಸ್ವರ್ಣವಿಗ್ರಹಗಳಲ್ಲಿ ಒಂದರ ತೋಳುಗಳನ್ನು ಕತ್ತರಿಸಿ ದಾನಕೊಟ್ಟಳು. ಮರುದಿನ ನೋಡಿದಾಗ ಅವು ಎಂದಿನಂತೆ ಬೆಳೆದುಕೊಂಡುಬಿಟ್ಟಿದ್ದವು! ಮಿಕ್ಕ ವಿಗ್ರಹಗಳ ತೋಳುಗಳನ್ನು ಕತ್ತರಿಸಿಕೊಡಲು ಅವೂ ಹಾಗೇ ಬೆಳೆದವು. ಹೀಗೆ ಅವು ಅಕ್ಷಯಗಳೆಂದು ಗೊತ್ತಾಗಲು ಯಾವ ಯಾವ ಬ್ರಾಹ್ಮಣರು ಎಷ್ಟೆಷ್ಟು ವೇದಗಳನ್ನು ಅಧ್ಯಯನ ಮಾಡಿದ್ದರೋ ಅವರವರಿಗೆ ಅಷ್ಷಷ್ಟು ತೋಳುಗಳನ್ನು ಕತ್ತರಿಸಿ ದಾನ ಕೊಡುತ್ತಾ ಬಂದಳು. ಕೆಲವೇ ದಿವಸಗಳಲ್ಲಿ ಈ ವೃತ್ತಾಂತವು ದೇಶಾಂತರದಲ್ಲೆಲ್ಲಾ ಹರಡಿಹೋಯಿತು. ಅದನ್ನು ಕೇಳಿ ಪಾಟಲೀಪುತ್ರದಿಂದ ಸಂಗ್ರಾಮದತ್ತನೆಂಬ ಚತುರ್ವೇದಿಯು ಬಂದು ನಾಲ್ಕು ತೋಳುಗಳನ್ನು ದಾನವಾಗಿ ಪಡೆದು ಅವುಗಳನ್ನು ಎರಡು ಒಂಟೆಗಳ ಮೇಲೆ ಹೇರಿಕೊಂಡು ಪಾಟಲೀಪುತ್ರಕ್ಕೆ ಬಂದು ರಾಜನನ್ನು ಕಂಡು ‘ಇವನ್ನು ನಾನು ಕಾಪಾಡಿಕೊಳ್ಳಲಾರೆ. ಇವುಗಳಿಂದ ಒಂದು ಸತ್ರವನ್ನು ಕಟ್ಟಿಸಿ ಧರ್ಮಕಾರ್ಯ ನಡೆಸಬೇಕೆಂದಿದ್ದೇನೆ; ಇದಕ್ಕೆ ಮಹಾರಾಜನು ಸಹಾಯಮಾಡಬೇಕು!’ ಎಂದು ಪ್ರಾರ್ಥಿಸಿ, ಮದನಮಾಲೆಯ ಪ್ರತಿಜ್ಞೆಯನ್ನು ತಿಳಿಸಿದನು. ರಾಜನು ಅವನಿಗೆ ಬೇಕಾದ ಅನುಕೂಲಗಳನ್ನು ಮಾಡಿಸಿಕೊಟ್ಟು ತಾನು ಆಕಾಶಮಾರ್ಗದಿಂದ ಪ್ರತಿಷ್ಠಾನಕ್ಕೆ ಬಂದು, ಇಂದುಕಲೆಯಂತೆ ಕೃಶಳಾಗಿ ಬಿಳಿಚಿಕೊಂಡಿದ್ದ ತನ್ನ ಪ್ರಿಯೆಯನ್ನು ಕಂಡನು. ಹಠಾತ್ತನೆ ಕಾಣಿಸಿಕೊಂಡ ಅವನನ್ನು ನೋಡಿ ಬೆರಗಾಗಿ ಅವಳು ಕಂಠಾಲಿಂಗನೆ ಮಾಡಿಕೊಂಡು ಕಣ್ಣೀರು ಸುರಿಸುತ್ತ ‘ನಿರಪರಾಧಿಯಾದ ನನ್ನನ್ನು ಇಷ್ಟು ನಿರ್ದಯನಾಗಿ ಬಿಟ್ಟು ಹೋಗಬಹುದೇ?’ ಎಂದು ಗೋಳಾಡಿದಳು. ‘ಅದಕ್ಕೆ ಕಾರಣವನ್ನು ಹೇಳುತ್ತೇನೆ ಬಾ!’ ಎಂದು ಅವನು ಅವಳನ್ನು ಒಳಗೆ ಕರೆದುಕೊಂಡುಹೋಗಿ, ತನ್ನ ನಿಜವಾದ ಪರಿಚಯವನ್ನು ಹೇಳಿ, ತಾನು ನರಸಿಂಹರಾಜನ ಸಂಬಂಧದಲ್ಲಿ ಕೈಕೊಂಡಿದ್ದ ಪ್ರತಿಜ್ಞೆಯನ್ನು ತಿಳಿಸಿದನು. ಆಗ ಮದನಮಾಲೆಯು ತನ್ನ ಕಡೆಯ ವಂದಿಗಳನ್ನು ಕರೆದು “ನರಸಿಂಹರಾಜನು ನನ್ನ ಮನೆಗೆ ಬಂದಾಗ ನೀವು ಬಾಗಿಲಲ್ಲಿದ್ದು, ‘ದೇವ! ನಿನ್ನ ಭಕ್ತನೂ ನಿನ್ನಲ್ಲಿ ಅನುರಕ್ತನೂ ಆದ ನರಸಿಂಹರಾಜನು ಬಂದಿದ್ದಾನೆ!’ ಎಂದು ಹೇಳಿ ಒಳಕ್ಕೆ ಬಿಡಬೇಕು! ‘ಒಳಗೆ ಯಾರಿದ್ದಾರೆ?’ ಎಂದು ಅವನು ಕೇಳಿದರೆ, ತಟ್ಟನೆ ‘ವಿಕ್ರಮಾದಿತ್ಯರಾಜನಿದ್ದಾನೆ!’ ಎಂದು ಹೇಳಬೇಕು” ಎಂದು ಅಪ್ಪಣೆಮಾಡಿದಳು. ದಾನವು ಎಂದಿನಂತೆ ಲೆಕ್ಕವಿಲ್ಲದೆ ನಡೆಯುತ್ತಿತ್ತು. ಈ ದಾನಾತಿಶಯದ ವಿಚಾರವನ್ನು ಕೇಳಿ ಅದನ್ನು ನೋಡಲು ನರಸಿಂಹರಾಜನು ಬಂದನು. ದ್ವಾರಪಾಲಕರು ಅವನನ್ನು ತಡೆದರು. ವಂದಿಗಳು ಘಟ್ಟಿಯಾಗಿ ‘ದೇವ! ನಿನ್ನ ಭಕ್ತನೂ ಅನುರಕ್ತನೂ ಆದ ನರಸಿಂಹರಾಜನು ಬಂದಿದ್ದಾನೆ!’ ಎಂದು ಉಚ್ಚಸ್ವರದಿಂದ ಕೂಗಿ ಹೇಳಿದರು. ‘ಒಳಗೆ ಯಾರಿದ್ದಾರೆ?’ ಎಂದು ಕೇಳಿ, ವಿಕ್ರಮಾದಿತ್ಯರಾಜನಿದ್ದಾನೆ ಎಂದು ತಿಳಿದುಕೊಂಡು ‘ಆಹಾ! ಈ ದೊರೆಯು ತನ್ನ ಪ್ರತಿಜ್ಞೆಯನ್ನು ನೆರವೇರಿಸಿಕೊಂಡನಲ್ಲವೇ! ಅವನು ಗಟ್ಟಿಗ; ನನ್ನನ್ನು ಈ ರೀತಿಯಲ್ಲಿ ಗೆದ್ದಿದ್ದಾನೆ!’ ಎಂದುಕೊಂಡು ಒಳಕ್ಕೆ ಹೋದನು. ಇಬ್ಬರೂ ಒಬ್ಬರನ್ನೊಬ್ಬರು ನೋಡಿ ಮುಗುಳುನಗೆ ನಕ್ಕರು. ವಿಕ್ರಮಾದಿತ್ಯನು ಎದ್ದು ಅವನನ್ನು ಆಲಿಂಗಿಸಿದನು. ಎಲ್ಲರೂ ಕುಳಿತುಕೊಂಡು ಯೋಗಕ್ಷೇಮದ ಮಾತುಗಳನ್ನಾಡುತ್ತಿರಲು, ಮಾತಿಗೆ ಮಾತು ಬಂದು ನರಸಿಂಹರಾಜನು ‘ಈ ಸ್ವರ್ಣಪುರುಷ ವಿಗ್ರಹಗಳು ಎಲ್ಲಿಂದ ಬಂದುವು?’ ಎಂದು ವಿಕ್ರಮಾದಿತ್ಯನನ್ನು ಕೇಳಿದನು. ಅವನು ಶ್ರಮಣನನ್ನು ಕೊಂದು ಆಕಾಶಗಮನವನ್ನು ಸಾಧಿಸಿ ಕುಬೇರನಿಂದ ವರ ಪಡೆದದ್ದು, ಆ ಮೂಲಕ ಸ್ವರ್ಣವಿಗ್ರಹಗಳನ್ನು ಸಂಪಾದಿಸಿದ್ದು ಮುಂತಾದ ತನ್ನ ಅದ್ಭುತ ವೃತ್ತಾಂತವನ್ನೆಲ್ಲಾ ತಿಳಿಸಿದನು. ಆಗ ಅವನು ಆಕಾಶಗಾಮಿಯಾದ ಮಹಾಶಕ್ತಿವಂತನೆಂದು ಗೊತ್ತಾಗಿ ನರಸಿಂಹರಾಜನು ಅವನೊಡನೆ ಸ್ನೇಹ ಮಾಡಿಕೊಂಡು, ತನ್ನ ಮನೆಗೆ ಕರೆದುಕೊಂಡುಹೋಗಿ ಉಪಚರಿಸಿ, ಗೌರವಿಸಿ, ಕಳುಹಿಸಿಕೊಟ್ಟನು. ಮದನಮಾಲೆಯು ಅವನನ್ನು ಬಿಟ್ಟಿರಲಾರದೆ ತನ್ನ ಸರ್ವಸ್ವವನ್ನೂ ದಾನಮಾಡಿ ಅವನೊಡನೆ ಪಾಟಲೀಪುತ್ರಕ್ಕೆ ಹೊರಟುಹೋಗಿ ಅಲ್ಲಿಯೇ ನೆಲಸಿದಳು.

ಈ ಕಥೆಯನ್ನು ಹೇಳಿ ಮರುಭೂತಿಯು ‘ದೇವ! ಹೀಗೆ ಸೂಳೆಯರೂ ಕೂಡ ಉದಾರಸ್ವಭಾವದವರೂ, ದೃಢಾನುರಾಗ ಉಳ್ಳವರೂ ಆಗಿರುತ್ತಾರೆ! ಇನ್ನು ಗರತಿಯರಾದ ಕುಲಸ್ತ್ರೀಯರ ವಿಚಾರವನ್ನು ಹೇಳತಕ್ಕದ್ದೇನಿದೆ!’ ಎಂದನು.

೫.ಆಗ ಹರಿಶಿಖನು ‘ಒಳ್ಳೆಯ ಹೆಂಗಸರು ಗಂಡನನ್ನು ಬಿಟ್ಟು ಅನ್ಯರನ್ನು ಯೋಚಿಸುವುದಿಲ್ಲ ಎಂಬುದು ಸತ್ಯ!’ ಎಂದು ಈ ಕಥೆಯನ್ನು ಹೇಳಿದನು:-


### ಗುಣವರೆ ರೂಪಶಿಖೆಯರ ಕಥೆ


ವರ್ಧಮಾನಪುರದಲ್ಲಿ ವೀರಭುಜನೆಂಬ ರಾಜನಿದ್ದನು. ಅವನಿಗೆ ನೂರಾರು ಹೆಂಡಿರಿದ್ದರು. ಅವರಲ್ಲಿ ಗುಣವರೆಯೆಂಬುವಳು ಪ್ರಾಣಕ್ಕಿಂತ ಹೆಚ್ಚು ಪ್ರಿಯಳಾಗಿದ್ದಳು. ಆದರೆ ಅವರಾರಲ್ಲಿಯೂ ಮಕ್ಕಳಾಗಲಿಲ್ಲ. ಆದ್ದರಿಂದ ಅವನು ಶುಕ್ರವರ್ಧನನೆಂಬ ವೈದ್ಯನನ್ನು ಕರೆದು ಅವರ ಬಂಜೆತನಕ್ಕೆ ಔಷಧವಿದೆಯೇ ಎಂದು ಕೇಳಿದನು. ಅವನು ಒಂದು ಕಾಡುಮೇಕೆಯನ್ನು ತರಿಸಿಕೊಟ್ಟರೆ ಅದಕ್ಕೆ ಔಷಧ ಮಾಡಿಕೊಡುವುದಾಗಿ ಹೇಳಿದನು. ರಾಜನು ಅದನ್ನು ತರಿಸಲು ವೈದ್ಯನು ಅದರ ಮಾಂಸದಿಂದ ಅರಮನೆಯ ಪಾಕಶಾಲೆಯಲ್ಲಿ ರಸವನ್ನು ಮಾಡಿಸಿ ಎಲ್ಲ ರಾಣಿಯರನ್ನೂ ಒಂದೆಡೆಗೆ ಬರುವಂತೆ ಹೇಳಿದನು. ಎಲ್ಲರೂ ಬಂದರು. ಆದರೆ ಗುಣವರೆಯು ದೇವತಾರ್ಚನೆ ಮಾಡುತ್ತಿದ್ದ ರಾಜನ ಹತ್ತಿರ ಇದ್ದುಬಿಟ್ಟಳು; ಅವಳೊಬ್ಬಳು ಬರಲಿಲ್ಲ; ಅದು ತಿಳಿಯದೆ ವೈದ್ಯನು ಆ ರಸಕ್ಕೆ ಒಂದು ಚೂರ್ಣ ಬೆರೆಸಿ ಅದನ್ನು ಎಲ್ಲರಿಗೂ ಕುಡಿಯಲು ಪೂರ್ತಿಯಾಗಿ ಹಂಚಿಕೊಟ್ಟುಬಿಟ್ಟನು. ಆಮೇಲೆ ರಾಜನೂ ಗುಣವರೆಯೂ ಬಂದರು. ರಾಜನು ‘ಏನಯ್ಯಾ, ಇವಳಿಗೇ ಔಷಧವನ್ನಿಡಲಿಲ್ಲವೇ? ಮುಖ್ಯವಾಗಿ ಇವಳಿಗೋಸ್ಕರವೇ ಅದನ್ನು ಮಾಡಿಸಿದ್ದು?’ ಎಂದು ಅಡಿಗೆಯವರನ್ನು ಕರೆಸಿ ಆ ಮಾಂಸದಲ್ಲಿ ಏನೂ ಮಿಕ್ಕಿರಲಿಲ್ಲವೇ ಎಂದು ವಿಚಾರ ಮಾಡಿದನು. ಅವರು ‘ಕೋಡುಗಳು ಮಾತ್ರ ಉಳಿದಿವೆ’ ಎಂದು ತಿಳಿಸಿದರು. ವೈದ್ಯನು ‘ಕೊಂಬಿನ ಒಳಮಾಂಸದಿಂದ ಇನ್ನೂ ಉತ್ತಮವಾದ ರಸವೇ ಆಗುತ್ತದೆ’ ಎಂದು ಅದರ ರಸಕ್ಕೆ ಚೂರ್ಣಹಾಕಿ ಗುಣವರೆಗೆ ಕೊಟ್ಟನು. ಎಲ್ಲರಿಗೂ ಒಂದೊಂದು ಗಂಡುಮಗುವಾಯಿತು. ಗುಣವರೆಯಲ್ಲಿ ಹುಟ್ಟಿದ ಮಗುವು ಸರ್ವೋತ್ಕೃಷ್ಟವಾಗಿತ್ತು. ಅದಕ್ಕೆ ರಾಜನು ಶೃಂಗಭುಜನೆಂದು ಹೆಸರಿಟ್ಟನು. ಅದು ಬೆಳೆಯುತ್ತ ರೂಪಿನಲ್ಲಿ ಹೇಗೋ ಗುಣದಲ್ಲಿಯೂ ಹಾಗೇ ಮಿಕ್ಕೆಲ್ಲ ಮಕ್ಕಳನ್ನೂ ಮೀರಿಸಿತು. ಅದನ್ನು ಕಂಡು ಗುಣವರೆಯ ಮೇಲೆ ಮಿಕ್ಕೆಲ್ಲರಿಗೂ ಹೊಟ್ಟೆಯಕಿಚ್ಚು ಹುಟ್ಟಿತು. ಅವರಲ್ಲಿ ಅಯಶೋಲೇಖೆ ಎಂಬುವಳು ಮಿಕ್ಕೆಲ್ಲರನ್ನೂ ಸೇರಿಸಿ ಮಾತನಾಡಿ, ಒಂದು ಹೂಟವನ್ನು ಹೂಡಿದಳು. ಅದರಂತೆ ಅವರೆಲ್ಲರೂ ರಾಜನು ತಮ್ಮತಮ್ಮನ್ನು ಕಂಡಾಗ ಗುಣವರೆಯು ಸುರಕ್ಷಿತನೆಂಬ ಅಂತಃಪುರದ ಮುಖ್ಯಾಧಿಕಾರಿಯಲ್ಲಿ ಆಸಕ್ತಳಾಗಿದ್ದಾಳೆಂದು ದೂರಿದರು. ರಾಜನು ವಿವೇಕಿಯಾದ್ದರಿಂದ, ಕ್ರೋಧಪರವಶನಾಗದೆ, ಇದರ ನಿಜಸ್ಥಿತಿಯನ್ನು ಅರಿತೇ ಮುಂದುವರೆಯಬೇಕೆಂದು ನಿರ್ಧರಿಸಿದನು. ಅನಂತರ ಆ ಸುರಕ್ಷಿತನನ್ನು ಕರೆದು ಅವನ ಮೇಲೆ ಕೋಪಗೊಂಡು ‘ನೀನು ಬ್ರಹ್ಮಹತ್ಯೆ ಮಾಡಿದಂತೆ ನನಗೆ ತಿಳಿದು ಬಂದಿದೆ; ಆದ್ದರಿಂದ ತೀರ್ಥಯಾತ್ರೆ ಮಾಡಿಕೊಂಡು ಬಾ!’ ಎಂದು ಆಜ್ಞೆಮಾಡಿದನು. ಅವನು ‘ನಾನೆಂದು ಬ್ರಹ್ಮಹತ್ಯೆಮಾಡಿದೆ?’ ಎಂದು ಗೊಣಗಲು, ರಾಜನು ‘ಧೃಷ್ಟನಾಗಿ ಮಾತನಾಡಬೇಡ! ಕಾಶ್ಮೀರಕ್ಕೆ ಹೋಗಿ ವಿಜಯಕ್ಷೇತ್ರ, ನಂದಿಕ್ಷೇತ್ರ ವಾರಾಹಕ್ಷೇತ್ರ ಮುಂತಾದವುಗಳನ್ನು ದರ್ಶನಮಾಡಿ ವಿತಸ್ತೆಯಲ್ಲಿ ಸ್ನಾನ ಮಾಡಿ ಬಾ! ಅಲ್ಲಿಯವರೆಗೆ ನನ್ನ ಮುಖವನ್ನು ನೋಡಬೇಡ!’ ಎಂದು ಉಪಾಯವಾಗಿ ದೂರದೇಶಕ್ಕೆ ಕಳುಹಿಸಿಬಿಟ್ಟನು. ಆಮೇಲೆ ಗುಣವರೆಯನ್ನು ಕಂಡು ಚಿಂತಾಸಕ್ತನಾಗಿದ್ದಂತೆ ‘ಇಂದು ಒಬ್ಬ ಜ್ಞಾನಿಯು ಬಂದು ಕೆಲವುಕಾಲ ನಿನ್ನನ್ನು ನೆಲಮಾಳಿಗೆಯಲ್ಲಿಟ್ಟು, ನಾನು ಬ್ರಹ್ಮಚಾರಿಯಾಗಿರಬೇಕೆಂದೂ, ಇಲ್ಲದಿದ್ದರೆ ನನಗೆ ರಾಜ್ಯವು ಕೈಬಿಟ್ಟು ಹೋಗಿ ನಿನಗೆ ಮೃತ್ಯು ಸಂಭವಿಸುವುದೆಂದೂ ಹೇಳಿದನು; ಅದರಿಂದ ತುಂಬ ವ್ಯಥೆಯಾಗಿದೆ.!’ ಎಂದು ಹೇಳಿದನು. ಅವಳು ಭಯದಿಂದಲೂ ಪ್ರೀತಿಯಿಂದಲೂ ದಿಕ್ಕು ತೋರದವಳಂತಾಗಿ ‘ಆರ್ಯಪುತ್ರ! ಹಾಗಿದ್ದರೆ ಇಂದೇ ಏಕೆ ನನ್ನನ್ನು ನೆಲಮಾಳಿಗೆಯಲ್ಲಿರಿಸಬಾರದು? ನನ್ನ ಪ್ರಾಣಹೋದರೆ ಚಿಂತೆ ಇಲ್ಲ; ಅದು ನನಗೆ ಹಿತವೇ; ನಿನಗೆ ಕಷ್ಟಪ್ರಾಪ್ತಿಯಾಗದಿರಲಿ’ ಎಂದು ಕಣ್ಣೀರಿಡುತ್ತ ಹೇಳಿದಳು. ಅವನು ‘ಇವಳಲ್ಲಿ ಏನು ದೋಷವೂ ಕಾಣುವುದಿಲ್ಲ; ಸುರಕ್ಷಿತನಲ್ಲಿಯೂ ಅಷ್ಟೇ; ಅವನ ಮುಖದ ಕಳೆ ಕುಂದಿರಲಿಲ್ಲ; ಅವನಲ್ಲಿ ಯಾವ ಅಂಜಿಕೆಯೂ ಇದ್ದಂತೆ ಕಾಣಲಿಲ್ಲ; ಆದರೂ ಇದನ್ನು ನಿಶ್ಚಯ ಮಾಡಿಕೊಳ್ಳಬೇಕಾಗಿದೆ ಎಂದುಕೊಂಡು, ಅವಳ ಅಂತಃಪುರದಲ್ಲಿಯೇ ನೆಲಮಾಳಿಗೆಮಾಡಿಸಿ ಅಲ್ಲಿ ಅವಳನ್ನು ಇರಿಸಿದನು. ಶೃಂಗಭುಜನಿಗೂ ಅವಳಿಗೆ ಹೇಳಿದ ಕಾರಣವನ್ನೇ ಹೇಳಿ ಸಮಾಧಾನ ಮಾಡಿದನು. ಆಗ ಅಯಶೋಲೇಖೆಯು ನಿರ್ವಾಸಭುಜನೆಂಬ ತನ್ನ ಮಗನನ್ನು ಕರೆದು ‘ದೊರೆಯು ಗುಣವರೆಯನ್ನು ನಮ್ಮಿಂದ ದೂರಮಾಡಿ ನೆಲಮಾಳಿಗೆಯಲ್ಲಿಟ್ಟನು; ಅವಳ ಮಗನನ್ನು ದೇಶಬಿಟ್ಟೋಡಿಸಿದರೆ ಸುಖವಾಗಿರಬಹುದು; ಆದ್ದರಿಂದ ಅವನನ್ನು ಇಲ್ಲಿಂದ ಬೇಗ ತೊಲಗಿಸುವುದು ಹೇಗೆ ಎಂದು ನಿನ್ನ ಅಣ್ಣತಮ್ಮಂದಿರೊಡನೆ ಯೋಚಿಸುತ್ತಿರು!’ ಎಂದು ಹೇಳಿಕೊಟ್ಟಳು. ಹೀಗಿರಲು ಒಂದು ದಿನ ಅವರು ಬಾಣಪ್ರಯೋಗವನ್ನು ಅಭ್ಯಾಸಮಾಡುತ್ತಿರುವಾಗ ಅರಮನೆಯ ಮೇಲೆ ಒಂದು ದೊಡ್ಡ ಬಕಪಕ್ಷಿಯನ್ನು ಕಂಡರು; ವಿಚಿತ್ರವಾದ ಆ ಪಕ್ಷಿಯನ್ನು ನೋಡಿ ಎಲ್ಲರೂ ವಿಸ್ಮಯಗೊಂಡಿರಲು, ಆ ದಾರಿಯಲ್ಲಿ ಹೋಗುತ್ತಿದ್ದ ಜ್ಞಾನಿಯಾದ ಕ್ಷಪಣಕನೊಬ್ಬನು ‘ಅಯ್ಯಾ ರಾಜಪುತ್ರರಿರಾ! ಅದು ಬಕರೂಪಿನ ರಾಕ್ಷಸ; ಅಗ್ನಿಶಿಖನೆಂಬ ಆ ರಾಕ್ಷಸನು ಊರುಗಳನ್ನು ಹಾಳುಮಾಡುತ್ತ ಅಲೆಯುತ್ತಿರುತ್ತಾನೆ; ಅವನನ್ನು ಬಾಣದಿಂದ ಹೊಡೆದು ಕೊಲ್ಲಿ!’ ಎಂದನು. ತೊಂಬತ್ತೊಂಬತ್ತು ಜನವೂ ಹೊಡೆದರು. ಯಾರ ಬಾಣವೂ ಅದಕ್ಕೆ ತಾಕಲಿಲ್ಲ. ಆಗ ಆ ನಗ್ನ ಕ್ಷಪಣಕನು ‘ನಿಮ್ಮ ತಮ್ಮ ಶೃಂಗಭುಜನು ಹೊಡೆಯಲಿ; ಅವನ ಕೈಯಲ್ಲಾಗುತ್ತದೆ!’ ಎಂದನು. ಆಗ ನಿರ್ವಾಸಭುಜನು ತಾನು ಕಾಯುತ್ತಿದ್ದ ಅವಕಾಶವು ದೊರೆಯಿತೆಂದು ಉತ್ಸಾಹಗೊಂಡು ‘ತಂದೆಯ ಬಿಲ್ಲುಬಾಣಗಳನ್ನು ತಂದುಕೊಡೋಣ! ಚಿನ್ನದ ಬಾಣ ತಗುಲಿ ಅದರೊಡನೆ ಹಕ್ಕಿಯು ಹಾರಿಹೋದರೆ, ಅದನ್ನು ಹುಡುಕಿಕೊಂಡು ಬರುವುದಕ್ಕೆ ಅವನು ಅದರ ಹಿಂದೆ ಹೋಗುತ್ತಾನೆ; ಅಲ್ಲಿ ಇಲ್ಲಿ ಅಲೆದು ಅತ್ತಿಯಕಾಯಾಗಿ ಬರುತ್ತಾನೆ!’ ಎಂದು ಯೋಚಿಸಿ ಅವನ್ನು ತಂದುಕೊಟ್ಟನು. ಶೃಂಗಭುಜನು ಬಾಣ ಬಿಟ್ಟನು. ಅದು ನಾಟಿ ಹಕ್ಕಿಯು ಬಾಣಸಹಿತವಾಗಿ ಹಾರಿಹೋಯಿತು. ಆಗ ಅವನ ಅಣ್ಣಂದಿರೆಲ್ಲರೂ ‘ಆ ಚಿನ್ನದ ಬಾಣವನ್ನು ತಂದುಕೊಡು; ಅದು ತಂದೆಯದು; ಅದು ಸಿಕ್ಕದಿದ್ದರೆ ಅವನು ನಮ್ಮನ್ನು ಮನೆ ಬಿಟ್ಟು ಓಡಿಸುತ್ತಾನೆ!’ ಎಂದು ಹಠ ಹಿಡಿದರು. ಅವನು ಆಗಲಿ ಎಂದು ಹಕ್ಕಿ ಹಾರಿಹೋದ ದಿಕ್ಕಿನಲ್ಲಿ ರಕ್ತದ ತೊಟ್ಟು ಹಿಡಿದು ಅದನ್ನು ಅರಸಿಕೊಂಡು ಬಹುದೂರ ಹೋಗಿ ಒಂದು ಅಡವಿಗೆ ಬಂದನು. ಅದರೊಳಗೆ ಒಂದು ದೊಡ್ಡ ಊರಿತ್ತು. ಆ ಊರಿನ ಉದ್ಯಾನದಲ್ಲಿ ಒಂದು ಮರದ ಕೆಳಗೆ ವಿಶ್ರಾಂತಿಗಾಗಿ ಕುಳಿತಿರಲು ಒಬ್ಬ ಸುಂದರಿಯಾದ ಯುವತಿಯು ಬಂದಳು. ಅವಳು ಯಾರು ಏನು ಎಂದು ಕೇಳಲು, ಅವಳು ಕತ್ತು ಬಗ್ಗಿಸಿಕೊಂಡು ‘ಇದು ಧೂಮಪುರ; ಇಲ್ಲಿ ಅಗ್ನಿಶಿಖನೆಂಬ ರಾಕ್ಷಸನಿದ್ದಾನೆ; ನಾನು ಅವನ ಮಗಳು; ರೂಪಶಿಖೆಯೆಂಬುದು ನನ್ನ ಹೆಸರು; ನೀನು ಯಾರು? ಇಲ್ಲಿಗೆ ಏಕೆ ಬಂದಿದ್ದೀಯೆ?’ ಎಂದಳು. ಅವನು ತನ್ನ ವೃತ್ತಾಂತವನ್ನು ತಿಳಿಸಿದನು. ಅವಳು ‘ನಿನ್ನಂಥ ಸುಂದರನಾದ ಬಿಲ್ಗಾರನು ಮೂರು ಲೋಕದಲ್ಲಿಯೂ ಇಲ್ಲ; ನಿನ್ನ ಬಾಣವನ್ನು ನಾನು ಆಟಕ್ಕೆಂದು ತೆಗೆದಿಟ್ಟುಕೊಂಡಿದ್ದೇನೆ; ವಿಶಲ್ಯಕರಣೀ ಮುಂತಾದ ಮೂಲಿಕೆಗಳಿಂದ ಮಹಾದುಷ್ಟ ಮಂತ್ರಿಯು ಅವನ ಗಾಯವನ್ನು ಕೂಡಲೆ ವಾಸಿಮಾಡಿದನು. ನೀನು ನನ್ನ ಹೃದಯವನ್ನು ಸೂರೆಗೊಂಡಿದ್ದೀಯೆ; ಆದ್ದರಿಂದ ತಂದೆಗೆ ತಿಳಿಸಿಬಂದು ನಿನ್ನನ್ನು ಅವನ ಹತ್ತಿರಕ್ಕೆ ಕರೆದುಕೊಂಡು ಹೋಗುತ್ತೇನೆ.’ ಎಂದು ಹೇಳಿ ತಂದೆಯ ಹತ್ತಿರಕ್ಕೆ ಹೋಗಿ ‘ಅಪ್ಪಾ! ಶೃಂಗಭುಜನೆಂಬ ಯಾವನೋ ಒಬ್ಬ ರಾಜಪುತ್ರನು ಇಲ್ಲಿಗೆ ಬಂದಿದ್ದಾನೆ; ರೂಪ ಕುಲ ಶೀಲ ವಯಸ್ಸು ಗುಣ ಎಲ್ಲವುಗಳಲ್ಲಿಯೂ ಅವನನ್ನು ಬಿಟ್ಟರೆ ಇನ್ನು ಇಲ್ಲ; ಅವನು ನಿಜವಾಗಿ ದೇವಾಂಶಪುರುಷ; ಮನುಷ್ಯನಲ್ಲ; ಅವನು ನನ್ನ ಗಂಡನಾಗದಿದ್ದರೆ, ನಾನು ಪ್ರಾಣಬಿಡುವುದೇ ಸರಿ!’ ಎಂದಳು. ರಾಕ್ಷಸನು ‘ಮಗಳೆ! ಮನುಷ್ಯರು ನಮಗೆ ಆಹಾರ! ಹಾಗೂ ನೀನು ಹಠಮಾಡುವುದಾದರೆ, ಅವನನ್ನು ಇಲ್ಲಿಗೆ ಕರೆದುಕೊಂಡು ಬಾ, ನೋಡೋಣ!’ ಎಂದನು. ಅವಳು ಕರೆದುಕೊಂಡು ಹೋದಳು. ರಾಕ್ಷಸನು ‘ಅಯ್ಯಾ ರಾಜಪುತ್ರ! ನಾನು ಹೇಳಿದ್ದನ್ನೆಲ್ಲಾ ಚಾಚೂ ತಪ್ಪದೆ ಮಾಡಿದರೆ ಈ ರೂಪಶಿಖೆಯನ್ನು ನಿನಗೆ ಕೊಡುತ್ತೇನೆ!’ ಎಂದನು. ಶೃಂಗಭುಜನು ನಮ್ರನಾಗಿ ‘ಆಗಲಿ, ನಿನ್ನ ಆಜ್ಞೆಯನ್ನು ಪರಿಪಾಲಿಸುತ್ತೇನೆ!’ ಎಂದನು. ರಾಕ್ಷಸನು, ‘ಹಾಗಾದರೆ ಸ್ನಾನಮಾಡಿಕೊಂಡು ಬಾ!’ ಎಂದು ಹೇಳಿ, ಅವಳಿಗೆ ‘ನಿನ್ನ ತಂಗಿಯರನ್ನೆಲ್ಲಾ ಕರೆದುಕೊಂಡು ಬಾ!’ ಎಂದು ಹೇಳಿ, ಇಬ್ಬರನ್ನೂ ಕಳುಹಿಸಿದನು. ಅವಳು ಹೋಗುತ್ತ ‘ಆರ್ಯಪುತ್ರ! ನನಗೆ ನೂರುಜನ ತಂಗಿಯರಿದ್ದಾರೆ; ನಾವೆಲ್ಲರೂ ಒಬ್ಬರಂತೊಬ್ಬರಿದ್ದೇವೆ; ಎಲ್ಲರ ಉಡುಗೆತೊಡುಗೆಗಳೂ ಒಂದೇ ತರದವು. ಎಲ್ಲರ ಕತ್ತಿನಲ್ಲಿಯೂ ಒಂದೇ ವಿಧವಾದ ಹಾರವಿರುತ್ತದೆ; ನಿನ್ನನ್ನು ಭ್ರಮೆಗೊಳಿಸುವುದಕ್ಕಾಗಿ ತಂದೆಯು ನಮ್ಮೆಲ್ಲರನ್ನೂ ಸೇರಿಸಲಿದ್ದಾನೆ. ಇವರಲ್ಲಿ ನಿನಗೆ ಬೇಕಾದವಳನ್ನು ಆರಿಸಿಕೋ ಎನ್ನುತ್ತಾನೆ; ಆಗ ನಾನು ನನ್ನ ಹಾರವನ್ನು ತೆಗೆದು ಮುಡಿಯಲ್ಲಿ ಕಟ್ಟಿಕೊಂಡಿರುತ್ತೇನೆ; ಆ ಗುರುತಿನಿಂದ ಮಾಲೆಯನ್ನು ನನ್ನ ಕೊರಳಿಗೆ ಹಾಕು! ನಮ್ಮ ತಂದೆ, ಆಳಿಗೆ ಆಕಾರವೇ ಹೊರತು ಬುದ್ಧಿ ಸೂಕ್ಷ್ಮವಿಲ್ಲ; ಮುಂದೆಯೂ ನಿನ್ನನ್ನು ಮೋಸಗೊಳಿಸುವುದಕ್ಕಾಗಿ ಏನೇನೋ ಹೇಳಬಹುದು; ಅದಕ್ಕೆಲ್ಲಾ ಆಗಲಿ ಎನ್ನು; ನಾನು ಅದನ್ನು ಸಾಧಿಸುವ ದಾರಿಯನ್ನು ಹೇಳಿಕೊಡುತ್ತೇನೆ!’ ಎಂದು ತಂಗಿಯರಿದ್ದೆಡೆಗೆ ಹೋದಳು. ಅವಳು ಹೇಳಿದಂತೆಯೇ ಅವನು ಗುರುತನ್ನು ಜ್ಞಾಪಕದಲ್ಲಿಟ್ಟುಕೊಂಡಿದ್ದು ಅವಳ ಕತ್ತಿಗೇ ಮಾಲೆಹಾಕಿದನು. ರಾಕ್ಷಸನು ‘ನಾಳೆ ಬೆಳಗ್ಗೆ ನಿಮಗೆ ಮದುವೆಮಾಡಿಸುತ್ತೇನೆ’ ಎಂದು ಹುಡುಗಿಯರನ್ನೆಲ್ಲಾ ಕಳುಹಿಸಿ, ಶೃಂಗಭುಜನಿಗೆ, ‘ಈಗ ಒಂದು ಜೊತೆ ಎತ್ತುಗಳನ್ನು ಕಟ್ಟಿಕೊಂಡು ಹೋಗಿ ಊರಹೊರಗೆ ಹೊಲದಲ್ಲಿ ರಾಶಿಹಾಕಿರುವ ಎಳ್ಳನ್ನು ಅಲ್ಲಿ ಬಿತ್ತಿಬಾ!’ ಎಂದನು. ಅವನು ಆಗಲಿ ಎಂದು ಹೇಳಿ ರೂಪಶಿಖೆಯ ಹತ್ತಿರಕ್ಕೆ ಬಂದು ಅದನ್ನು ತಿಳಿಸಿದನು. ಅವಳು ‘ಆರ್ಯಪುತ್ರ! ಇದಕ್ಕೆ ಯೋಚನೆ ಮಾಡಬೇಡ; ನಾನು ಮಾಡಿಕೊಡುತ್ತೇನೆ, ಹೋಗು!’ ಎಂದು ಕಳುಹಿಸಿದಳು. ಅವನು ಬಂದು ಉಳುವುದಕ್ಕೆ ಮೊದಲು ಮಾಡುವಷ್ಟರಲ್ಲಿಯೇ ನೆಲವೆಲ್ಲವೂ ಉತ್ತುಬಿತ್ತಿ ಆಗಿಹೋಯಿತು. ಅದನ್ನು ರಾಕ್ಷಸನಿಗೆ ತಿಳಿಸಲು, ಅವನು ‘ಎಳ್ಳನ್ನು ಬಿತ್ತಿ ಆಗಬೇಕಾದದ್ದೇನೂ ಇಲ್ಲ; ಅದನ್ನೆಲ್ಲಾ ಆರಿಸಿ ರಾಶಿಮಾಡು!’ ಎಂದನು. ರೂಪಶಿಖೆಯು ಲೆಕ್ಕವಿಲ್ಲದಷ್ಟು ಇರುವೆಗಳನ್ನು ಸೃಷ್ಟಿಮಾಡಿ ಅವುಗಳ ಮೂಲಕ ಎಳ್ಳುಕಾಳುಗಳನ್ನೆಲ್ಲಾ ರಾಶಿಮಾಡಿಸಿದಳು. ರಾಶಿಮಾಡಿಯಾಯಿತೆಂದು ರಾಕ್ಷಸನಿಗೆ ತಿಳಿಸಲು ಅವನು, ‘ಇಲ್ಲಿಂದ ದಕ್ಷಿಣಕ್ಕೆ ಎರಡು ಯೋಜನ ಹೋದರೆ ಅಲ್ಲಿ ಕಾಡಿನೊಳಗೆ ಒಂದು ಪಾಳು ಶಿವದೇವಾಲಯ ಸಿಕ್ಕುತ್ತದೆ; ಅದರಲ್ಲಿ ಧೂಮಶಿಖನೆಂಬ ನನ್ನ ತಮ್ಮನಿದ್ದಾನೆ. ನಾಳೆ ಬೆಳಗ್ಗೆ ರೂಪಶಿಖೆಯ ಮದುವೆಯಾಗುತ್ತದೆ; ಅದಕ್ಕೆ ಬರಬೇಕೆಂದು ಅಗ್ನಿಶಿಖನು ಹೇಳಿಕಳುಹಿಸಿದ್ದಾನೆ - ಎಂದು ಹೇಳಿ ಬಾ!’ ಎಂದು ಕಳುಹಿಸಿದನು. ರೂಪಶಿಖೆಗೆ ಇದನ್ನು ತಿಳಿಸಲು ಅವಳು ಮೃತ್ತಿಕೆ ನೀರು ಮುಳ್ಳು ಬೆಂಕಿ ಇವುಗಳನ್ನೂ ತನ್ನ ಕುದುರೆಯನ್ನೂ ಕೊಟ್ಟು ‘ಈ ಕುದುರೆಯ ಮೇಲೆ ಹೋಗಿ ಧೂಮಶಿಖನನ್ನು ಕರೆದು ಬೇಗ ಬಂದುಬಿಡು; ಅವನು ನಿನ್ನನ್ನು ಹಿಂಬಾಲಿಸಿದರೆ ಅವನ ದಾರಿಯಲ್ಲಿ ಈ ಮಣ್ಣನ್ನು ಎಸೆ; ಆಗಲೂ ಬಂದರೆ ಈ ನೀರನ್ನು ಹಾಕು; ಆಗಲೂ ಬಂದರೆ ಈ ಮುಳ್ಳನ್ನು ಹಾಕು; ಆಗಲೂ ಬಂದರೆ ಈ ಬೆಂಕಿಯನ್ನು ಹಾಕು!’ ಎಂದು ಹೇಳಿ ಕಳುಹಿಸಿದಳು. ಅವನು ಅದರಂತೆಯೇ ಆ ದೇವಾಲಯಕ್ಕೆ ಹೋದನು. ಅಲ್ಲಿ ಮಧ್ಯೆ ವಿಶ್ವೇಶ್ವರನೂ ಎಡಕ್ಕೆ ಗೌರಿಯೂ ಬಲಕ್ಕೆ ವಿನಾಯಕನೂ ಇದ್ದುವು; ಅವಕ್ಕೆ ನಮಸ್ಕರಿಸಿ, ಧೂಮಶಿಖನಿಗೆ ಹೇಳಬೇಕಾದ್ದನ್ನು ಕೂಗಿಹೇಳಿ ಕುದುರೆಯನ್ನು ಹಿಂದಕ್ಕೆ ದೌಡುಬಿಟ್ಟನು. ಮರುಕ್ಷಣದಲ್ಲಿ ಧೂಮಶಿಖನು ಅವನನ್ನು ಹಿಂಬಾಲಿಸುತ್ತಿದ್ದದ್ದು ಕಂಡುಬಂದಿತು. ಅದನ್ನು ನೋಡಿ ಶೃಂಗಭುಜನು ಮೃತ್ತಿಕೆಯನ್ನು ಎಸೆದನು. ಅದು ದೊಡ್ಡ ಪರ್ವತವಾಯಿತು. ರಾಕ್ಷಸನು ಅದನ್ನು ದಾಟಿಕೊಂಡು ಬಂದನು. ಆಗ ರಾಜಪುತ್ರನು ನೀರನ್ನು ಎರಚಿದನು; ಅದು ಒಂದು ನದಿಯಾಯಿತು. ರಾಕ್ಷಸನು ಅದನ್ನು ಈಜಿಕೊಂಡು ಬಂದನು. ಆಗ ರಾಜಪುತ್ರನು ಮುಳ್ಳನ್ನು ಎಸೆದನು. ಅದು ಒಂದು ದೊಡ್ಡ ಕಾಡಾಯಿತು; ರಾಕ್ಷಸನು ಅದನ್ನು ಹಾಯ್ದುಕೊಂಡು ಬಂದನು; ಆಗ ರಾಜಪುತ್ರನು ಬೆಂಕಿಯನ್ನು ಎಸೆದನು. ಅದು ಖಾಂಡವವನದಹನದಂತೆ ಉರಿಯುವುದಕ್ಕೆ ಮೊದಲಾಯಿತು. ಧೂಮಶಿಖನು ಅದನ್ನು ಕಂಡು ಹೆದರಿ ಹಿಂದಕ್ಕೆ ಹೊರಟುಹೋದನು. ಆಮೇಲೆ ರಾಜಪುತ್ರನು ಧೂಮಪುರಕ್ಕೆ ಬಂದು, ರೂಪಶಿಖೆಗೆ ಕುದುರೆಯನ್ನು ಕೊಟ್ಟು, ‘ಧೂಮಶಿಖನನ್ನು ಕರೆದುಬಂದೆ’ ಎಂದು ರಾಕ್ಷಸನಿಗೆ ಹೇಳಿದನು. ಅವನಿಗೆ ಆಶ್ಚರ್ಯವಾಯಿತು. ‘ನನ್ನ ತಮ್ಮ ಇವನನ್ನು ತಿನ್ನಲಾರದೆಹೋದನೇ! ಇವನು ಮನುಷ್ಯನಾಗಿರಲಾರ; ಯಾರೋ ದೇವತೆಯಾಗಿರಬೇಕು; ಹಾಗಿದ್ದರೆ ನನ್ನ ಮಗಳಿಗೆ ತಕ್ಕ ವರನೇಯೆ!’ ಎಂದುಕೊಂಡು ಅವನನ್ನು ರೂಪಶಿಖೆಯ ಹತ್ತಿರಕ್ಕೆ ಕಳುಹಿಸಿದನು. ಮರುದಿನ ಅವರಿಗೆ ಅಗ್ನಿಸಾಕ್ಷಿಕವಾಗಿ ಮದುವೆಯಾಯಿತು. ರಾಜಹಂಸವು ಕೆಸರಲ್ಲಿ ಹುಟ್ಟಿದ ಕಮಲವನ್ನು ಒಡಗೂಡಿದಂತಾಯಿತು. ಅವನು ಅವಳೊಡನೆ ಕೆಲವು ದಿನ ಇದ್ದು ಒಂದು ದಿನ ತಮ್ಮೂರಾದ ವರ್ಧಮಾನಪುರಕ್ಕೆ ಹೋಗೋಣವೆಂದು ಹೇಳಲು, ಅವಳು ‘ಇದನ್ನು ನಮ್ಮ ತಂದೆಗೆ ತಿಳಿಸಬಾರದು; ಅವನು ನನ್ನನ್ನು ಕಳುಹಿಸುವುದಿಲ್ಲ; ಆದ್ದರಿಂದ ಅವನಿಗೆ ತಿಳಿಯದಹಾಗೆ ಹೋಗೋಣ; ಅಟ್ಟಿಸಿಕೊಂಡು ಬಂದರೆ ಅವನ ಬುದ್ಧಿಗೆ ಮಂಕುಕವಿಯುವಂತೆ ಮಾಡುತ್ತೇನೆ’ ಎಂದಳು. ಮರುದಿನ ಅನರ್ಘ್ಯರತ್ನಾಭರಣಗಳಿಂದ ತುಂಬಿದ ಒಂದು ಕೈಪೆಟ್ಟಿಗೆಯನ್ನೂ ಆ ಚಿನ್ನದ ಬಾಣವನ್ನೂ ತೆಗೆದುಕೊಂಡು ಅವಳು ಶೃಂಗಭುಜನೊಡನೆ ಯಾರಿಗೂ ತಿಳಿಯದಂತೆ ವರ್ಧಮಾನಪುರದ ಕಡೆಗೆ ಹೊರಟಳು. ರಾಕ್ಷಸನಿಗೆ ಇದು ತಿಳಿದಕೂಡಲೇ ಅವನು ರೋಷದಿಂದ ಆಕಾಶಮಾರ್ಗವಾಗಿ ಅಟ್ಟಿಸಿಕೊಂಡು ಬಂದನು. ಅವನು ಬರುವ ರಭಸದಿಂದುಂಟಾದ ಧ್ವನಿಯಿಂದಲೇ ಊಹಿಸಿ ರೂಪಶಿಖೆಯು ಗಂಡನನ್ನೂ ಕುದುರೆಯನ್ನೂ ಅದೃಶ್ಯವಾಗುವಂತೆ ವಿದ್ಯೆಯಿಂದ ಮುಚ್ಚಿದಳು. ತಾನು ಕುದುರೆಯಿಂದಿಳಿದು ಒಬ್ಬ ಗಂಡಸಾಗಿ, ಅಲ್ಲಿ ಮರ ಕಡಿಯುತ್ತಿದ್ದ ಯಾವನೋ ಒಬ್ಬನಿಂದ ಕೊಡಲಿ ತೆಗೆದುಕೊಂಡು ಮರ ಕಡಿಯುತ್ತ ನಿಂತಳು. ರಾಕ್ಷಸನು ಅವಳನ್ನು ನೋಡಿ ಆಕಾಶದಿಂದ ಇಳಿದು ‘ಈ ಮಾರ್ಗವಾಗಿ ಒಬ್ಬ ಗಂಡಸೂ ಒಬ್ಬ ಹೆಂಗಸೂ ಹೋದರೇ?’ ಎಂದು ಕೇಳಿದನು. ಅವಳು ‘ನಮ್ಮ ರಾಕ್ಷಸಾಧಿಪತಿಯಾದ ಅಗ್ನಿಶಿಖನು ಸತ್ತು ಹೋದನು; ಅವನ ದಹನಕ್ಕಾಗಿ ಸೌದೆ ಕಡಿಯುತ್ತಿದ್ದೇವೆ; ನಾವು ಯಾರನ್ನೂ ನೋಡಲಿಲ್ಲ!’ ಎಂದಳು. ರಾಕ್ಷಸನು ಅದನ್ನು ಕೇಳಿ ‘ಅಯ್ಯೋ ನಾನು ಸತ್ತುಹೋದೆನೇ? ಇನ್ನು ಆ ಮಗಳನ್ನು ಕಟ್ಟಿಕೊಂಡೇನು? ಊರಿಗೆ ಹೋಗಿ ಪರಿಜನರನ್ನು ವಿಚಾರಿಸುತ್ತೇನೆ’ ಎಂದುಕೊಂಡು ಹೋದನು. ಪರಿಜನರನ್ನು ತಾನು ಸತ್ತಿದ್ದೇನೆಯೇ ಎಂದು ಕೇಳಿದಾಗ ಅವರೆಲ್ಲರೂ ನಗುತ್ತ ‘ಇಲ್ಲ!’ ಎನ್ನಲು ಸಂತೋಷಪಟ್ಟು ಮತ್ತೆ ಅಟ್ಟಿಸಿಕೊಂಡು ಬಂದನು. ರೂಪಶಿಖೆಯು ಹಿಂದಿನಂತೆಯೇ ಗಂಡನನ್ನೂ ಕುದುರೆಯನ್ನೂ ವಿದ್ಯಾಪ್ರಭಾವದಿಂದ ಮುಚ್ಚಿ ತಾನು ಗಂಡುವೇಷ ತಾಳಿದಳು. ಆ ದಾರಿಯಲ್ಲಿ ಯಾವನೋ ಒಬ್ಬನು ಒಂದು ಪತ್ರವನ್ನು ತೆಗೆದುಕೊಂಡು ಹೋಗುತ್ತಿರಲು, ಅವನಿಂದ ಅದನ್ನು ತಾನು ತೆಗೆದುಕೊಂಡು ಹೊರಟಳು. ರಾಕ್ಷಸನು ಬಂದು ‘ಈ ಮಾರ್ಗವಾಗಿ ಒಬ್ಬ ಗಂಡಸೂ ಒಬ್ಬ ಹೆಂಗಸೂ ಹೋದರೇ?’ ಎಂದು ಕೇಳಿದನು. ಅವಳು ‘ನನ್ನ ಆತುರದಲ್ಲಿ ನಾನು ಯಾರನ್ನೂ ನೋಡಲಿಲ್ಲ; ಇಂದು ಅಗ್ನಿಶಿಖನನ್ನು ಶತ್ರುಗಳು ಯುದ್ಧದಲ್ಲಿ ಹೊಡೆದುಹಾಕಿದರು; ಅವನು ಕುಟುಕುಜೀವದಿಂದಿರುತ್ತ ತನ್ನ ರಾಜ್ಯವನ್ನು ಧೂಮಶಿಖನಿಗೆ ಕೊಡಬೇಕೆಂದು ಹೇಳಿಕಳುಹಿಸಿದ್ದಾನೆ!’ ಎಂದಳು. ಅವನು ಗಾಬರಿಗೊಂಡು ‘ಏನು ! ನನ್ನನ್ನು ಶತ್ರುಗಳು ಹೊಡೆದುಹಾಕಿದರೇ?’ ಎಂದುಕೊಂಡು, ನೋಡಿಬರುವುದಕ್ಕೋಸ್ಕರ ತನ್ನ ಮನೆಗೆ ಹಿಂತಿರುಗಿ ಹೋದನು. ಮನೆಗೆ ಹೋಗಲು ಮತ್ತೆ ಎಲ್ಲರೂ ನಕ್ಕರು; ಅವನಿಗೆ ಕಕ್ಕಾಬಿಕ್ಕಿಯಾಗಿ, ಮಗಳ ವಿಚಾರವನ್ನೇ ಮರೆತು ನಿಂತುಬಿಟ್ಟನು. ಶೃಂಗಭುಜನೂ ರೂಪಶಿಖೆಯೂ ವರ್ಧಮಾನಪುರವನ್ನು ತಲುಪಿದರು. ಕೃಷ್ಣಸತ್ಯಭಾಮೆಯರಂತಿದ್ದ ಮಗನನ್ನೂ ಸೊಸೆಯನ್ನೂ ನೋಡಿ ವೀರಭುಜನು ತುಂಬ ಸಂತೋಷಪಟ್ಟನು. ಅವನಿಗೆ ತನ್ನ ವೃತ್ತಾಂತವನ್ನೆಲ್ಲಾ ಹೇಳಿ, ಅಣ್ಣಂದಿರನ್ನು ಕರೆಸಿ ತಂದೆಯ ಎದುರಿಗೆ ಚಿನ್ನದ ಬಾಣವನ್ನು ಕೊಟ್ಟನು. ‘ನಿರಪರಾಧಿಯಾದ ಇವನನ್ನು ಇವನ ಅಣ್ಣಂದಿರೆನ್ನಿಸಿಕೊಂಡಿದ್ದವರು ಓಡಿಸಿದ್ದಂತೆಯೇ, ಇವರ ತಾಯಿಯರೂ ನನ್ನ ಪ್ರಿಯಪತ್ನಿಯಾದ ಗುಣಪರೆಯನ್ನು ಸುಳ್ಳು ಅಪವಾದಕ್ಕೆ ಈಡುಮಾಡಿರಬೇಕು! ಇದನ್ನು ಇನ್ನೂ ಖಚಿತವಾಗಿ ತಿಳಿಯೋಣ!’ ಎಂದುಕೊಂಡು ರಾಜನು ಅಂದಿನ ರಾತ್ರಿ ಅಯಶೋಲೇಖೆಯ ಮನೆಗೆ ಹೋದನು. ಅವಳಿಗೆ ತುಂಬ ಸಂತೋಷವಾಗಿ ಮತ್ತೇರುವಂತೆ ಕುಡಿದು ಲೋಲಾಪ್ತಿಯಲ್ಲಿದ್ದು ಮಲಗಿದಳು. ರಾಜನು ಎಚ್ಚರವಾಗಿಯೇ ಇದ್ದನು. ಅವಳು ‘ಗುಣವರೆಯ ಮೇಲೆ ತಪ್ಪು ಹೊರಿಸದೇ ಇದ್ದಿದ್ದರೆ, ರಾಜನು ಇಂದು ಹೀಗೆ ಬಂದು ನನ್ನನ್ನು ಪುರಸ್ಕರಿಸುತ್ತಿದ್ದನೇ? ಎಂದು ಕನವರಸಿಕೊಂಡಳು. ಆ ಮಾತು ಕೇಳಿ ರಾಜನಿಗೆ ನಿರ್ಧರವಾಯಿತು. ಕೂಡಲೆ ಕೋಪಗೊಂಡು ಎದ್ದುಹೋಗಿ, ಮಹತ್ತರರಿಗೆ ‘ಅನಿಷ್ಟಶಾಂತಿಗಾಗಿ ನೆಲಮನೆಯ ವಾಸವನ್ನು ವಿಧಿಸಿದ್ದದ್ದು ಇಂದಿಗೆ ಮುಗಿಯಿತು; ಗುಣವರೆಯನ್ನು ಸ್ನಾನಮಾಡಿಸಿ ಕರೆತನ್ನಿ!’ ಎಂದು ಆಜ್ಞೆಮಾಡಿದನು. ಅವಳು ಮಿಂದು ಮಡಿಯುಟ್ಟು ಅಲಂಕೃತಳಾಗಿ ಬಂದಳು. ಮಗನೂ ಸೊಸೆಯೂ ಬಂದು ನಮಸ್ಕರಿಸಿದರು. ಸೊಸೆಯ ವೃತ್ತಾಂತವನ್ನು ಕೇಳಿ ಅವಳು ತುಂಬ ಸಂತೋಷಪಟ್ಟು ‘ಮಗು! ನಿನಗಾಗಿ ಅವಳು ಏನೇನು ಮಾಡಿದ್ದಾಳಪ್ಪಾ! ಪ್ರಾಣಾಪಾಯವನ್ನೂ ಲಕ್ಷಿಸದೆ ನೆಂಟರಿಷ್ಟರನ್ನೂ ಸ್ವದೇಶವನ್ನೂ ಬಿಟ್ಟುಬಂದಿದ್ದಾಳಲ್ಲ! ಇವಳು ನಿನಗಾಗಿ ಇಳಿದು ಬಂದ ಯಾರೋ ದೇವತೆ ಇರಬೇಕು; ಇವಳು ಎಲ್ಲ ಪತಿವ್ರತೆಯರಿಗೂ ಶಿರೋಭೂಷಣವಾಗಿದ್ದಾಳೆ!’ ಎಂದು ಮುಂತಾಗಿ ಹೊಗಳಿದಳು. ಅಷ್ಟು ಹೊತ್ತಿಗೆ ಅಂತಃಪುರಾಧ್ಯಕ್ಷನಾಗಿದ್ದು ಯಾತ್ರೆ ಹೋಗಿದ್ದ ಸುರಕ್ಷಿತನು ಹಿಂತಿರುಗಿ ಬಂದು ನಮಸ್ಕರಿಸಿದನು. ಅವನನ್ನು ಗೌರವಿಸಿ ಮಿಕ್ಕೆಲ್ಲ ರಾಣಿಯರನ್ನೂ ನೆಲಮಾಳಿಗೆಯಲ್ಲಿ ಹಾಕಿಸುವಂತೆ ಆಜ್ಞೆಮಾಡಿದನು. ಗುಣವರೆಯು ಆ ಮಾತನ್ನು ಕೇಳಿ ರಾಜನ ಕಾಲುಗಳನ್ನು ಹಿಡಿದು ‘ದೇವ! ನನ್ನನ್ನೇ ಮತ್ತೆ ಎಷ್ಟು ಕಾಲ ಬೇಕಾದರೂ ನೆಲಮಾಳಿಗೆಯಲ್ಲಿ ಹಾಕಿಸು! ಅವರು ಹೆದರಿ ಕುಗ್ಗಿ ಹೋಗಿದ್ದಾರೆ; ಅವರ ಮುಖಗಳನ್ನು ನೋಡಲಾರೆ!’ ಎಂದು ಪ್ರಾರ್ಥಿಸಿ ಅದನ್ನು ತಪ್ಪಿಸಿದಳು. ಅವರು ನಾಚಿಕೆಯಿಂದ ತಲೆ ತಗ್ಗಿಸಿಕೊಂಡು ತಮ್ಮ ತಮ್ಮ ಮನೆಗೆ ಹೋದರು. ಅದರಂತೆ ನಿರ್ವಾಸಭುಜ ಮುಂತಾದವರನ್ನು ಕರೆಸಿ ‘ಇಲ್ಲಿರಬೇಡಿ! ತೀರ್ಥಯಾತ್ರೆ ಮಾಡಿಕೊಂಡು ಬನ್ನಿ! ಹೋಗಿ!’ ಎಂದನು. ಶೃಂಗಭುಜನು ಅವರ ಅಪರಾಧವನ್ನು ಕ್ಷಮಿಸುವಂತೆ ತಂದೆಯನ್ನು ಪ್ರಾರ್ಥಿಸಿಕೊಂಡನು. ಅವನ ಗುಣಾತಿಶಯವನ್ನು ನೋಡಿ ಅವರೆಲ್ಲರಿಗೂ ಅವನಲ್ಲಿ ಅನುರಾಗವುಂಟಾಯಿತು. ಮರುದಿನ ರಾಜನು ವಯಸ್ಸಿನಲ್ಲಿ ಎಲ್ಲರಿಗಿಂತ ಕಿರಿಯನಾದರೂ ಗುಣದಲ್ಲಿ ಎಲ್ಲರಿಗಿಂತ ಹಿರಿಯನಾದ ಅವನಿಗೆ ಯುವರಾಜಪಟ್ಟಕಟ್ಟಿದನು. ಅವನು ದಿಗ್ವಿಜಯ ಮಾಡಿಕೊಂಡು ಬಂದು ರಾಜ್ಯಭಾರವಹಿಸಿ, ತಂದೆತಾಯಿಗಳ ಕಣ್ಮಣಿಯಾಗಿ ರೂಪಶಿಖೆಯೊಡನೆ ಸುಖವಾಗಿ ಆಳಿಕೊಂಡಿದ್ದನು.

ಈ ಕಥೆಯನ್ನು ಹೇಳಿ ಹರಿಶಿಖನು ‘ಪತಿವ್ರತೆಯರು ಅತ್ತೆಸೊಸೆಯರಾದ ಈ ಗುಣವರೆ ರೂಪಶಿಖೆಯರ ಹಾಗೆ ಪತಿಪರಾಯಣೆಯರಾಗಿರುತ್ತಾರೆ!’ ಎಂದನು.

೬. ಮರುದಿನ ಬೆಳಗ್ಗೆ ಗೋಮುಖ ಮೊದಲಾದವರು ರತ್ನಪ್ರಭೆಯ ಮನೆಯಲ್ಲಿದ್ದ ನರವಾಹನದತ್ತನನ್ನು ನೋಡುವುದಕ್ಕೆ ಬಂದರು. ಮರುಭೂತಿ ಬಂದದ್ದು ಸ್ವಲ್ಪ ತಡವಾಯಿತು. ಅವನಿಗೆ ಕುಡಿತದ ಮದವಿನ್ನೂ ಇಳಿದಿರಲಿಲ್ಲ; ಆದ್ದರಿಂದ ತೂರಾಡುತ್ತಿದ್ದನು. ಮುಡಿದ ಹೂವು ಬಳಿದುಕೊಂಡ ಗಂಧ ಇನ್ನೂ ಹಾಗೇ ಇದ್ದುವು. ಅವನ ಮಾತನ್ನು ಕೇಳಿದರೆ ನಗು ಬರುತ್ತಿತ್ತು; ಗೋಮುಖನು ಅವನನ್ನು ನೋಡಿ ‘ಯೌಗಂಧರಾಯಣನ ಮಗನಾಗಿ ಇಷ್ಟು ತಿಳಿಯಬೇಡವೇ? ಬೆಳಗಿನ ಹೊತ್ತು ಕುಡಿದು ಮತ್ತನಾಗಿ ಪ್ರಭುವಿನ ಹತ್ತಿರ ಬರುತ್ತಿದ್ದೀಯಲ್ಲಾ!’ ಎಂದನು. ಮರುಭೂತಿಯು ಆ ಮಾತನ್ನು ಕೇಳಿ ಕುಪಿತನಾಗಿ ‘ಈ ಮಾತನ್ನು ನನ್ನ ಪ್ರಭುವು ಹೇಳಬೇಕು, ಇಲ್ಲದಿದ್ದರೆ ಹಿರಿಯರು ಹೇಳಬೇಕು; ನನ್ನನ್ನು ದಂಡಿಸುವುದಕ್ಕೆ ಇತ್ಯಕಪುತ್ರನಾದ ನೀನು ಯಾರೋ? ಎಂದನು. ಗೋಮುಖನು ನಗುತ್ತ ‘ಪ್ರಭುಗಳು ಅವಿನೀತನನ್ನು ತಾವೇ ಬೈಯ್ಯುವುದಿಲ್ಲ; ಅವರ ಹತ್ತಿರವಿದ್ದವರು ಆ ಕೆಲಸ ಮಾಡುತ್ತಾರೆ; ನಾನು ಇತ್ಯಕಪುತ್ರನೇ ನಿಜ; ನೀನು ಮಂತ್ರಿ ವೃಷಭ; ಅದನ್ನು ನಿನ್ನ ಜಡತೆಯೇ ಹೇಳುತ್ತದೆ; ತಲೆಯ ಮೇಲೆ ಎರಡು ಕೊಂಬಿಲ್ಲ ಅಷ್ಟೆಯೆ’ ಎಂದನು. ಮರುಭೂತಿಯು ‘ಗೋಮುಖನಿಗೇ ವೃಷಭತ್ವವು ಹೆಚ್ಚು ಹೊಂದುತ್ತದೆ; ಆದರೂ ನೀನು ಪಳಗಿಲ್ಲದಿರುವುದು ನಿನ್ನ ಬೆರಕೆ ಜಾತಿಯಿಂದ !’ ಎಂದನು. ಎಲ್ಲರೂ ನಕ್ಕರು. ಗೋಮುಖನು ‘ಈ ಮರುಭೂತಿಯು ಒಂದು ರತ್ನ; ಕೊರೆಯಲಾಗದ ವಜ್ರ; ಅವನಲ್ಲಿ ಯಾವ ಗುಣ ಹೇಗೆ ಪ್ರವೇಶಿಸಬೇಕು? ಕಷ್ಟವಿಲ್ಲದೆ ಕೊರೆಯಬಹುದಾದ ಪುರುಷರತ್ನವೇ ಬೇರೆ!’ ಎಂದು ಈ ಕಥೆಯನ್ನು ಹೇಳಿದನು:-


### ತಪೋದತ್ತನ ಕಥೆ


ಪ್ರತಿಷ್ಠಾನದಲ್ಲಿ ತಪೋದತ್ತನೆಂಬ ಬ್ರಾಹ್ಮಣನಿದ್ದನು; ತಂದೆ ಎಷ್ಟು ಕಷ್ಟಪಟ್ಟರೂ, ಅವನು ಬಾಲ್ಯದಲ್ಲಿ ವಿದ್ಯೆ ಕಲಿಯಲಿಲ್ಲ. ವಯಸ್ಸಿಗೆ ಬಂದಮೇಲೆ ಎಲ್ಲರ ತಿರಸ್ಕಾರಕ್ಕೂ ಪಾತ್ರನಾಗಿ, ಪಶ್ಚಾತ್ತಾಪಪಟ್ಟು ವಿದ್ಯಾ ಸಂಪಾದನೆಗೆಂದು ಗಂಗಾತೀರಕ್ಕೆ ಹೋದನು. ಅಲ್ಲಿ ಉಗ್ರತಪಸ್ಸನ್ನು ಕೈಕೊಂಡಿದ್ದ ಅವನನ್ನು ನೋಡಿ ಇಂದ್ರನು ಬ್ರಾಹ್ಮಣವೇಷದಲ್ಲಿ ಬಂದು ಅವನೆದುರಿನಲ್ಲಿ ನಿಂತು ಗಂಗೆಯ ತೀರದಿಂದ ಮರಳನ್ನು ಎತ್ತಿ ಎತ್ತಿ ನೀರಿನಲ್ಲಿ ಹಾಕುತ್ತಿದ್ದನು. ತಪೋದತ್ತನು ಅದನ್ನು ನೋಡಿ, ಮೌನವನ್ನು ಬಿಟ್ಟು, ಕುತೂಹಲದಿಂದ ‘ಅಯ್ಯಾ ಬ್ರಾಹ್ಮಣ! ಇದೇನು ನೀನು ಮಾಡುತ್ತಿರುವುದು?’ ಎಂದು ಕೇಳಿದನು. ಅವನು ‘ಗಂಗೆಗೆ ಸೇತುವೆ ಕಟ್ಟುತ್ತೇನೆ; ಪ್ರಾಣಿಗಳು ಹಾಯುವುದಕ್ಕೆ ಅನುಕೂಲವಾಗುತ್ತದೆ!’ ಎಂದನು. ತಪೋದತ್ತನು ‘ಅಯ್ಯೋ ಮೂರ್ಖ! ಗಂಗಾಪ್ರವಾಹದಲ್ಲಿ ಮರಳುಹಾಕಿದರೆ ಕೊಚ್ಚಿಹೋಗುವುದಿಲ್ಲವೇ?’ ಎಂದು ಕೇಳಿದನು. ಬ್ರಾಹ್ಮಣನು ‘ಹಾಗಿದ್ದರೆ ಓದದೆ ವ್ರತೋಪವಾಸಗಳಿಂದ ವಿದ್ಯೆ ಕಲಿಯುವುದು ಸಾಧ್ಯವೇ? ಅದು ಆಕಾಶದಲ್ಲಿ ಚಿತ್ರ ಬರೆದಂತೆಯೇ! ಒಂದಕ್ಷರ ಓದದೆ ಬರೆಯದೆ ಹೀಗೆ ವಿದ್ಯಾವಂತನಾಗಬಹುದಾದರೆ ಯಾವನೂ ಅಧ್ಯಯನವೇ ಮಾಡದೇ ಹೋದಾನು!’ ಎಂದನು. ತಪೋದತ್ತನು ಅದನ್ನು ಮನಸ್ಸಿಗೆ ತಂದುಕೊಂಡು ತಪಸ್ಸನ್ನು ಬಿಟ್ಟು ಮನೆಗೆ ಹೋದನು.

‘ಹೀಗೆ ವಿವೇಕಿಗೆ ತಿಳುವಳಿಕೆ ಕೊಡುವುದು ಸುಲಭ; ಮರುಭೂತಿಯು ಅವಿವೇಕಿ; ಆದ್ದರಿಂದ ಅವನಿಗೆ ತಿಳಿವಳಿಕೆ ಕೊಡುವುದು ಸಾಧ್ಯವಿಲ್ಲ; ಹೇಳಿದರೆ ಕೋಪಿಸಿಕೊಳ್ಳುತ್ತಾನೆ’ ಎಂದನು.

ಹರಿಶಿಖನು ‘ದೇವ! ಪ್ರಜ್ಞಾಶಾಲಿಗಳಿಗೆ ತಿಳಿಸುವುದು ಸುಲಭ!’ ಎಂದು ಈ ಕಥೆಯನ್ನು ಹೇಳಿದನು :


### ವಿರೂಪಶರ್ಮನ ಕಥೆ


ಹಿಂದೆ ವಾರಾಣಸಿಯಲ್ಲಿ ವಿರೂಪಶರ್ಮನೆಂಬ ವಿಕಾರನೂ ಬಡವನೂ ಆದ ಬ್ರಾಹ್ಮಣನಿದ್ದನು. ಅವನು ಸುರೂಪಿಗಾಗಿಯೂ ಸಂಪತ್ತಿಗಾಗಿಯೂ ತಪೋವನದಲ್ಲಿ ನಿಂತು ತಪಸ್ಸುಮಾಡಿದನು. ಇಂದ್ರನು ಒಂದು ರೋಗದ ನರಿಯಾಗಿ ಅವನ ಮುಂದೆ ಬಂದು ನಿಂತನು. ಅದಕ್ಕೆ ಜುಮ್ಮೆಂದು ನೊಣ ಮುತ್ತುತ್ತಿತ್ತು. ವಿರೂಪಶರ್ಮನು ಅದನ್ನು ನೋಡಿ ‘ಪೂರ್ವಕರ್ಮಗಳಿಂದ ಸಂಸಾರದಲ್ಲಿ ಇಂಥ ಪ್ರಾಣಿಗಳೂ ಹುಟ್ಟುತ್ತವೆ; ಇದರ ಮುಂದೆ ನನ್ನ ಕಷ್ಟವೇನು ದೊಡ್ಡದು? ಬ್ರಹ್ಮನು ನನ್ನನ್ನು ಇದರಂತೆ ಮಾಡಲಿಲ್ಲವಲ್ಲ!’ ಎಂದುಕೊಂಡು ತಪಸ್ಸನ್ನು ಬಿಟ್ಟು ಮನೆಗೆ ಹೋದನು - ಎಂದನು.

ಮರುಭೂತಿಗೆ ಇನ್ನೂ ಕೋಪ ಬಂತು. ಅವನು, ‘ನಿಮ್ಮಂಥವರಿಗೆ ಮಾತಿನ ಬಲವೇ ಬಲ; ಬಾಹುಶಾಲಿಗಳು ನಿಮ್ಮಂಥ ಹರಟೆಯ ಮಲ್ಲರೊಡನೆ ಜಗಳವಾಡುವುದು ಅವಮಾನಕರ!’ ಎಂದನು. ಮೇಲೆಬಿದ್ದು ಹೊಡೆದಾಡಬೇಕೆಂದಿದ್ದ ಅವನನ್ನು ನರವಾಹನದತ್ತನು ಸಮಾಧಾನಮಾಡಿದನು. ಎಲ್ಲರೂ ಅವರವರ ಮನೆಗೆ ಹೋದರು.

ಮರುದಿನ ಎಲ್ಲರೂ ಬಂದಾಗ ಮರುಭೂತಿಗೆ ತುಂಬ ನಾಚಿಕೆಯಾಗಿತ್ತು; ಅವನು ಬಗ್ಗಿಸಿದ ಕತ್ತೆತ್ತಲಿಲ್ಲ. ಅವರನ್ನು ನೋಡಿ ರತ್ನಪ್ರಭೆಯು ‘ಆರ್ಯಪುತ್ರ! ಇಂಥ ಬಾಲ್ಯಸ್ನೇಹಿತರಾದ ಸಚಿವರನ್ನು ಪಡೆದಿರುವ ನೀನು ಪುಣ್ಯವಂತ; ಇಂಥ ಸ್ನೇಹಪರನಾದ ಪ್ರಭುವನ್ನು ಪಡೆದಿರುವ ಅವರೂ ಪುಣ್ಯವಂತರು. ಇದು ಪೂರ್ವಕರ್ಮದ ಋಣಾನುಬಂಧವೇ ಸರಿ!’ ಎಂದಳು. ತಪಂತಕನು ಆ ಮಾತನ್ನು ಕೇಳಿ ‘ಪೂರ್ವಕರ್ಮವಶದಿಂದಲೇ ಇವನು ನಮ್ಮ ಪ್ರಭುವಾಗಿದ್ದಾನೆ ಎಂಬ ಮಾತು ಸತ್ಯ!’ ಎಂದು ಈ ಕಥೆಯನ್ನು ಹೇಳಿದನು:-


### ಅಜರ ರಾಜನ ಕಥೆ


ವಿಲಾಸಪುರವೆಂಬ ಊರಿನಲ್ಲಿ ವಿನಯಶೀಲನೆಂಬ ರಾಜನಿದ್ದನು. ಅವನಿಗೆ ಕಮಲಪ್ರಭೆಯೆಂಬ ಹೆಂಡತಿಯಿದ್ದಳು. ಅವನಿಗೆ ಮುಪ್ಪಿನ ಚಿಹ್ನೆಗಳು ಕಾಣಲು, ಅವನು ‘ಈ ನರೆತು ಬಾಡಿದ ಮುಖವನ್ನು ಮಹಾರಾಣಿಗೆ ಹೇಗೆ ತೋರಿಸಲಿ!’ ಎಂದು ದುಃಖಗೊಂಡು, ತರುಣಚಂದ್ರನೆಂಬ ವೈದ್ಯನನ್ನು ಕರೆಸಿ ಮುಪ್ಪನ್ನು ತಡೆಯುವುದಕ್ಕೆ ಏನಾದರೂ ಉಪಾಯವುಂಟೇ ಎಂದು ವಿಚಾರಮಾಡಿದನು. ಅವನು, ‘ಇದೆ; ಎಂಟು ತಿಂಗಳ ಕಾಲ ನೀನೊಬ್ಬನೇ ನೆಲಮಾಳಿಗೆಯಲ್ಲಿದ್ದುಕೊಂಡು ಔಷಧಸೇವನೆಮಾಡಿದರೆ ಈ ಮುಪ್ಪನ್ನು ನಿವಾರಿಸಬಹುದು!’ ಎಂದನು. ಮಂತ್ರಿಗಳು ‘ಇದೆಲ್ಲಾ ಧೂರ್ತರು ಕಟ್ಟುವ ಆಟ; ಹೋದ ವಯಸ್ಸು ಎಲ್ಲಾದರೂ ಹಿಂತಿರುಗಿ ಬರುವುದುಂಟೇ?’ ಎಂದು ಮುಂತಾಗಿ ಹೇಳಿದರೂ ಅದು ಅವನ ಮನಸ್ಸಿಗೇ ಅಂಟಲಿಲ್ಲ. ವೈದ್ಯನು ಔಷಧ ಮೊದಲಾದುವುಗಳನ್ನು ಮಾಡಿಕೊಡುವುದಕ್ಕೆಂದು ಒಬ್ಬ ಆಳನ್ನಿಟ್ಟುಕೊಂಡು ಅವನೊಡನೆಯೂ ರಾಜನೊಡನೆಯೂ ನೆಲಮಾಳಿಗೆಯನ್ನು ಸೇರಿಕೊಂಡು ಆರು ತಿಂಗಳವರೆಗೆ ಏನೇನೋ ಔಷಧಗಳನ್ನು ಕೊಟ್ಟನು. ಮುಪ್ಪು ಇನ್ನೂ ಹೆಚ್ಚಾಯಿತು. ಆಗ ಅವನಂತೆ ಇದ್ದ ಒಬ್ಬ ಯುವಕನನ್ನು ಕಂಡು ಮಾತನಾಡಿ, ಸುರಂಗದ ಮೂಲಕ ಅವನನ್ನು ನೆಲಮಾಳಿಗೆಗೆ ತಂದನು. ರಾಜನನ್ನು ಮಲಗಿದ್ದಾಗ ಕೊಂದು ಹಾಳುಬಾವಿಗೆ ಹಾಕಿ, ಸುರಂಗವನ್ನು ಮುಚ್ಚಿ, ಪ್ರಜೆಗಳನ್ನು ‘ಈ ಆರು ತಿಂಗಳಲ್ಲಿ ನಿಮ್ಮ ರಾಜನನ್ನು ಯುವಕನನ್ನಾಗಿ ಮಾಡಿದ್ದೇನೆ; ಇನ್ನೆರಡು ತಿಂಗಳಲ್ಲಿ ಅವನ ರೂಪ ಪೂರ್ತಿ ಬದಲಾಗಿಹೋಗುತ್ತದೆ; ಆದ್ದರಿಂದ ದೂರದಿಂದಲೇ ಸ್ವಲ್ಪ ಸ್ವಲ್ಪ ಬಗ್ಗಿ ನೋಡಿಕೊಂಡು ಹೋಗಿ!’ ಎಂದು ಕರೆದನು. ಹಾಗೆ ಬಂದಬಂದವರ ಹೆಸರು ಉದ್ಯೋಗಗಳನ್ನೆಲ್ಲಾ ಯುವಕನಿಗೆ ತಿಳಿಸುತ್ತಿದ್ದನು. ಅಂತಃಪುರದವರ ಪರಿಚಯವೂ ಆಯಿತು. ಅವಧಿ ಕಳೆದಕೂಡಲೆ ‘ರಾಜನು ಅಜರನಾದನು!’ ಎಂದು ಉಪಚಾರಗಳಿಂದ ಪುಷ್ಟಿಗೊಂಡಿದ್ದ ಆ ಯುವಕನನ್ನು ಹೊರಕ್ಕೆ ಬಿಟ್ಟನು. ಅವನು ಸ್ನಾನಮಾಡಿ ಮಂತ್ರಿಗಳೊಡನೆ ಸುಖವಾಗಿ ರಾಜ್ಯವಾಳುತ್ತಿದ್ದನು. ‘ಅಜರ’ ನೆಂದು ಅವನಿಗೆ ಹೆಸರಾಯಿತು. ಕಮಲಪ್ರಭೆ ಮೊದಲುಗೊಂಡು ಅಂತಃಪುರವೆಲ್ಲ ಅವನದಾಯಿತು. ಭೇಷಜಚಂದ್ರ ಪದ್ಮದರ್ಶನ ಎಂಬ ತನ್ನ ಸ್ನೇಹಿತರಿಗೆ ಆನೆ ಕುದುರೆ ಗ್ರಾಮಗಳನ್ನು ಕೊಟ್ಟು ತನಗೆ ಸರಿಸಮಾನರನ್ನಾಗಿ ಮಾಡಿಕೊಂಡನು; ಆದರೆ ವೈದ್ಯ ತರುಣಚಂದ್ರನಲ್ಲಿ ಅವನಿಗೆ ಅಷ್ಟು ವಿಶ್ವಾಸವಿರಲಿಲ್ಲ. ಅವನು ಸತ್ಯಧರ್ಮಗಳಿಲ್ಲದವನೆಂದು ಅವನು ಮನಗಂಡಿದ್ದನು. ಒಂದುಸಾರಿ ಆ ವೈದ್ಯನು ‘ಏನಯ್ಯಾ! ನನ್ನನ್ನು ಗಣನೆಗೇ ತಾರದೆ ಮನಸ್ಸು ಬಂದಹಾಗೆ ನಡೆಸುತ್ತಿದ್ದೀಯೆ? ನಿನ್ನನ್ನು ರಾಜಪದವಿಗೆ ತಂದವನು ನಾನು ಎಂಬುದು ಮರೆತುಹೋಯಿತೋ?’ ಎಂದು ಕೇಳಿದನು. ರಾಜನು ‘ನೀನು ನಿಜವಾಗಿ ಮೂರ್ಖ! ಯಾರಿಗೆ ಯಾರು ಏನು ಮಾಡಿಯಾರು, ಏನು ಕೊಟ್ಟಾರು? ಕೊಡುವುದು ಪ್ರಾಕ್ತನ ಕರ್ಮ! ಆದ್ದರಿಂದ ಅಹಂಕಾರ ಪಡಬೇಡ; ಇದು ನನಗೆ ತಪಸ್ಸಿನಿಂದ ಬಂದದ್ದು; ಇದನ್ನು ಸಧ್ಯದಲ್ಲಿಯೇ ನಿನಗೆ ಪ್ರತ್ಯಕ್ಷವಾಗಿ ತೋರಿಸಿಕೊಡುತ್ತೇನೆ’ ಎಂದನು. ವೈದ್ಯನು ಸುಮ್ಮನಾದನು. ಮರುದಿನ ಅಜರರಾಜನು ಅವನೊಡನೆಯೂ ಇತರರೊಡನೆಯೂ ನದಿಯ ತೀರದಲ್ಲಿ ಸುತ್ತಾಡುತ್ತ ಪ್ರವಾಹದಲ್ಲಿ ಐದು ಹೊಂದಾವರೆಗಳು ಕೊಚ್ಚಿಕೊಂಡು ಬಂದದ್ದನ್ನು ನೋಡಿದನು. ಅವುಗಳನ್ನು ಭೃತ್ಯರಿಂದ ತರಿಸಿ, ವೈದ್ಯನಿಗೆ ತೋರಿಸಿ, ‘ನದೀತೀರದಲ್ಲೇ ಮೇಲಕ್ಕೆ ಹೋಗಿ, ಈ ತಾವರೆಗಳು ಎಲ್ಲಿಂದ ಬರುತ್ತವೆ ತಿಳಿದು ಬಾ! ನನಗೆ ಇದು ತುಂಬ ಕುತೂಹಲವುಂಟುಮಾಡಿದೆ!’ ಎಂದು ಅವನನ್ನು ಕಳುಹಿಸಿದನು. ಅವನು ಹಾಗೆಯೇ ಹೋಗಿ ಮೇಲೆ ನದೀತೀರದಲ್ಲಿ ಒಂದು ಶಿವಾಲಯವನ್ನು ಕಂಡನು. ಅದರ ಪಕ್ಕದಲ್ಲಿ ಒಂದು ದೊಡ್ಡ ಆಲದ ಮರವಿತ್ತು. ಆ ಮರದಿಂದ ಒಂದು ಅಸ್ಥಿಪಂಜರ ತೂಗಾಡುತ್ತಿತ್ತು. ಆಯಾಸವಾಗಿದ್ದದ್ದರಿಂದ ಅಲ್ಲಿ ಸ್ನಾನಮಾಡಿ ದೇವರನ್ನು ಪೂಜಿಸಿ ಕುಳಿತುಕೊಂಡನು. ಮಳೆ ಬಂತು. ಆ ಅಸ್ಥಿಪಂಜರದ ಮೇಲೆ ಬಿದ್ದ ಹನಿಗಳು ನದಿಗೆ ಸೇರಿದ ಕೂಡಲೆ ಅವು ಹೊಂದಾವರೆಗಳಾಗುತ್ತಿದ್ದದ್ದು ಕಂಡುಬಂತು. ಅದನ್ನು ನೋಡಿ ಅವನು ಆಶ್ಚರ್ಯಗೊಂಡು ‘ಯಾರನ್ನು ಕೇಳಲಿ? ಈ ಕಾಡಿನಲ್ಲಿ ಯಾರೂ ಇಲ್ಲವಲ್ಲ! ಬ್ರಹ್ಮಸೃಷ್ಟಿಯನ್ನು ಯಾರು ತಿಳಿದಾರು? ಈ ಹೊಂದಾವರೆಗಳು ಹುಟ್ಟುವ ರೀತಿಯನ್ನು ತಿಳಿದಾಯಿತಲ್ಲ, ಇನ್ನು ಈ ಅಸ್ಥಿಪಂಜರವನ್ನು ಈ ತೀರ್ಥದಲ್ಲಿ ಹಾಕಿಬಿಡುತ್ತೇನೆ; ನನಗೂ ಧರ್ಮ ಬರಲಿ; ಅದರ ಬೆನ್ನಮೇಲೆ ಹೊಂದಾವರೆಗಳು ಹುಟ್ಟಲಿ!’ ಎಂದುಕೊಂಡು ಮರದ ಮೇಲಿಂದ ಆ ಅಸ್ಥಿಪಂಜರವನ್ನು ತೆಗೆದು ಹೊಳೆಗೆ ಹಾಕಿದನು. ಆ ದಿನವೆಲ್ಲಾ ಅಲ್ಲಿಯೇ ಇದ್ದು ಮರುದಿನ ಹೊರಟು ವಿಲಾಸಪುರಕ್ಕೆ ಬಂದನು. ರಾಜನು ಅವನನ್ನು ಗುಟ್ಟಾಗಿ ಕಂಡು ‘ಏನಯ್ಯಾ, ತಿಳಿಯಿತೇ ಆ ಹೊಂದಾವರೆಗಳ ಮೂಲ? ಅದು ಉತ್ತಮವಾದ ಕ್ಷೇತ್ರ; ನೀನು ಆಲದ ಮರದಲ್ಲಿ ನೋಡಿದ ಅಸ್ಥಿಪಂಜರ ನನ್ನ ಪೂರ್ವಜನ್ಮದ ದೇಹದ್ದು; ನಾನು ಅಲ್ಲಿ ತಲೆಕೆಳಗಾಗಿ ಅನ್ನಾಹಾರಗಳಿಲ್ಲದೆ ತಪಸ್ಸು ಮಾಡಿ ದೇಹಬಿಟ್ಟೆ; ಆ ತಪಸ್ಸಿನ ಮಹಿಮೆಯಿಂದ ಅದರ ಮೇಲೆ ಬಿದ್ದ ಹನಿಗಳು ಹೊಂದಾವರೆಗಳಾಗುತ್ತವೆ. ನೀನು ಆ ಅಸ್ಥಿಯನ್ನು ಹೊಳೆಯಲ್ಲಿ ಎಸೆದದ್ದು ಸರಿಯೇ; ನೀನು ಪೂರ್ವಜನ್ಮದಲ್ಲಿ ನನ್ನ ಸ್ನೇಹಿತನಾಗಿದ್ದೆ; ಈ ಭೇಷಜಚಂದ್ರ ಪದ್ಮದರ್ಶನರೂ ಪೂರ್ವಜನ್ಮದಲ್ಲಿ ನನಗೆ ಸ್ನೇಹಿತರಾಗಿದ್ದವರೇಯೆ; ಆ ತಪಸ್ಸಿನ ಪ್ರಭಾವದಿಂದ ನನಗೆ ಜಾತಿಸ್ಮರತ್ವವೂ ಈ ರಾಜ್ಯವೂ ಬಂದಿವೆ. ಇದನ್ನು ನಿನಗೆ ಪ್ರತ್ಯಕ್ಷಮಾಡಿಕೊಟ್ಟಿದ್ದೇನೆ. ಆದ್ದರಿಂದ ನನಗೆ ರಾಜ್ಯ ಕೊಡಿಸಿದೆ ಎಂದು ಅಹಂಕಾರಪಟ್ಟುಕೊಳ್ಳಬೇಡ; ಮನಸ್ಸಿಗೆ ನೆಮ್ಮದಿ ತಂದುಕೋ; ಪ್ರತಿಯೊಂದು ಪ್ರಾಣಿಯೂ ಹುಟ್ಟಿದಂದಿನಿಂದ ತನ್ನ ಪೂರ್ವಕರ್ಮವೃಕ್ಷದ ಫಲವನ್ನೇ ತಿನ್ನುವುದು!’ ಎಂದನು. ವೈದ್ಯನಿಗೆ ಸಮಾಧಾನವಾಯಿತು. ರಾಜನು ಅವನಿಗೆ ಸನ್ಮಾನ ಮಾಡಿ ಪುಣ್ಯಲಬ್ಧವಾದ ಸುಖವನ್ನು ಅಂತಃಪುರದೊಡನೆಯೂ ಸ್ನೇಹಿತರೊಡನೆಯೂ ನಿಷ್ಕಂಟಕವಾಗಿ ಅನುಭವಿಸುತ್ತಿದ್ದನು.

ತಪಂತಕನು ಈ ಕಥೆಯನ್ನು ಹೇಳಿ ‘ದೇವ! ಹೀಗೆ ಎಲ್ಲ ಪ್ರಾಣಿಗಳಿಗೂ ಯಾವಾಗಲೂ, ಎಲ್ಲ ಶುಭಾಶುಭಗಳು ಉಂಟಾಗುವುದು ಅವುಗಳ ಹಿಂದಿನ ಕರ್ಮದಿಂದಲೇಯೆ; ಆದ್ದರಿಂದ ನೀನು ನಮ್ಮ ಒಡೆಯನಾಗಿರುವುದು ನಮ್ಮ ಪೂರ್ವಾರ್ಜಿತ ಪುಣ್ಯದಿಂದಲೇ ಎಂದು ನಾನು ತಿಳಿದುಕೊಂಡಿದ್ದೇನೆ; ಇಲ್ಲದಿದ್ದರೆ ನಮ್ಮಲ್ಲಿ ನೀನು ಇಷ್ಟು ಪ್ರಸನ್ನನಾಗಿರುವುದು ಹೇಗೆ?’ ಎಂದನು. ನರವಾಹನದತ್ತನೂ ಅವನ ಹೆಂಡತಿಯೂ ಈ ಅಪೂರ್ವವಾದ ಕಥೆಯನ್ನು ಕೇಳಿ ಸಂತೋಷಪಟ್ಟು, ಸ್ನಾನಮಾಡಿ ತಿಂಡಿತೀರ್ಥಗಳನ್ನು ಮುಗಿಸಿಕೊಂಡು ಅಂದಿನ ದಿನವನ್ನು ಸುಖವಾಗಿ ಕಳೆದರು.

೭.ಮರುದಿನ ನರವಾಹನದತ್ತನು ರತ್ನಪ್ರಭೆಯ ಮನೆಯಲ್ಲಿ ತನ್ನ ಸಚಿವರೊಡನೆ ಮಾತನಾಡುತ್ತ ಕುಳಿತಿದ್ದಾಗ, ಆ ಮನೆಯ ಅಂಗಳದಲ್ಲಿ ಇದ್ದಕ್ಕಿದ್ದಹಾಗೇ ಒಬ್ಬ ಗಂಡಸಿನ ಅಳುವು ಕೇಳಿಸಿತು. ಅದೇನೆಂದು ವಿಚಾರಿಸಲು ಚೇಟಿಯರು ಬಂದು ‘ಪ್ರಭು! ನಮ್ಮ ಕಂಚುಕಿಯಾದ ಧರ್ಮಗಿರಿಯು ಅಳುತ್ತಿದ್ದಾನೆ; ಯಾವನೋ ಬುದ್ಧಿಯಿಲ್ಲದ ಅವನ ಮಿತ್ರನೊಬ್ಬನು ಇಲ್ಲಿಗೆ ಬಂದು, ತೀರ್ಥಯಾತ್ರೆ ಹೋಗಿದ್ದ ಕಂಚುಕಿಯ ಅಣ್ಣನು ದೇಶಾಂತರದಲ್ಲಿ ಮೃತಿಹೊಂದಿದ ಸಂಗತಿಯನ್ನು ತಿಳಿಸಿದನು. ಅದನ್ನು ಕೇಳಿ ಕಂಚುಕಿಯು, ತಾನು ಅರಮನೆಯಲ್ಲಿದ್ದೇನೆ ಎಂಬುದನ್ನೂ ಮರೆತು ಶೋಕಪರವಶನಾಗಿ ಅಳುವುದಕ್ಕೆ ಮೊದಲುಮಾಡಿದನು. ಅವನನ್ನು ಮನೆಗೆ ಕರೆದುಕೊಂಡು ಹೋದರು!’ ಎಂದು ಹೇಳಿದರು. ಯುವರಾಜನಿಗೆ ಅದನ್ನು ಕೇಳಿ ದುಃಖವಾಯಿತು. ರತ್ನಪ್ರಭೆಯೂ ತುಂಬ ನೊಂದುಕೊಂಡು ‘ಪ್ರಿಯಬಂಧುಗಳು ಮೃತರಾದರೆ ಆ ದುಃಖವನ್ನು ಸಹಿಸುವುದು ಕಷ್ಟ; ಬ್ರಹ್ಮನು ಮನುಷ್ಯರನ್ನು ಏಕೆ ಅಜರಾಮರರನ್ನಾಗಿ ಮಾಡಲಿಲ್ಲವೋ !’ ಎಂದಳು. ಅವಳ ಆ ಮಾತನ್ನು ಕೇಳಿ ಮರುಭೂತಿಯು ‘ದೇವಿ! ಮರ್ತ್ಯಲೋಕದಲ್ಲಿ ಇದು ಹೇಗೆ ಸಾಧ್ಯವಾದೀತು!’ ಎಂದು ಈ ಕಥೆಯನ್ನು ಹೇಳಿದನು: -


### ಚಿರಾಯು ನಾಗಾರ್ಜುನರ ಕಥೆ


ಚಿರಾಯುವೆಂಬ ನಗರದಲ್ಲಿ ಚಿರಾಯುವೆಂಬ ರಾಜನಿದ್ದನು; ಅವನಿಗೆ ಬೋಧಿಸತ್ವಾಂಶದಿಂದ ಜನಿಸಿದ ನಾಗಾರ್ಜುನನೆಂಬ ಮಂತ್ರಿಯಿದ್ದನು. ಅವನು ದಯಾಳು, ದಾನಶೀಲ, ವಿಜ್ಞಾನಿ; ನಾನಾ ಗಿಡಮೂಲಿಕೆಗಳ ಸ್ವರೂಪವನ್ನು ಅರಿತಿದ್ದವನು. ಅವನು ರಸಾಯನಪ್ರಯೋಗದಿಂದ ತನಗೂ ರಾಜನಿಗೂ ಮುಪ್ಪು ಬರದಂತೆಯೂ ದೀರ್ಘಾಯುಸ್ಸು ಇರುವಂತೆಯೂ ಮಾಡಿಕೊಂಡಿದ್ದನು. ಒಂದು ಸಾರಿ ಅವನ ಮಕ್ಕಳಲ್ಲೆಲ್ಲಾ ತುಂಬ ಪ್ರೀತಿಪಾತ್ರನಾಗಿದ್ದ ಮಗನೊಬ್ಬನು ಸತ್ತುಹೋದನು. ಆಗ ಅವನಿಗೆ ತುಂಬ ಸಂಕಟವಾಗಿ ಮರ್ತ್ಯರಿಗೆ ಮೃತ್ಯುಬರದಂತೆ ತಡೆಯುವ ಅಮೃತವನ್ನು ಮಾಡುವುದಕ್ಕೆ ಕುಳಿತನು. ಇನ್ನು ಒಂದು ಔಷಧವನ್ನು ಸೇರಿಸಿದ್ದರೆ ಅದು ಸಿದ್ಧವಾಗುತ್ತಿತ್ತು. ಅದಕ್ಕೆ ಕಾಲನಿರೀಕ್ಷಣೆಯಲ್ಲಿದ್ದಾಗ, ದೇವೇಂದ್ರನಿಗೆ ಅದು ತಿಳಿಯಿತು. ಅವನು ಅಶ್ವಿನೀದೇವತೆಗಳನ್ನು ಕರೆದು ‘ನೀವು ನಾಗಾರ್ಜುನನ ಹತ್ತಿರಕ್ಕೆ ಹೋಗಿ ನನ್ನ ಮಾತಿನಿಂದ ಹೀಗೆಂದು ಹೇಳಿ:- ಮಂತ್ರಿಯಾಗಿದ್ದೂ ಇದೇನು ನೀನು ಆರಂಭಿಸಿರುವ ಅನೀತಿಯ ಕೆಲಸ? ನೀನೇನು ಬ್ರಹ್ಮನನ್ನು ಗೆಲ್ಲುವುದಕ್ಕೆ ಹೊರಟಿದ್ದೀಯೋ? ಮರಣವೆಂಬುದು ಮನುಷ್ಯಧರ್ಮ.ಅಮೃತವನ್ನು ಸಿದ್ಧ ಮಾಡಿ ಅವರನ್ನು ಅಮರರನ್ನಾಗಿ ಮಾಡಬೇಕೆಂದಿದ್ದೀಯಾ? ಹಾಗಾದರೆ, ದೇವತೆಗಳಿಗೂ ಮನುಷ್ಯರಿಗೂ ವಿಶೇಷವೇನಿದ್ದೀತು? ಯಜ್ಞಮಾಡುವವರು ಮಾಡಿಸಿಕೊಳ್ಳುವವರು ಎಂಬ ವ್ಯವಸ್ಥೆಯೇ ಇಲ್ಲದೆ ಲೋಕಸ್ಥಿತಿಯು ಅಳಿದುಹೋದೀತು? ಆದ್ದರಿಂದ ನನ್ನ ಮಾತಿನಂತೆ ಈ ಅಮೃತಸಾಧನೆಯನ್ನು ನಿಲ್ಲಿಸಿಬಿಡು! ಇಲ್ಲದಿದ್ದರೆ ದೇವತೆಗಳು ಕೋಪಿಸಿಕೊಂಡು ಖಂಡಿತ ನಿನಗೆ ಶಾಪಕೊಡುತ್ತಾರೆ. ನಿನ್ನ ಮಗ ಹೋದನೆಂಬ ದುಃಖದಿಂದ ನೀನು ಈ ಕೆಲಸವನ್ನು ಕೈಕೊಂಡಿದ್ದೀಯೆ; ಅವನು ಸ್ವರ್ಗದಲ್ಲಿ ಸುಖವಾಗಿದ್ದಾನೆ!’ ಎಂದು ಅವರೊಡನೆ ಹೇಳಿಕಳುಹಿಸಿದನು. ನಾಗಾರ್ಜುನನು ಈ ಮಾತನ್ನು ಕೇಳಿ ವಿಷಣ್ಣನಾಗಿ ‘ಇಂದ್ರನ ಮಾತನ್ನು ನಡೆಸದಿದ್ದರೆ, ದೇವತೆಗಳೇಕೆ, ಈ ಅಶ್ವಿನೀದೇವತೆಗಳೇ ನನಗೆ ಶಾಪಕೊಡಬಹುದು; ಆದ್ದರಿಂದ ಈ ಅಮೃತಸಾಧನೆ ಇರಲಿ; ಮಗನೇನೋ ಪೂರ್ವಪುಣ್ಯದಿಂದ ಸದ್ಗತಿಯನ್ನು ಪಡೆದಿದ್ದಾನೆ!’ ಎಂದುಕೊಂಡು ಅಶ್ವಿನೀದೇವತೆಗಳಿಗೆ ‘ಇಂದ್ರನ ಆಜ್ಞೆಯಂತೆ ಅಮೃತಮಾಡುವ ಕೆಲಸವನ್ನು ಅಷ್ಟಕ್ಕೇ ಬಿಟ್ಟಿದ್ದೇನೆ; ಇನ್ನೈದು ದಿನ ನೀವು ಬರದೆ ಇದ್ದಿದ್ದರೆ, ಅದು ಸಿದ್ಧವಾಗಿ ಲೋಕವು ಅಜರಾಮರವಾಗಿಬಿಡುತ್ತಿತ್ತು!’ ಎಂದು ಹೇಳಿ, ಅವರೆದುರಿಗೇ, ಭೂಮಿಯಲ್ಲಿ ಹೂಳಿ ಸಿದ್ಧವಾಗುತ್ತಿದ್ದ ಅಮೃತವನ್ನು ಅಷ್ಟಕ್ಕೇ ತೆಗೆದುಬಿಟ್ಟನು. ಅಶ್ವಿನೀದೇವತೆಗಳು ದೇವೇಂದ್ರನಿಗೆ ಇದನ್ನು ತಿಳಿಸಿದರು. ಅವನು ಸಂತೋಷಪಟ್ಟನು. ಇತ್ತ ರಾಜನು ತನ್ನ ಮಗನಾದ ಜೀವಹರನಿಗೆ ಯುವರಾಜ್ಯಾಭಿಷೇಕ ಮಾಡಲು ಅವನು ಹೋಗಿ ತಾಯಿಗೆ ನಮಸ್ಕಾರ ಮಾಡಿದನು. ಧನಪರೆಯೆಂಬ ಆ ರಾಣಿಯು ‘ಮಗು! ಯುವರಾಜಪದವಿ ಬಂತೆಂದು ಸುಮ್ಮನೆ ಏಕೆ ಸಂತೋಷಪಡುತ್ತೀಯೆ? ನಿನ್ನಂತೆ ನಿನ್ನ ತಂದೆಯ ಮಕ್ಕಳೆಷ್ಟೋ ಜನ ಯುವರಾಜರಾಗಿ ಹೋದರು; ಯಾರಿಗೂ ರಾಜ್ಯ ಬೇರೆ ಬರಲಿಲ್ಲ; ನಾಗಾರ್ಜುನನು ಅವನಿಗೆ ಒಂದು ಸಾರಿ ರಸಾಯನವನ್ನು ಕೊಟ್ಟರೆ ಒಂದು ನೂರು ವರ್ಷ ಆಯುಸ್ಸು ಹೆಚ್ಚುತ್ತದೆ; ಇದು ಎಂಟನೆಯ ಸಾರಿ; ಇನ್ನೂ ಎಷ್ಟು ಸಾರಿ ಹೀಗೇ ನಡೆಯಬೇಕೋ!’ ಎಂದಳು. ಯುವರಾಜನಿಗೆ ತುಂಬ ಕೊರಗುಂಟಾಯಿತು. ಆಗ ರಾಣಿಯು, ‘ನಿನಗೆ ರಾಜ್ಯ ಬೇಕಾದರೆ ಒಂದು ಉಪಾಯಮಾಡು; ಈ ನಾಗಾರ್ಜುನ ಮಂತ್ರಿಯು ಪ್ರತಿನಿತ್ಯವೂ ಸ್ನಾನಾಹ್ನಿಕಗಳನ್ನು ಮಾಡಿಕೊಂಡು ಊಟದ ಹೊತ್ತಿನಲ್ಲಿ ಯಾರಿಗೇನು ಬೇಕು ಎಂದು ಕೂಗಿಸುತ್ತಾನೆ. ಆಗ ನೀನು ಹೋಗಿ ಅವನ ತಲೆಯನ್ನು ಕೇಳು; ಅವನು ಸತ್ತರೆ ರಾಜನೂ ಸತ್ತಾನು ಅಥವಾ ತಪೋವನಕ್ಕೆ ಹೋದಾನು; ಆಗ ನಿನಗೆ ರಾಜ್ಯ ಸಿಕ್ಕುತ್ತದೆ; ಇದಕ್ಕೆ ಬೇರೆ ಮಾರ್ಗವೇ ಇಲ್ಲ!’ ಎಂದಳು. ತಂದೆಗಿಂತಲೂ ರಾಜ್ಯವೇ ಹೆಚ್ಚಾಯಿತು! ರಾಜಪುತ್ರನು ಮರುದಿನ ಹಾಗೆಯೇ ನಾಗಾರ್ಜುನನ ಮನೆಗೆ ಹೋಗಿ ಅವನ ತಲೆಯನ್ನು ಕೇಳಿದನು. ಅವನು ‘ಮಗು! ನನ್ನ ತಲೆಯನ್ನು ತೆಗೆದುಕೊಂಡು ನೀನು ಏನು ಮಾಡುತ್ತೀಯೆ? ಅದರಲ್ಲಿರುವುದು ಮೂಳೆ ಮಾಂಸ ಕೂದಲು ಇಷ್ಟೇತಾನೇ? ಅದರಿಂದ ನಿನಗೇನು ಉಪಯೋಗ? ಇಷ್ಟರಮೇಲೆ, ನಿನಗೆ ಅದರಿಂದ ಪ್ರಯೋಜನವಿರುವುದಾದರೆ ಅದನ್ನು ಕತ್ತರಿಸಿ ತೆಗೆದುಕೋ!’ ಎಂದು ಹೇಳಿದನು. ಆದರೆ ರಾಜಪುತ್ರನು ಎಷ್ಟು ಕಡಿದರೂ ಕತ್ತು ಕತ್ತರಿಸಲೇ ಒಲ್ಲದು; ಎಷ್ಟೋ ಕತ್ತಿಗಳು ಹೊಡೆದು ಹೊಡೆದು ಮುರಿದುಹೋದವು! ರಸಾಯನಸೇವನೆಯಿಂದ ಅವನ ದೇಹ ಅಷ್ಟು ಗಟ್ಟಿಯಾಗಿತ್ತು. ಅಷ್ಟುಹೊತ್ತಿಗೆ ಇದು ರಾಜನ ಕಿವಿಗೆ ಬಿತ್ತು. ಅವನು ಬಂದು ಅಡ್ಡಿಪಡಿಸಿದನು. ನಾಗಾರ್ಜುನನು ‘ಮಹಾರಾಜ! ನಾನು ಇದುವರೆಗೆ ತೊಂಬತ್ತೊಂಬತ್ತು ಜನ್ಮಗಳಲ್ಲಿ ಹೀಗೆಯೇ ತಲೆ ಕೊಟ್ಟಿದ್ದೇನೆ; ಇದು ನೂರನೆಯದು; ಆದ್ದರಿಂದ ಅಡ್ಡಿಪಡಿಸದಿರು; ಅರ್ಥಿಯು ತನ್ನ ಇಷ್ಟವನ್ನು ಪಡೆಯದೆ ಹೋಗುವುದು ಬೇಡ!’ ಎಂದು ಅವನನ್ನು ಆಲಿಂಗಿಸಿಕೊಂಡು, ತನ್ನ ಕೋಶದಿಂದ ಒಂದು ಚೂರ್ಣವನ್ನು ತಂದು ಅದನ್ನು ಕತ್ತಿಯ ಬಾಯಿಗೆ ಸವರಿ ‘ಈಗ ಹೊಡಿ!’ ಎಂದನು. ರಾಜಪುತ್ರನು ಹೊಡೆದನು; ಕಮಲಪುಷ್ಪವನ್ನು ದಂಟಿನಿಂದ ಕತ್ತರಿಸಿದಂತೆ ತಲೆಯು ಕಡಿದುಬಿತ್ತು. ರಾಜನು ಪ್ರಾಣತ್ಯಾಗಕ್ಕೆ ಸಿದ್ಧನಾಗಲು, ‘ಮಹಾರಾಜ! ಅಕಾರ್ಯಮಾಡಬೇಡ; ನಿನ್ನ ಸ್ನೇಹಿತನಿಗಾಗಿ ವ್ಯಥೆಪಡಬೇಕಾದದ್ದಿಲ್ಲ; ಅವನು ಬುದ್ಧಗತಿಯನ್ನು ಪಡೆದಿದ್ದಾನೆ’ ಎಂದು ಅಶರೀರವಾಣಿಯಾಯಿತು. ಅದನ್ನು ಕೇಳಿ ಚಿರಾಯು ರಾಜನು ಸುಮ್ಮನಾದನು. ರಾಜ್ಯ ಬಿಟ್ಟು ಕಾಡಿಗೆ ಹೋಗಿ, ತಪಸ್ಸಿನಿಂದ ಕಾಲಕ್ರಮದಲ್ಲಿ ಪರಮಗತಿಯನ್ನು ಪಡೆದನು. ಆದರೆ ಜೀವಹರನು ಬಹುಕಾಲ ರಾಜ್ಯಭಾರ ಮಾಡಲಿಲ್ಲ; ನಾಗಾರ್ಜುನನ ಮಕ್ಕಳು ತಂದೆಯು ಹೋದ ದುಃಖದಿಂದ ಅವನನ್ನು ಕೊಂದರು. ಆ ದುಃಖದಿಂದ ಅವನ ತಾಯಿ ಎದೆಯೊಡೆದು ಸತ್ತಳು; ಅನ್ಯಾಯದ ದಾರಿಯಲ್ಲಿ ಹೋದರೆ ಒಳ್ಳೆಯದಾಗುತ್ತದೆಯೇ? ಇನ್ನೊಬ್ಬ ರಾಣಿಯ ಮಗನಾದ ಶತಾಯುವೆಂಬವನನ್ನು ಮಂತ್ರಿಗಳು ಸಿಂಹಾಸನದ ಮೇಲೆ ಕೂರಿಸಿದರು. ಹೀಗೆ ಮರ್ತ್ಯರಿಗೆ ಬರುವ ಮೃತ್ಯುವನ್ನು ಹೋಗಲಾಡಿಸಬೇಕೆಂದು ನಾಗಾರ್ಜುನನು ಪ್ರಯತ್ನಮಾಡಲು ದೇವತೆಗಳು ಅದನ್ನು ಸೈರಿಸಲಿಲ್ಲ. ಅವನೇ ಮೃತ್ಯುವಶನಾದನು. ಆದ್ದರಿಂದ ದುಃಖಬಹುಳವಾದ ಈ ಜೀವಲೋಕ ಅನಿತ್ಯವಾದದ್ದೇ; ಯಾರು ಏನು ಮಾಡಿದರೂ ಬ್ರಹ್ಮ ಸಂಕಲ್ಪಕ್ಕೆ ವಿರುದ್ಧವಾಗಿ ಹೋಗುವುದಕ್ಕಾಗುವುದಿಲ್ಲ! ಈ ಕಥೆಯನ್ನು ಕೇಳಿ ನರವಾಹನದತ್ತನು ಅಂದಿನ ಕಾರ್ಯಗಳನ್ನು ನೋಡಿಕೊಳ್ಳುವುದಕ್ಕಾಗಿ ಎದ್ದನು.

೮. ಮರುದಿನ ಅವನು ತಂದೆಯೊಡನೆಯೂ ಸ್ನೇಹಿತರೊಡನೆಯೂ ಆನೆ ಕುದುರೆ ಮುಂತಾದ ಪರಿವಾರದೊಡನೆಯೂ ಬೇಟೆಗಾಗಿ ಕಾಡಿಗೆ ಹೊರಟನು. ಬೇಟೆಯಾಡಿ ವಿಶ್ರಮಿಸಿಕೊಂಡು ಗೋಮುಖನೊಡನೆ ಕುದುರೆಯ ಮೇಲೆ ಮಗ್ಗಲು ಕಾಡಿಗೆ ಹೋಗಿ ಅಲ್ಲಿ ಗೋಲಿಯಾಡುತ್ತಿರಲು ಅದು ಅಲ್ಲಿ ಬರುತ್ತಿದ್ದ ಒಬ್ಬ ತಾಪಸಿಯ ತಲೆಯ ಮೇಲೆ ಬಿತ್ತು. ಅವಳು ಮುಗುಳುನಕ್ಕು ‘ಈಗಲೇ ನಿನಗೆ ಇಷ್ಟು ಮದವಿರಬೇಕಾದರೆ, ಕರ್ಪೂರಿಕೆಯನ್ನು ಮದುವೆಮಾಡಿಕೊಂಡಮೇಲೆ ಅದು ಎಷ್ಟಾಗುತ್ತದೆಯೋ ಏನೋ!’ ಎಂದಳು. ಅವನು ಅವಳನ್ನು ಸಮಾಧಾನಪಡಿಸಿ ವಿನಯದಿಂದ ಕರ್ಪೂರಿಕೆ ಯಾರು ಎಂದು ಕೇಳಿದನು. ಅವಳು ‘ಸಮುದ್ರದ ಆಚೆಯ ದಡದಲ್ಲಿ ಕರ್ಪೂರಸಂಭವವೆಂಬ ನಗರವಿದೆ. ಅಲ್ಲಿ ಕರ್ಪೂರಕನೆಂಬ ರಾಜನಿದ್ದಾನೆ. ಕರ್ಪೂರಿಕೆಯು ಅವನ ಮಗಳು; ಅವಳಿಗೆ ಗಂಡಸರೆಂದರೆ ಆಗದು. ಆದ್ದರಿಂದ ಮದುವೆ ಬೇಡವೆನ್ನುತ್ತಾಳೆ; ನೀನು ಹೋದರೆ ಒಪ್ಪುತ್ತಾಳೆ’ ಎಂದು ಆಕಾಶಕ್ಕೆ ನೆಗೆದು ಮಾಯವಾದಳು. ಕೂಡಲೆ ಅವನು ಕುದುರೆ ಹತ್ತಿ ದಕ್ಷಿಣ ದಿಕ್ಕಿನ ಕಡೆಗೆ ಹೊರಟನು; ಇಷ್ಟವಿಲ್ಲದಿದ್ದರೂ ಗೋಮುಖನು ಅವನ ಹಿಂದೆ ಹೊರಟನು; ವತ್ಸೇಶ್ವರನೂ ಅವನೊಡನೆ ಬಂದಿದ್ದ ಪರಿವಾರದವರೂ ನರವಾಹನದತ್ತನು ತನ್ನ ಮಿತ್ರರೊಡನೆ ಹಿಂದಿನಿಂದ ಬರುತ್ತಾನೆಂದುಕೊಂಡು ಊರಿಗೆ ಹೋದರು; ಅವನು ಎಷ್ಟು ಹೊತ್ತಾದರೂ ಬಾರದಿರಲು, ರತ್ನಪ್ರಭೆಯ ಮನೆಗೇನಾದರೂ ಹೋಗಿದ್ದಾನೋ ಎಂದು ವಿಚಾರಿಸಿದರು; ಅವಳು ನರವಾಹನದತ್ತನು ಕರ್ಪೂರಿಕೆಯನ್ನು ಹುಡುಕಿಕೊಂಡು ಹೋಗಿದ್ದನೆಂದೂ ಅವಳನ್ನು ಮದುವೆಮಾಡಿಕೊಂಡು ಗೋಮುಖನೊಡನೆ ಶೀಘ್ರವಾಗಿ ಬರುವನೆಂದೂ, ತನ್ನ ವಿದ್ಯಾಬಲದಿಂದ ತಿಳಿದು ಹೇಳಿದಳು; ಮತ್ತು ದಾರಿಯಲ್ಲಿ ಅವನಿಗೆ ತೊಂದರೆಯಾಗದಿರಲೆಂದು ಅವನ ಸಹಾಯಕ್ಕಾಗಿ ಮಾಯಾವತಿ ಎಂಬ ತನ್ನ ವಿದ್ಯೆಯನ್ನು ಕಳುಹಿಸಿದಳು. ಅವಳು ಕಾಡಿನಲ್ಲಿ ಹೋಗುತ್ತಿದ್ದ ನರವಾಹನದತ್ತನನ್ನು ಕಂಡು ತನ್ನನ್ನು ರತ್ನಪ್ರಭೆಯು ಕಳುಹಿಸಿದಳೆಂದು ತಿಳಿಸಿದಳು. ಅವಳ ಪ್ರಭಾವದಿಂದ ಅವನೂ ಗೋಮುಖನೂ ಹಸಿವು ನೀರಡಿಕೆಗಳ ಬಾಧೆಯಿಲ್ಲದೆ ಮುಂದುವರಿದು ಸಂಜೆಯ ಹೊತ್ತಿಗೆ ಒಂದು ಸರೋವರದ ಹತ್ತಿರಕ್ಕೆ ಬಂದರು. ಅಲ್ಲಿ ಹಣ್ಣು ತಿಂದು ನೀರು ಕುಡಿದು, ಕುದುರೆಗಳನ್ನು ಮರಕ್ಕೆ ಕಟ್ಟಿ ಹಾಕಿ, ತಾವು ಮರವೇರಿ ಕುಳಿತರು. ಒಂದು ಹೊತ್ತಿನಲ್ಲಿ ಕುದುರೆಯು ಗಟ್ಟಿಯಾಗಿ ಕೆನೆಯಿತು; ಬಗ್ಗಿನೋಡಲು ಒಂದು ಸಿಂಹವು ಬಂದಿತ್ತು. ರಾಜಪುತ್ರನು ಕೂಡಲೆ ತನ್ನ ಸೊಂಟದಲ್ಲಿದ್ದ ಚೂರಿಯನ್ನು ಸಿಂಹದ ಮೇಲೆ ಎಸೆದನು; ಅದು ಚುಚ್ಚಿಕೊಂಡಿದ್ದರೂ ಸಿಂಹವು ಆ ಕುದುರೆಯನ್ನು ಕೊಂದು ಇನ್ನೊಂದನ್ನೂ ಕೊಂದಿತು. ಆಗ ಅವನು ಗೋಮುಖನ ಹತ್ತಿರವಿದ್ದ ಕತ್ತಿಯನ್ನು ತೆಗೆದುಕೊಂಡು ಸಿಂಹದ ಮೇಲೆ ಎಸೆದನು. ಸಿಂಹವು ಎರಡು ತುಂಡಾಗಿ ಬಿತ್ತು. ಹೀಗೆ ಕುದುರೆಗಳು ಸಾಯಲು ಅವರು ಬೆಳಗಾದಮೇಲೆ ನಡೆದುಕೊಂಡು ಹೊರಟರು. ಹೊತ್ತುಹೋಗುವುದಕ್ಕಾಗಿ ಗೋಮುಖನು ಈ ಕಥೆಯನ್ನು ಹೇಳಿದನು:-


### ಇಂದೀವರಸೇನ ಅನಿಚ್ಛಾಸೇನರ ಕಥೆ


ಇರಾವತಿಯೆಂಬ ನಗರದಲ್ಲಿ ಪರಿತ್ಯಾಗಸೇನನೆಂಬ ರಾಜನಿದ್ದನು. ಅವನಿಗೆ ಇಬ್ಬರು ಹೆಂಡಿರು; ಒಬ್ಬಳು ಮಂತ್ರಿಯ ಮಗಳು; ಅವಳ ಹೆಸರು ಅಧಿಕಸಂಗಮೆ; ಇನ್ನೊಬ್ಬಳು ರಾಜನ ಮಗಳು; ಅವಳ ಹೆಸರು ಕಾವ್ಯಾಲಂಕಾರೆ. ಮಕ್ಕಳಿಲ್ಲದೆ, ಅವನೂ ಅವನ ಹೆಂಡತಿಯರೂ ಅಂಬಿಕೆಯನ್ನು ಆರಾಧಿಸಲು ಅವಳು ಕನಸಿನಲ್ಲಿ ಬಂದು ಎರಡು ಹಣ್ಣುಗಳನ್ನು ಕೊಟ್ಟು, ‘ಮಹಾರಾಜ! ಇವನ್ನು ನಿನ್ನ ಹೆಂಡತಿಯರಿಗೆ ಕೊಡು; ಅವರಲ್ಲಿ ಇಬ್ಬರು ವೀರಪುತ್ರರು ಹುಟ್ಟುತ್ತಾರೆ!’ ಎಂದು ಹೇಳಿದಳು. ಮರುದಿನ ಅಧಿಕಸಂಗಮೆಗೆ ಒಂದು ಹಣ್ಣನ್ನು ಕೊಟ್ಟು ಇನ್ನೊಂದನ್ನು ಕಾವ್ಯಾಲಂಕಾರೆಗೆ ಕೊಡಲೆಂದು ತಲೆದಿಂಬಿನ ಕೆಳಗೆ ಇಟ್ಟುಕೊಂಡು ಮಲಗಿದ್ದನು; ಅಧಿಕಸಂಗಮೆಯು ತನ್ನ ಹಣ್ಣನ್ನು ತಿಂದದ್ದಲ್ಲದೆ, ತನಗೆ ಇಬ್ಬರು ಮಕ್ಕಳಾಗಲೆಂಬ ಆಸೆಯಿಂದ ರಾಜನ ದಿಂಬಿನ ಕೆಳಗಿದ್ದ ಇನ್ನೊಂದು ಹಣ್ಣನ್ನೂ ತೆಗೆದುಕೊಂಡು ತಿಂದುಬಿಟ್ಟಳು. ಅದರಿಂದ ಕಾವ್ಯಾಲಂಕಾರೆಗ ಆಶಾಭಂಗವೂ ದುಃಖವೂ ಉಂಟಾದುವು. ಸಕಾಲದಲ್ಲಿ ಮೊದಲನೆಯ ಹೆಂಡತಿಗೆ ಇಬ್ಬರು ಮಕ್ಕಳಾದರು. ದೊರೆಯು ಅವರಿಗೆ ಇಂದೀವರಸೇನ ಅನಿಚ್ಛಾಸೇನ ಎಂದು ಹೆಸರಿಟ್ಟನು. ಎರಡನೆಯ ಹೆಂಡತಿಗೆ ಹೊಟ್ಟೆಯಕಿಚ್ಚು ಹುಟ್ಟಿತು. ಹುಡುಗರು ಬೆಳೆದು ಶಸ್ತ್ರಾಸ್ತ್ರ ಸಂಪನ್ನರಾಗಿ ದಿಗ್ವಿಜಯಕ್ಕೆ ಹೊರಟರು. ಜೊತೆಯಲ್ಲಿ ಅವರ ಅಜ್ಜನೂ ಮಂತ್ರಿಯೂ ಆದ ಪ್ರಥಮಸಂಗಮನೂ ಹೊರಟನು. ‘ದಾರಿಯಲ್ಲಿ ನಿಮಗೇನಾದರೂ ಕಷ್ಟಬಂದರೆ ಅಂಬಿಕೆಯನ್ನು ಪ್ರಾರ್ಥಿಸಿಕೊಳ್ಳಿ; ಅದು ನಿವಾರಣೆಯಾಗುತ್ತದೆ; ನೀವು ಅವಳ ವರದಿಂದ ಹುಟ್ಟಿದವರು!’ ಎಂದು ರಾಜನು ಅವರಿಗೆ ಹೇಳಿಕಳುಹಿಸಿದನು. ಅವರು ಪೂರ್ವದಿಕ್ಕನ್ನು ಗೆದ್ದು ದಕ್ಷಿಣಕ್ಕೆ ಹೊರಟರು. ಅದನ್ನು ಕೇಳಿದ ಅವರ ಮಲತಾಯಿಯು ಹೊಟ್ಟೆಯಕಿಚ್ಚಿನಿಂದ ಅವರ ಶಿಬಿರದಲ್ಲಿದ್ದ ಸಾಮಂತರಿಗೆ ರಾಜನೇ ಬರೆದಂತೆ ‘ನನ್ನ ಮಕ್ಕಳು ತಮ್ಮ ಭುಜದರ್ಪದಿಂದ ಭೂಮಿಯನ್ನು ಗೆದ್ದು ನನ್ನನ್ನು ಕೊಂದು ನನ್ನ ರಾಜ್ಯವನ್ನು ಅಪಹರಿಸಬೇಕೆಂದಿದ್ದಾರೆ; ಆದ್ದರಿಂದ, ನನ್ನಲ್ಲಿ ಭಕ್ತಿಯಿರುವುದಾದರೆ ನೀವು ಹಿಂದುಮುಂದು ನೋಡದೆ ಅವರಿಬ್ಬರನ್ನೂ ಕೊಂದುಬಿಡಿ!’ ಎಂದು ಕಾಗದ ಬರೆದು ಕಳುಹಿಸಿದಳು. ಅವರು ಅದನ್ನು ಓದಿಕೊಂಡು, ಅಂದಿನ ರಾತ್ರಿ ಮಂತ್ರಾಲೋಚನೆ ನಡೆಸಿ, ರಾಜಪುತ್ರರನ್ನು ಕೊಲ್ಲುವುದಕ್ಕೆ ನಿರ್ಧರಿಸಿದರು. ಅವರಲ್ಲಿ ಒಬ್ಬನು ರಾಜಪುತ್ರರಿಗೆ ಸ್ನೇಹಿತನಾಗಿದ್ದದ್ದರಿಂದ ಅದನ್ನು ಅವರಿಗೆ ತಿಳಿಸಿಬಿಟ್ಟನು. ಆದ್ದರಿಂದ ಅಜ್ಜನೂ ಮೊಮ್ಮಕ್ಕಳೂ ಆ ರಾತ್ರಿಯೇ ಕುದುರೆ ಏರಿ ವಿಂಧ್ಯಾರಣ್ಯಕ್ಕೆ ಹೊರಟುಬಿಟ್ಟರು. ಮರುದಿನ ಬಿಸಿಲಿನ ಬೇಗೆಯಿಂದಲೂ ನೀರಡಿಕೆಯಿಂದಲೂ ಕುದುರೆಗಳು ಸತ್ತುಬಿದ್ದವು; ವೃದ್ಧಮಂತ್ರಿಗೂ ಅದೇ ಗತಿಯಾಯಿತು. ‘ನಮ್ಮ ಮಲತಾಯಿಯನ್ನು ಸಂತೋಷಪಡಿಸುವುದಕ್ಕಾಗಿ ರಾಜನು ನಿರಪರಾಧಿಗಳಾದ ನಮಗೆ ಇಷ್ಟೆಲ್ಲಾ ಕಷ್ಟಕೊಟ್ಟನೇ!’ ಎಂದುಕೊಂಡು ಅವರು ಅಂಬಿಕೆಯನ್ನು ಧ್ಯಾನಿಸಿದರು. ಅದರಿಂದ ಅವರ ಹಸಿವುಬಳಲಿಕೆಗಳು ಅಡಗಿ ಹೊಸ ಚೈತನ್ಯ ಮೂಡಿತು. ವಿಂಧ್ಯವಾಸಿನೀಕ್ಷೇತ್ರಕ್ಕೆ ಹೋಗಿ ಅಲ್ಲಿ ಅವರು ಅನ್ನಾಹಾರ ಬಿಟ್ಟು ದೇವಿಯ ಆರಾಧನೆಯಲ್ಲಿ ನಿರತರಾದರು. ಅತ್ತ ಆ ಸಾಮಂತರು ರಾಜಪುತ್ರರನ್ನು ಕಾಣದೆ, ಊರಿಗೆ ಬಂದು ರಾಜನಿಗೆ ಆ ಲೇಖನವನ್ನು ತೋರಿಸಿ ನಡೆದದ್ದನ್ನೆಲ್ಲಾ ತಿಳಿಸಿದರು. ಅವನು ಕ್ರೋಧಾಂಧನಾಗಿ ‘ನೀವು ಏನು ದಡ್ಡರು! ನಿಮಗೆ ಇಷ್ಟು ತಿಳಿಯಬೇಡವೇ? ಇದು ನಾನು ಬರೆದದ್ದಲ್ಲ; ಅಷ್ಟು ಕಷ್ಟಪಟ್ಟು ಮಕ್ಕಳನ್ನು ಪಡೆದು ಅವರನ್ನು ಕೈಯಾರ ಕೊಲ್ಲಿಸುತ್ತೇನೆಯೇ? ನೀವು ಅವರನ್ನು ಕೊಂದುಬಿಡುತ್ತಿದ್ದಿರಿ; ಅವರ ಪುಣ್ಯದಿಂದಲೂ ಮಂತ್ರಿಯ ಬುದ್ಧಿಯಿಂದಲೂ ಅವರು ಬದುಕಿಕೊಂಡರು!’ ಎಂದು, ಆ ಕೃತ್ರಿಮದ ಕಾಗದವನ್ನು ತೆಗೆದುಕೊಂಡು ಹೋಗಿ ಕೊಟ್ಟಿದ್ದ ಕಾಯಸ್ಥನನ್ನು ಹಿಡಿತರಿಸಿ ವಿಚಾರಮಾಡಿದನು. ಕಾವ್ಯಾಲಂಕಾರೆಯ ತಳತಂತ್ರವು ಗೊತ್ತಾಗಲು ಅವಳನ್ನು ನೆಲಮಾಳಿಗೆಯಲ್ಲಿ ಸೆರೆಯಿಡಿಸಿದನು. ಇತ್ತ ವಿಂಧ್ಯವಾಸಿನಿಯು ರಾಜಪುತ್ರರ ಆರಾಧನೆಗಳಿಂದ ಪ್ರಸನ್ನಳಾಗಿ ಇಂದೀವರಸೇನನಿಗೆ ಒಂದು ಕತ್ತಿಯನ್ನು ಕೊಟ್ಟು ‘ಇದರಿಂದ ನೀವು ಯಾವ ಶತ್ರುವನ್ನು ಬೇಕಾದರೂ ಜಯಿಸಬಹುದು; ಮತ್ತು ಕೋರಿದ ಇಷ್ಟಾರ್ಥವೆಲ್ಲಾ ಕೈಗೂಡುತ್ತದೆ!’ ಎಂದು ಹೇಳಿದಳು. ಅವರು ಅದನ್ನು ತೆಗೆದುಕೊಂಡು ಹೊರಟು ಒಂದು ದೊಡ್ಡ ನಗರವನ್ನು ಸೇರಿದರು. ಊರಬಾಗಿಲಲ್ಲಿ ಕಾವಲಿದ್ದ ಒಬ್ಬ ರಾಕ್ಷಸನನ್ನು ಆ ಊರು ಯಾವುದು, ಯಾರದು, ಎಂದು ಕೇಳಿದರು. ಅವನು, ‘ಇದು ಶೈಲಪುರ; ಯಮದಂಷ್ಟ್ರನೆಂಬವನು ನಮ್ಮ ರಾಜ’ ಎಂದನು. ಅವನನ್ನು ಕೊಂದು ಊರೊಳಕ್ಕೆ ಹೋಗಿ ಯಮದಂಷ್ಟ್ರನನ್ನು ಕಂಡರು. ಅವನು ಸಿಂಹಾಸನದಲ್ಲಿ ಮಂಡಿಸಿದ್ದನು; ಅವನ ಒಂದು ಪಕ್ಕದಲ್ಲಿ ಒಬ್ಬ ರೂಪವತಿಯಾದ ಹೆಂಗಸೂ ಇನ್ನೊಂದು ಪಕ್ಕದಲ್ಲಿ ಒಬ್ಬ ಹುಡುಗಿಯೂ ಕುಳಿತಿದ್ದರು. ಇಂದೀವರಸೇನನು ಅವನೊಡನೆ ಕದನವಾರಂಭಿಸಿ ಅವನ ತಲೆಯನ್ನು ಕಡಿಯಲು ಕಡಿಕಡಿದಹಾಗೆಲ್ಲಾ ಅದು ಮತ್ತೆ ಮತ್ತೆ ಮೂಡುತ್ತಿತ್ತು. ಪಕ್ಕದಲ್ಲಿದ್ದ ಹುಡುಗಿಯು ಸನ್ನೆಮಾಡಲು, ಅದರಂತೆ ರಾಜಕುಮಾರನು ತಲೆಯನ್ನು ಕಡಿದು ಛಟ್ಟನೆ ಅದನ್ನು ಎರಡು ಹೋಳು ಮಾಡಿಹಾಕಿದನು. ಆಮೇಲೆ ಮತ್ತೆ ತಲೆ ಹುಟ್ಟಲಿಲ್ಲ; ರಾಕ್ಷಸನು ಸತ್ತುಹೋದನು. ಹೆಂಗಸರಿಗೆ ಸಂತೋಷವಾಯಿತು. ಅವರ ವೃತ್ತಾಂತವನ್ನು ಕೇಳಲು ಕಿರಿಯವಳು ‘ಈ ಶೈಲಪುರದಲ್ಲಿ ವೀರಭುಜನೆಂಬ ರಾಜನಿದ್ದನು; ಈ ರಾಕ್ಷಸನು ಆ ರಾಜನನ್ನೂ ಅವನ ಪರಿವಾರವನ್ನೂ ಕೊಂದುತಿಂದು, ಈ ಮದನದಂಷ್ಟ್ರೆ ರೂಪವತಿಯಾಗಿದ್ದಳೆಂದು ಕೊಲ್ಲದೆ ಅವಳನ್ನು ತನ್ನ ಹೆಂಡತಿಯಾಗಿ ಮಾಡಿಕೊಂಡನು. ನಾನು ಇವನ ತಂಗಿ ಖಡ್ಗದಂಷ್ಟ್ರೆ; ನಿನ್ನಲ್ಲಿ ಅನುರಾಗಗೊಂಡು ಸಂಜ್ಞೆಮಾಡಿದೆ!’ ಎಂದಳು. ಇಂದೀವರಸೇನನು ಗಾಂಧರ್ವ ವಿಧಿಯಿಂದ ಅವಳನ್ನು ಮದುವೆಯಾದನು. ಅಲ್ಲಿ ಕೆಲವು ದಿನವಿದ್ದು, ಧ್ಯಾನದಿಂದ ಒಂದು ವಿಮಾನವನ್ನು ನಿರ್ಮಿಸಿ, ಅದರೊಳಗೆ ಹೋಗಿ ತಮ್ಮ ವೃತ್ತಾಂತವನ್ನು ತಂದೆಗೆ ತಿಳಿಸುವಂತೆ ಅನಿಚ್ಛಾಸೇನನನ್ನು ಕಳುಹಿಸಿದನು. ತಾಯಿತಂದೆಗಳು, ಅವನನ್ನು ಕಂಡು ತುಂಬ ಸಂತೋಷಪಟ್ಟರು. ಕೆಲವು ದಿನಗಳಾದಮೇಲೆ ಅವನಿಗೆ ಒಂದು ಕೆಟ್ಟ ಕನಸು ಬಿತ್ತು. ಅಣ್ಣನಿಗೆ ಏನಾಗಿದೆಯೋ ಏನೋ ಎಂದು ಶಂಕಿಸಿ ಅವನು ತಾಯಿತಂದೆಗಳನ್ನೂ ಕರೆದುಕೊಂಡು ಅದೇ ವಿಮಾನದಲ್ಲಿ ಶೈಲಪುರಕ್ಕೆ ಬಂದನು. ಅರಮನೆಗೆ ಹೋಗಿ ನೋಡಲು ಅಣ್ಣನು ಜ್ಞಾನವಿಲ್ಲದೆ ಬಿದ್ದಿದ್ದನು. ಖಡ್ಗದಂಷ್ಟ್ರೆಯೂ ಮದನದಂಷ್ಟ್ರೆಯೂ ಅಳುತ್ತಿದ್ದರು. ಅದೇಕೆಂದು ವಿಚಾರಮಾಡಲು ಖಡ್ಗದಂಷ್ಟ್ರೆಯು “ನಿಮ್ಮಣ್ಣನು ಈ ಮದನದಂಷ್ಟ್ರೆಯೊಡನೆ ವಿಹರಿಸುತ್ತಿದ್ದನು; ಅದನ್ನು ಕಂಡು ನಾನು ಅವನನ್ನು ಗದರಿಸಿದುದಲ್ಲದೆ ‘ಇದೆಲ್ಲಾ ಈ ಕತ್ತಿಯಿದೆ ಎಂಬ ಹೆಮ್ಮೆಯಿಂದ ಮಾಡುತ್ತಿರುವ ಕೆಲಸ’ ಎಂದುಕೊಂಡು, ಅವನು ನಿದ್ರೆಯಲ್ಲಿದ್ದಾಗ ಅದನ್ನು ತೆಗೆದುಕೊಂಡು ಹೋಗಿ ಬೆಂಕಿಯಲ್ಲಿ ಹಾಕಿದೆ; ಅದು ಕಪ್ಪಾಯಿತು; ಇವನು ನಿಶ್ಚೇತನನಾಗಿ ಬಿದ್ದನು; ನಾವು ದುಃಖದಿಂದ ಪ್ರಾಣ ಕಳೆದುಕೊಳ್ಳಬೇಕೆಂದಿದ್ದೆವು; ಅಷ್ಟು ಹೊತ್ತಿಗೆ ನೀವು ಬಂದಿರಿ!’ ಎಂದಳು. ಆಗ ‘ರಾಜಪುತ್ರ! ನಿಮ್ಮ ಅಣ್ಣ ಸತ್ತಿಲ್ಲ; ಕತ್ತಿಗೆ ಅಪರಾಧವಾಯಿತಲ್ಲ ಎಂದು ದೇವಿ ಕೋಪಿಸಿಕೊಂಡದ್ದರಿಂದ ಅವನು ಮೂರ್ಛೆಹೋಗಿದ್ದಾನೆ; ಖಡ್ಗದಂಷ್ಟ್ರೆಯದೇನೂ ತಪ್ಪಿಲ್ಲ; ಇವರಿಬ್ಬರೂ ಅವನ ಪೂರ್ವಜನ್ಮದ ಹೆಂಡಿರು; ವಿಂಧ್ಯವಾಸಿನಿಯನ್ನು ಪ್ರಾರ್ಥಿಸಿಕೋ; ಎಲ್ಲವೂ ಸರಿಹೋಗುತ್ತದೆ!’ ಎಂದು ಅಶರೀರವಾಣಿಯಾಯಿತು. ಅದರಂತೆ ಮಾಡಲು, ಕತ್ತಿ ಮೊದಲಿನಂತೆ ಬೆಳಗಿತು; ಅಣ್ಣನು ಮೂರ್ಛೆತಿಳಿದೆದ್ದನು. ಅನಂತರ ಎಲ್ಲರೂ ವಿಮಾನದಲ್ಲಿ ಕುಳಿತು ಇರಾವತಿಗೆ ಬಂದರು. ಮರುದಿನ ಇಂದೀವರಸೇನನು ತಾನು ಗೆದ್ದ ರಾಜ್ಯವನ್ನೆಲ್ಲಾ ತಂದೆಗೆ ಒಪ್ಪಿಸಿದನು. ಆಗ ಅವನಿಗೆ ಪೂರ್ವಜನ್ಮದ ನೆನಪಾಯಿತು; ತಂದೆಯನ್ನು ಕುರಿತು "ಅಪ್ಪಾ! ಹಿಮಾಲಯದ ತಪ್ಪಲಲ್ಲಿ ಮುಕ್ತಾಪುರವೆಂಬ ಊರಿದೆ; ಅಲ್ಲಿ ಮುಕ್ತಾಸೇನನೆಂಬ ವಿದ್ಯಾಧರ ರಾಜನಿದ್ದಾನೆ; ಅವನಿಗೆ ಪದ್ಮಸೇನ ರೂಪಸೇನ ಎಂಬ ಇಬ್ಬರು ಮಕ್ಕಳಾದರು. ಆದಿತ್ಯಪ್ರಭೆಯೆಂಬ ವಿದ್ಯಾಧರ ಕನ್ಯೆಯು ಪದ್ಮಸೇನನನ್ನು ವರಿಸಿ ಬಂದಳು; ಅದನ್ನು ತಿಳಿದು ಅವಳ ಸ್ನೇಹಿತೆಯಾದ ಚಂದ್ರವತಿಯೂ ಅವನನ್ನೇ ಮದುವೆಯಾದಳು; ಸವತಿಯರಾದಮೇಲೆ ಅವರು ಜಗಳವಾಡುವುದಕ್ಕೆ ಪ್ರಾರಂಭಿಸಿದರು. ಪದ್ಮಸೇನನಿಗೆ ಅದರಿಂದ ಬೇಸರವಾಗಿ ತಪೋವನಕ್ಕೆ ಹೋಗಲು ತಂದೆಯ ಅನುಜ್ಞೆಯನ್ನು ಬೇಡಿದನು. ತುಂಬ ನಿರ್ಬಂಧಪಡಿಸಲು ಅವನು ರೇಗಿ, ‘ನಿನಗೆ ತಪೋವನವೇತಕ್ಕೆ? ಮನುಷ್ಯಲೋಕಕ್ಕೆ ಹೋಗು! ಈ ಜಗಳಗಂಟಿಯಾದ ಆದಿತ್ಯಪ್ರಭೆಯು ರಾಕ್ಷಸಿಯಾಗಿದ್ದು ನಿನ್ನನ್ನು ಸೇರಲಿ; ಚಂದ್ರವತಿಯೂ ರಾಕ್ಷಸಿಯಾಗಿ ನಿನಗೆ ಪ್ರಿಯವನ್ನುಂಟುಮಾಡಿ ನಿನ್ನನ್ನು ಸೇರಲಿ; ರೂಪಸೇನನೂ ನಿನ್ನೊಡನೆಯೇ ಹುಟ್ಟಲಿ; ಮನುಷ್ಯ ಲೋಕದಲ್ಲಿಯೂ ಇಬ್ಬರು ಹೆಂಡಿರ ಕಾಟವನ್ನು ಸ್ವಲ್ಪ ಅನುಭವಿಸಿ ತಂದೆಗೆ ರಾಜ್ಯ ಗೆದ್ದುಕೊಟ್ಟು, ಜಾತಿಸ್ಮರತ್ವವನ್ನು ಪಡೆ; ಅನಂತರ ಎಲ್ಲರಿಗೂ ಶಾಪವಿಮೋಚನೆಯಾಗಲಿ!’ ಎಂದನು. ಆ ಪದ್ಮಸೇನನೇ ನಾನು; ರೂಪಸೇನನೇ ಈ ಅನಿಚ್ಛಾಸೇನ; ಆದಿತ್ಯಪ್ರಭೆಯೇ ಮದನದಂಷ್ಟ್ರೆ; ಚಂದ್ರಾವತಿಯೇ ಖಡ್ಗದಂಷ್ಟ್ರೆ; ನಮಗೆ ಈಗ ಶಾಪವಿಮೋಚನೆಯಾಯಿತು!’ ಎಂದು ಹೇಳಿದನು. ಅನಂತರ ಅವರು ಮನುಷ್ಯದೇಹಗಳನ್ನು ಬಿಟ್ಟು ವಿದ್ಯಾಧರರಾಗಿ ಮುಕ್ತಾಪುರಕ್ಕೆ ಹೋಗಿ ಮುಕ್ತಾಸೇನನಿಗೆ ನಮಸ್ಕರಿಸಿದರು. ಆದಿತ್ಯಪ್ರಭೆ ಚಂದ್ರವತಿಯರು ಸವತಿಮತ್ಸರವನ್ನು ಬಿಟ್ಟು ಸುಖವಾಗಿದ್ದರು.

ಗೋಮುಖನು ಈ ಕಥೆಯನ್ನು ಹೇಳಿ ‘ಹೀಗೆ, ದೊಡ್ಡವರಿಗೇ ದೊಡ್ಡ ಕಷ್ಟಗಳು ಬರಬೇಕಾದರೆ! ಸಣ್ಣವರಿಗೆ ಬರುವ ಕಷ್ಟವೂ ಅಷ್ಟರಲ್ಲೇ ಇರುತ್ತದೆ, ಸುಖವೂ ಅಷ್ಟರಲ್ಲೇ ಇರುತ್ತದೆ. ಕರ್ಪೂರಿಕೆಯನ್ನು ಪಡೆಯುವುದು ನಿನಗೇನೂ ಕಷ್ಟವಾಗುವುದಿಲ್ಲ!’ ಎಂದನು. ಮುಂದೆ ಒಂದು ಸರೋವರವು ಸಿಕ್ಕಲು, ಅಂದು ಅಲ್ಲಿ ತಂಗಿದರು.

೯. ಮರುದಿನ ಬೆಳಗ್ಗೆ ನರವಾಹನದತ್ತನು ಗೋಮುಖನನ್ನು ಎಬ್ಬಿಸಿ “ನಿನ್ನೆ ರಾತ್ರಿ ನನ್ನ ಕನಸಿನಲ್ಲಿ ದಿವ್ಯರೂಪುಳ್ಳ ಹುಡುಗಿಯೊಬ್ಬಳು ಬಿಳಿಯ ಸೀರೆಯುಟ್ಟು ಬಂದು ‘ಮಗು! ನಿಶ್ಚಿಂತನಾಗಿರು; ಇಲ್ಲಿಂದ ನೀನು ಸಮುದ್ರತೀರದಲ್ಲಿರುವ ಒಂದು ಆಶ್ಚರ್ಯನಗರಿಯನ್ನು ಸೇರಿ, ಅಲ್ಲಿ ವಿಶ್ರಮಿಸಿಕೊಂಡು, ಕರ್ಪೂರಸಂಭವಕ್ಕೆ ಹೋಗಿ ಕರ್ಪೂರಿಕೆಯನ್ನು ಪಡೆಯುತ್ತೀಯೆ!’ ಎಂದು ಹೇಳಿ ಅಂತರ್ಧಾನವಾದಳು! ಆಮೇಲೆ ಎಚ್ಚರವಾಯಿತು!" ಎಂದು ಹೇಳಿದನು. ಗೋಮುಖನು ಸಂತೋಷಪಟ್ಟು ‘ದೇವತೆಗಳು ನಿನಗೆ ಅನುಗ್ರಹಮಾಡಿದ್ದಾರೆ; ನಿನ್ನ ಕೆಲಸ ಬೇಗನೆ ನೆರವೇರುತ್ತದೆ!’ ಎಂದನು. ಅವರು ಅಲ್ಲಿಂದ ಹೊರಟು ಸಮುದ್ರತೀರವನ್ನು ಸೇರಿ ಅಲ್ಲಿ ಒಂದು ದೊಡ್ಡ ನಗರವನ್ನು ಕಂಡರು. ಅದನ್ನು ಪ್ರವೇಶಿಸಿ ಅದರ ಅಂಗಡಿಯ ಬೀದಿಯಲ್ಲಿ ಹೋಗುತ್ತಿರಲು, ವರ್ತಕರು ವಿಲಾಸಿನಿಯರು ಪೌರರು ಎಲ್ಲರೂ ಮರದಿಂದ ನಿರ್ಮಿತರಾಗಿದ್ದು ಜೀವವಿರುವವರಂತೆ ಓಡಾಡುತ್ತಿದ್ದುದನ್ನು ನೋಡಿದರು. ನಿರ್ಜೀವರಾದ್ದರಿಂದ ಅವರಾರನ್ನೂ ಮಾತನಾಡಿಸದೆ ಅವರು ಅರಮನೆಗೆ ಹೋದರು; ಅಲ್ಲಿ ಆನೆ ಕುದುರೆ ಮೊದಲಾದುವೂ ಹಾಗೇ ಇದ್ದವು; ಒಳಕ್ಕೆ ಹೋಗಿ ನೋಡಲು ರತ್ನಸಿಂಹಾಸನದ ಮೇಲೆ ಜೀವಂತನಾದ ಭವ್ಯಪುರುಷನೊಬ್ಬನು ಮಂಡಿಸಿರುವುದನ್ನು ನೋಡಿದರು; ಅವನ ಪ್ರತೀಹಾರಿಗಳೂ ಪರಿವಾರವೂ ಎಲ್ಲಾ ಮರದ ಯಂತ್ರಗಳೇ! ಅವನು ಎದ್ದು ಸ್ವಾಗತಿಸಿ ನರವಾಹನದತ್ತನನ್ನು ತನ್ನ ಆಸನದಲ್ಲಿಯೇ ಕುಳ್ಳಿರಿಸಿಕೊಂಡು ಅವನು ಯಾರು ಎಂತು ಎಂದು ಕೇಳಿದನು. ನರವಾಹನದತ್ತನು ತನ್ನ ವೃತ್ತಾಂತವನ್ನು ಹೇಳಿ ‘ನೀನು ಯಾರು? ಈ ಆಶ್ಚರ್ಯನಗರಿಯ ವಿಚಾರವೇನು?’ ಎಂದು ಕೇಳಲು, ಅವನು ಹೀಗೆಂದು ಹೇಳಿದನು:-


### ಪ್ರಾಣಧರ ರಾಜ್ಯಧರರ ಕಥೆ


ಕಾಂಚೀಪಟ್ಟಣದಲ್ಲಿ ಬಾಹುಬಲನೆಂಬ ರಾಜನಿದ್ದಾನೆ; ನಾವು ಅಲ್ಲಿಯ ಇಬ್ಬರು ಬಡಗಿ ಅಣ್ಣತಮ್ಮಂದಿರು. ಮಯಪ್ರಣೀತವಾದ ದಾರುತಂತ್ರಶಾಸ್ತ್ರದಲ್ಲಿ ವಿಶಾರದರಾದವರು; ನನ್ನ ಅಣ್ಣನ ಹೆಸರು ಪ್ರಾಣಧರ; ನನ್ನ ಹೆಸರು ರಾಜ್ಯಧರ; ನನ್ನ ಅಣ್ಣನು ಸೂಳೆಗಾರಿಕೆಗೆ ಬಿದ್ದು ತಂದೆಯ ಆಸ್ತಿಯನ್ನೆಲ್ಲಾ ಹಾಳುಮಾಡಿ ನನ್ನ ಸಂಪಾದನೆಗೂ ಕೈಯಿಟ್ಟನು; ನಾನೂ ಅಣ್ಣನೆಂಬ ಪ್ರೀತಿಯಿಂದ ಕೊಡುವಷ್ಟು ಕೊಟ್ಟೆ; ಆದರೆ ಅದು ಅವನಿಗೆ ಸಾಲದೆಹೋಯಿತು. ಆಗ ಅವನು ಹಗ್ಗದ ಮೂಲಕ ಹಾರುವ ಎರಡು ಕೀಲುಹಂಸಗಳನ್ನು ಮಾಡಿ, ರಾತ್ರಿ ಅವುಗಳನ್ನು ರಾಜನ ಖಜಾನೆಗೆ ಗವಾಕ್ಷಿಯ ಮೂಲಕ ಇಳಿಯಬಿಡುತ್ತಿದ್ದನು. ಅವು ತಮ್ಮ ಕೊಕ್ಕಿನಿಂದ ಪೆಟ್ಟಿಗೆಯ ಬಾಗಿಲು ತೆಗೆದು ಆಭರಣಾದಿಗಳನ್ನು ಕಚ್ಚಿ ತರುತ್ತಿದ್ದವು. ಅವನ್ನು ಮಾರಿ ಅವನು ಸೂಳೆಗೆ ಹಣ ತೆರುತ್ತಿದ್ದನು. ಹೀಗೆ ಹಗಲೆನ್ನದೆ ರಾತ್ರಿಯೆನ್ನದೆ ಅವನು ರಾಜನ ಕೋಶವನ್ನು ಸೂರೆಮಾಡುತ್ತಿದ್ದನು. ನಾನು ಎಷ್ಟೋ ತಡೆದೆ. ಆದರೆ ಅವನು ಕೇಳಲಿಲ್ಲ. ಕೆಟ್ಟಚಾಳಿ ಕಲಿತವನು ಸನ್ಮಾರ್ಗ ದುರ್ಮಾರ್ಗಗಳನ್ನು ನೋಡುತ್ತಾನೆಯೇ? ರಾತ್ರಿಯ ಹೊತ್ತು ಹಾಕಿದ ಬೀಗ ಅಗುಳಿ ಹಾಕಿದ ಹಾಗೆಯೇ ಇರುತ್ತಿತ್ತು; ಇಲಿಯಿಲ್ಲ, ಹೆಗ್ಗಣವಿಲ್ಲ; ಆದರೂ ನಿತ್ಯವೂ ಕಳುವಾಗುತ್ತಿತ್ತು. ಇದನ್ನು ನೋಡಿ ಕಳವಳಗೊಂಡು ಭಂಡಾರಿಯು ರಾಜನಿಗೆ ತಿಳಿಸಿದನು. ರಾಜನು ಕೋಶದೊಳಗೆ ಕೆಲವು ಕಾವಲವರನ್ನಿಟ್ಟು ಅವರಿಗೆ ಎಚ್ಚರವಾಗಿರುವಂತೆ ಆಜ್ಞೆಮಾಡಿದನು; ಅವರು ಗವಾಕ್ಷಿಯಿಂದ ಹಂಸಗಳು ಇಳಿಯಬಿದ್ದು ಆಭರಣಗಳನ್ನು ಎತ್ತಿಕೊಳ್ಳುತ್ತಿರಲು ಅವುಗಳ ಹಗ್ಗಗಳನ್ನು ಕತ್ತರಿಸಿಬಿಟ್ಟರು. ಆಗ ನನ್ನ ಅಣ್ಣನು ಓಡಿಬಂದು ‘ಖಜಾನೆಯ ರಕ್ಷಕರು ನನ್ನ ಹಂಸಗಳನ್ನು ಹಿಡಿದುಬಿಟ್ಟರು; ಆದ್ದರಿಂದ ನಾವು ಇಲ್ಲಿಂದ ಈ ಕೂಡಲೆ ಹೊರಟುಹೋಗಬೇಕು. ಮಾಯಾತಂತ್ರಗಳನ್ನು ಮಾಡುವವರೇ ನಾವು; ನಮ್ಮಿಂದಲೇ ಈ ಕಳ್ಳತನ ನಡೆದಿದೆ ಎಂದು ನಾಳೆ ಬೆಳಗ್ಗೆ ರಾಜನು ನಮ್ಮನ್ನು ಹಿಡಿಸಿಬಿಡುತ್ತಾನೆ! ಆದ್ದರಿಂದ ನನ್ನ ವಿಮಾನದಲ್ಲಿ ಹೊರಟುಹೋಗೋಣ; ಒಂದು ಸಲ ಅದರ ಕೀಲನ್ನು ಒತ್ತಿದರೆ ಅದು ಎಂಟುನೂರು ಯೋಜನ ಹೋಗುತ್ತದೆ!’ ಎಂದು ಕುಟುಂಬಸಹಿತನಾಗಿ ಅವನು ವಿಮಾನವನ್ನು ಹತ್ತಿದನು. ನಾನು ಹತ್ತಲಿಲ್ಲ. ಅವನು ಎಲ್ಲಿಯೋ ದೂರ ಹೋಗಿಬಿಟ್ಟನು. ಅವನು ಹೋದಮೇಲೆ ನನಗೂ ಭಯವಾಗಿ, ನಾನು ನನ್ನ ವಿಮಾನದಲ್ಲಿ ಹೊರಟೆ; ಇನ್ನೂರು ಯೋಜನ ಹೋದೆ; ಆಮೇಲೆ ಮತ್ತೂ ಇನ್ನೂರು ಯೋಜನ ಹೋದೆ; ಅನಂತರ ಸಮುದ್ರಕ್ಕೆ ತುಂಬ ಹತ್ತಿರವಾಗುತ್ತದೆಂದು ವಿಮಾನವನ್ನು ಬಿಟ್ಟು ಕಾಲು ನಡಗೆಯಿಂದ ಹೊರಟು ಈ ಊರಿಗೆ ಬಂದೆ; ಇದನ್ನು ನೋಡಿದರೆ ಬರಿಯದು. ಕುತೂಹಲದಿಂದ ಈ ಅರಮನೆಗೆ ಬಂದೆ. ರಾಜಯೋಗ್ಯವಾದ ಬಟ್ಟೆ ಬರೆ ಒಡವೆವಸ್ತು ಹಾಸಿಗೆಹೊದಿಕೆ ಮುಂತಾದವೆಲ್ಲವೂ ಇದ್ದವು. ಉದ್ಯಾನದ ಬಾವಿಯಲ್ಲಿ ಸ್ನಾನಮಾಡಿ, ಹಣ್ಣುಹಂಪಲನ್ನು ತಿಂದು ಹಾಸಿಗೆಯಲ್ಲಿ ಮಲಗಿಕೊಂಡು ‘ಇಲ್ಲಿ ಒಬ್ಬನೇ ಏನು ಮಾಡಲಿ? ನಾಳೆ ಬೆಳಗ್ಗೆ ಎಲ್ಲಿಗಾದರೂ ಹೋಗುತ್ತೇನೆ; ದೊರೆಯ ಹೆದರಿಕೆ ತಪ್ಪಿತಲ್ಲ! ಎಂದು ಯೋಚನೆ ಮಾಡುತ್ತ ನಿದ್ರೆಹೋದೆ. ಬೆಳಗಿನ ಜಾವದಲ್ಲಿ ನವಿಲ ಮೇಲೆ ಕುಳಿತ ದಿವ್ಯಪುರುಷನೊಬ್ಬನು ನನ್ನ ಕನಸಿನಲ್ಲಿ ಕಾಣಿಸಿಕೊಂಡು ‘ಅಯ್ಯಾ! ಇಲ್ಲಿಯೇ ವಾಸಮಾಡಿಕೊಂಡಿರು; ಎಲ್ಲಿಯೂ ಹೋಗಬೇಡ; ಊಟದ ಹೊತ್ತಿನಲ್ಲಿ ಈ ನಡುಮನೆಗೆ ಬಂದರೆ ಆಹಾರ ದೊರೆಯುತ್ತದೆ!’ ಎಂದು ಹೇಳಿ ಮಾಯವಾದನು. ಇದು ಕುಮಾರಸ್ವಾಮಿಯಿಂದ ನಿರ್ಮಿತವಾದ ದಿವ್ಯಸ್ಥಾನವೆಂದು ತಿಳಿದುಕೊಂಡು ಹಾಗೆಯೇ ಮಾಡಿದೆ. ಊಟದ ಹೊತ್ತು ಬಂದಾಗ ಬಂಗಾರದ ತಟ್ಟೆಯಲ್ಲಿ ಹಾಲು ತುಪ್ಪ ಅನ್ನ ಮುಂತಾದ ದಿವ್ಯ ಭೋಜನವು ಆಕಾಶದಿಂದ ಇಳಿದುಬಂತು. ನಾನು ಅಂದಿನಿಂದ ಇಲ್ಲೇ ಇದ್ದೇನೆ; ಕೇಳಿದ್ದೆಲ್ಲಾ ದೊರೆಯುತ್ತದೆ; ಹೆಂಡತಿ ಪರಿವಾರ ಮಾತ್ರ ಇಲ್ಲ; ಆದ್ದರಿಂದ ಈ ಯಂತ್ರದ ಜನಗಳನ್ನು ರಚಿಸಿದೆ; ಮರಗೆಲಸದವನಾದರೂ ರಾಜಲೀಲೆಯನ್ನು ನಡೆಸುತ್ತಿದ್ದೇನೆ - ಎಂದನು. ನರವಾಹನದತ್ತನೂ ಗೋಮುಖನೂ ತೋಟದ ಬಾವಿಯಲ್ಲಿ ಸ್ನಾನಮಾಡಿ ನಡುಮನೆಯಲ್ಲಿ ಊಟಮಾಡಿ ಪಾನಮಾಡಿ ತಾಂಬೂಲ ಹಾಕಿಕೊಂಡರು. ರಾತ್ರಿ ಕರ್ಪೂರಿಕೆಯ ಯೋಚನೆಯಲ್ಲಿ ನರವಾಹನದತ್ತನಿಗೆ ನಿದ್ರೆ ಬರದಿರಲು ರಾಜ್ಯಧರನು ‘ಏಕೆ ಚಿಂತಿಸುತ್ತೀಯೆ? ನಿನ್ನ ಪ್ರಿಯೆ ಲಭಿಸುತ್ತಾಳೆ; ಸತ್ತ್ವಶಾಲಿಗಳನ್ನು ಲಕ್ಷ್ಮಿಯು ತಾನಾಗಿಯೇ ಒಲಿಯುತ್ತಾಳೆ! ಇದು ನಾನು ಕಣ್ಣಾರೆ ಕಂಡದ್ದು!’ ಎಂದು ಈ ಕಥೆಯನ್ನು ಹೇಳಿದನು:-


### ಸುಖಧನನ ಕಥೆ


ನಾನು ಹಿಂದೆ ಹೇಳಿದ ಕಾಂಚೀರಾಜನ ಹತ್ತಿರ ಅರ್ಥಲೋಭನೆಂಬ ಪ್ರತೀಹಾರನಿದ್ದನು. ಅವನು ವ್ಯಾಪಾರವನ್ನು ಮಾಡುತ್ತಿದ್ದು, ಆಳುಗಳನ್ನು ನಂಬದೆ, ಅದಕ್ಕೆ ಮಾನಪರೆಯೆಂಬ ರೂಪವತಿಯಾದ ತನ್ನ ಹೆಂಡತಿಯನ್ನೇ ಬಿಡುತ್ತಿದ್ದನು. ಅವಳಿಗೆ ಅದು ಇಷ್ಟವಿರಲಿಲ್ಲ. ಆದರೆ ಅವಳ ರೂಪಿಗೂ ಮಧುರವಾದ ಮಾತಿಗೂ ಜನ ಬೆರಗಾಗಿ ಬರುತ್ತ ವ್ಯಾಪಾರ ಹೆಚ್ಚಲು, ಅವಳು ಬಟ್ಟೆಬರೆಗಳನ್ನಲ್ಲದೆ ಆನೆ ಕುದುರೆ ರತ್ನ ಮುಂತಾದುವುಗಳನ್ನೂ ವ್ಯಾಪಾರಮಾಡುವ ಹಾಗಾದಳು. ಗಂಡನಿಗೆ ಸಂತೋಷವಾಯಿತು. ಒಂದು ದಿನ ದೇಶಾಂತರದಿಂದ ಸುಖಧನನೆಂಬ ದೊಡ್ಡ ವರ್ತಕನೊಬ್ಬನು ಬಂದನು. ಆಗ ಅರ್ಥಲೋಭನು ಹೆಂಡತಿಯನ್ನು ಕರೆದು ‘ಪ್ರಿಯೆ ಆ ವರ್ತಕನು ಇಪ್ಪತ್ತುಸಾವಿರ ಕುದುರೆಗಳನ್ನೂ ಯಥೇಚ್ಛವಾದ ರೇಷ್ಮೆಬಟ್ಟೆಗಳನ್ನೂ ತಂದಿದ್ದಾನೆ. ನೀನು ಹೋಗಿ ಐದುಸಾವಿರ ಕುದುರೆಗಳನ್ನೂ, ಹತ್ತುಸಾವಿರ ಜೊತೆ ಬಟ್ಟೆಯನ್ನೂ ಕೊಂಡುಕೊಂಡು ಬಾ! ನನ್ನ ಐದು ಸಾವಿರ ಕುದುರೆಗಳನ್ನೂ ಆ ಐದುಸಾವಿರ ಕುದುರೆಗಳನ್ನೂ ರಾಜನಿಗೆ ಮಾರುತ್ತೇನೆ!’ ಎಂದು ಹೇಳಿ ಕಳುಹಿಸಿದನು.ಅವಳು ಅದರಂತೆ ಬಂದು ಕುದುರೆಗಳನ್ನು ಆರಿಸಿಕೊಳ್ಳುತ್ತಿರಲು, ಸುಖಧನನು ಅವಳ ರೂಪಿಗೆ ಆಸೆಪಟ್ಟು ಅವಳನ್ನು ಏಕಾಂತದಲ್ಲಿ ಕರೆದು ‘ನಿನಗೆ ಒಂದು ಬಟ್ಟೆಯನ್ನೂ ಕುದುರೆಯನ್ನೂ ನಾನು ದುಡ್ಡಿಗೆ ಮಾರುವುದಿಲ್ಲ. ಒಂದು ರಾತ್ರಿ ನನ್ನೊಡನೆ ಇರುವೆಯಾದರೆ ಐನೂರು ಕುದುರೆಗಳನ್ನೂ ಒಂದು ಸಾವಿರ ಬಟ್ಟೆಗಳನ್ನೂ ಕೊಡುತ್ತೇನೆ!’ ಎಂದನು. ಅದನ್ನು ಅವಳು ಗಂಡನಿಗೆ ತಿಳಿಸಿದಳು. ಅವನು ‘ಅಷ್ಟೊಂದು ಪ್ರತಿಫಲ ದೊರೆತರೆ ಅದರಲ್ಲಿ ತಪ್ಪೇನು? ಹೋಗು, ನಾಳೆ ಬೆಳಗ್ಗೆ ಬಾ!’ ಎಂದನು. ಈ ಮಾನಗೆಟ್ಟ ಮಾತನ್ನು ಕೇಳಿ ಮಾನಪರೆಯು ‘ಹೆಂಡತಿಯನ್ನು ಮಾರಿಕೊಳ್ಳುವ ಈ ಹೀನಸತ್ವನಿಗೆ ಧಿಕ್ಕಾರವಿರಲಿ! ಇವನು ಲೋಭದಿಂದ ಹಾಳಾಗಿಹೋಗಿದ್ದಾನೆ! ಒಂದು ರಾತ್ರಿಗೆ ನೂರಾರು ಕುದುರೆಗಳನ್ನೂ ಸಾವಿರಾರು ರೇಷ್ಮೆ ಮಡಿಗಳನ್ನೂ ಕೊಡುವ ಆ ಉದಾರಿಯೇ ನನ್ನ ಗಂಡನಾಗಲಿ!’ ಎಂದುಕೊಂಡು ಅವನಲ್ಲಿಗೆ ಹೋದಳು. ಅವನು ಸಂತೋಷಗೊಂಡು ತಾನು ಮಾತನಾಡಿದಷ್ಟು ಕುದುರೆಯನ್ನೂ ಬಟ್ಟೆಯನ್ನೂ ಅವಳ ಗಂಡನಲ್ಲಿಗೆ ಕಳುಹಿಸಿದನು. ಅರ್ಥಲೋಭನು ಮರುದಿನ ಬೆಳಗ್ಗೆ ಅವಳನ್ನು ಕರೆತರಲು ಆಳುಗಳನ್ನು ಕಳುಹಿಸಿದನು. ಅವಳು ‘ನನ್ನನ್ನು ಮತ್ತೊಬ್ಬನು ಕೊಂಡಾಯಿತು, ಉಂಡಾಯಿತು! ಈಗ ಅವನೇ ನನ್ನ ಗಂಡ; ಮತ್ತೆ ಮೊದಲವನ ಹತ್ತಿರಕ್ಕೆ ಹೋದರೆ ಚೆನ್ನಾಗಿರುತ್ತದೆಯೇ, ನೀವೇ ಹೇಳಿ!’ ಎಂದಳು. ಗಂಡನು ಬಲಪ್ರಯೋಗಿಸಿ ಅವಳನ್ನು ಕರೆತರಬೇಕೆಂದು ಯೋಚಿಸಿದನು. ಹರಬಲನೆಂಬ ಅವನ ಸ್ನೇಹಿತನು ಅದನ್ನು ನೋಡಿ ‘ಅಯ್ಯಾ, ಇದು ಸಾಧ್ಯವಲ್ಲ; ಅವನು ಧೀರ; ನಿನ್ನ ಹೆಂಡತಿಯು ಅವನ ಧಾರಾಳವನ್ನು ನೋಡಿ ಅವನಲ್ಲಿ ಅನುರಕ್ತಳಾಗಿದ್ದಾಳೆ; ಅವನು ಬಲಿಷ್ಠ; ಬಲವಾದ ಪರಿವಾರವಿಟ್ಟುಕೊಂಡಿದ್ದಾನೆ; ನೀನು ಅವನ ಮೇಲೆ ಕೈಮಾಡಿ ಗೆಲ್ಲಲಾರೆ; ಹೆಂಡತಿಯನ್ನು ಮಾರಿಕೊಂಡೆಯಾ ಎಂದು ರಾಜನೂ ಕೋಪಗೊಂಡಾನು; ಆದ್ದರಿಂದ ಸುಮ್ಮನಿದ್ದುಬಿಡು, ಹಗರಣ ಮಾಡಿಕೊಳ್ಳಬೇಡ!’ ಎಂದು ತಡೆದನು. ಆದರೆ ಅವನು ಕೇಳಲಿಲ್ಲ; ಆಳುಗಳನ್ನು ಕಟ್ಟಿಕೊಂಡು ಹೋಗಿ ಸೋತು ಹಿಮ್ಮೆಟ್ಟಿ ರಾಜನಲ್ಲಿ ದೂರುಕೊಟ್ಟನು. ರಾಜನು ಸುಖಧನನನ್ನು ಬಂಧಿಸಿಡಬೇಕೆಂದಿದ್ದನು. ಆಗ ಸಂಧಾನನೆಂಬ ಅವನ ಮಂತ್ರಿಯು ‘ಅವನನ್ನು ಹಿಡಿಯುವುದು ಸುಲಭವಲ್ಲ; ಅವನಿಗೆ ಹನ್ನೊಂದು ಜನ ಸಹಾಯಕರಿದ್ದಾರೆ. ಲಕ್ಷಕ್ಕೆ ಮೇಲ್ಪಟ್ಟು ಕುದುರೆ ಇದೆ; ನಿಜಸ್ಥಿತಿ ನಮಗೆ ಗೊತ್ತಿಲ್ಲ; ಏನೋ ಕಾರಣವಿಲ್ಲದೆ ಇದೆಲ್ಲಾ ನಡೆದಿರಲಾರದು; ಆದ್ದರಿಂದ ದೂತನನ್ನು ಕಳುಹಿಸಿ ಅವನು ಏನು ಹೇಳುತ್ತಾನೋ ಕೇಳೋಣ!’ ಎಂದನು. ಅದರಂತೆ ದೂತನು ಹೋಗಲು ಮಾನಪರೆಯೇ ಮುಂದೆ ಬಂದು ತನ್ನ ವೃತ್ತಾಂತವನ್ನೆಲ್ಲಾ ಹೇಳಿದಳು. ಅದನ್ನು ಕೇಳಿ ರಾಜನು ಅರ್ಥಲೋಭನೊಡನೆ ಸುಖಸಾಧನನ ಮನೆಗೆ ತಾನೇ ಬಂದನು. ಮಾನಪರೆಯು ನಮ್ರಳಾಗಿ ನಮಸ್ಕರಿಸಿ ತನ್ನ ವೃತ್ತಾಂತವನ್ನೆಲ್ಲಾ ನಿವೇದಿಸಿದಳು. ಅರ್ಥಪರನು ಸುಮ್ಮನಿದ್ದು ಸಮ್ಮತಿಯನ್ನು ವ್ಯಕ್ತಪಡಿಸಲು, ರಾಜನು ಈಗೇನು ಮಾಡೊಣವೆಂದು ಅವಳನ್ನೇ ಕೇಳಿದನು. ಅವಳು ‘ಯಾವ ಕಷ್ಟವೂ ಇಲ್ಲದಿದ್ದ ಕಾಲದಲ್ಲಿ ನನ್ನನ್ನು ಅವನು ಮಾರಿಬಿಟ್ಟನು; ಅಂಥ ಕೈಲಾಗದ ಲುಬ್ಧನ ಹತ್ತಿರಕ್ಕೆ ನಾನು ಹೇಗೆ ಹಿಂತಿರುಗಿ ಹೋಗಲಿ!’ ಎಂದುಬಿಟ್ಟಳು. ರಾಜನು ‘ಸರಿ!’ ಎಂದನು. ರಾಜನ ಒಪ್ಪಿಗೆಯ ಮೇಲೆ ಅವರಿಬ್ಬರೇ ಯುದ್ಧಾಂಗಣಕ್ಕೆ ಇಳಿದು ಕುದುರೆಯ ಮೇಲೆ ಕೂತು ಹೋರಾಡಿದರು. ಅರ್ಥಲೋಭನು ಸೋತು ಅಸ್ಥಾವಸ್ಥೆಯನ್ನು ಹೊಂದಿದನು. ಆಳುಗಳು ಮನೆಗೆ ಕೊಂಡೊಯ್ದರು. ರಾಜನು ಸುಖಧನನನ್ನು ಅಭಿನಂದಿಸಿ, ಅವನು ಒಪ್ಪಿಸಿದ ಕಾಣಿಕೆಯನ್ನು ಅವನಿಗೇ ಹಿಂದಕ್ಕೆ ಕೊಟ್ಟನು. ಅರ್ಥಲೋಭನ ಆಸ್ತಿಯನ್ನು ಮುಟ್ಟುಗೋಲುಹಾಕಿಕೊಂಡು ಅವನ ಸ್ಥಾನದಲ್ಲಿ ಮತ್ತೊಬ್ಬನನ್ನು ನೇಮಿಸಿಕೊಂಡನು. ಹೀಗೆ ಹೀನಸತ್ವರ ಹೆಂಡಿರು ಓಡಿಹೋಗುತ್ತಾರೆ; ಅವರ ಐಶ್ವರ್ಯವೂ ಹೋಗುತ್ತದೆ. ಸತ್ತ್ವಶೀಲರಿಗೆ ತಾವೇ ಒಲಿದು ಬರುತ್ತಾರೆ - ಎಂದನು.

ನರವಾಹನದತ್ತನಿಗೆ ನಿದ್ರೆ ಬಂತು; ಮರುದಿನ ಅವನೂ ಗೋಮುಖನೂ ರಾಜ್ಯಧರನ ವಿಮಾನದಲ್ಲಿ ಸಮುದ್ರವನ್ನು ದಾಟಿ ಕರ್ಪೂರಸಂಭವಪುರಕ್ಕೆ ಬಂದರು. ಅಲ್ಲಿ ಒಬ್ಬ ಅಡುಗೂಳಜ್ಜಿಯ ಮನೆಯಲ್ಲಿ ನಿಂತು ‘ಅಜ್ಜಿ! ಈ ಊರಿನ ರಾಜನು ಯಾರು? ಅವನಿಗೆಷ್ಟು ಜನ ಮಕ್ಕಳು?’ ಎಂದು ಕೇಳಿದರು. ಅವಳು ‘ಅಯ್ಯಾ! ಇಲ್ಲಿಯ ರಾಜನಿಗೆ ಕರ್ಪೂರಕನೆಂದು ಹೆಸರು. ಅವನಿಗೆ ಈಶ್ವರನ ಅನುಗ್ರಹದಿಂದ ಹುಟ್ಟಿದ ಕರ್ಪೂರಿಕೆಯೆಂಬ ಮಗಳಿದ್ದಾಳೆ; ಅವಳಿಗೆ ಮದುವೆಯ ವಯಸ್ಸಾಗಿದೆ; ಆದರೆ ಮದುವೆಯನ್ನು ಒಲ್ಲಳು; ಅದೇಕೆ ಎಂದು ನನ್ನ ಮಗಳು ಕೇಳಲು ಅವಳು ಹೀಗೆಂದು ಹೇಳಿದಳು:-


### ಕರ್ಪೂರಿಕೆಯ ಪೂರ್ವಜನ್ಮದ ಕಥೆ


ಸಖಿ! ಇದಕ್ಕೆ ಪೂರ್ವಜನ್ಮದ ಕಾರಣವಿದೆ; ನಾನು ಜಾತಿಸ್ಮರಳಾದ್ದರಿಂದ ಹೇಳುತ್ತೇನೆ ಕೇಳು: ಮಹಾಸಮುದ್ರದ ತೀರದಲ್ಲಿ ಒಂದು ದೊಡ್ಡ ಚಂದನದ ಮರವಿದೆ. ಅದರ ಹತ್ತಿರ ಪದ್ಮಸರೋವರವಿದೆ. ನಾನೂ ನನ್ನ ಗಂಡ ರಾಜಹಂಸನೂ ಆ ಗಂಧದ ಮರದಲ್ಲಿ ಮನೆಮಾಡಿಕೊಂಡಿದ್ದೆವು. ಸಮುದ್ರವು ಉಕ್ಕಿಬಂದು ನನ್ನ ಮರಿಗಳನ್ನು ಕೊಚ್ಚಿಕೊಂಡು ಹೋಯಿತು. ನಾನು ಅಳುತ್ತ ಕುಳಿತಿರಲು ನನ್ನ ಗಂಡನು ಬಂದು ‘ಏಳು! ಹೋದ ಮಕ್ಕಳಿಗೆ ಏಕೆ ಅಳುತ್ತೀಯೆ? ಮತ್ತೆ ಆಗುತ್ತವೆ! ಜೀವವೊಂದಿದ್ದರೆ ಯಾವುದು ಆಗುವುದಿಲ್ಲ!' ಎಂದು ಗದರಿಸಿದನು. ನನಗೆ ‘ಈ ಗಂಡಸರು ಏನು ಕಲ್ಲುಮನಸ್ಸಿನವರು! ಹೆಂಡತಿ ಮಕ್ಕಳಲ್ಲಿ ಸ್ವಲ್ಪವೂ ಅಂತಃಕರಣವಿಲ್ಲ! ಈ ಗಂಡನೂ ಬೇಡ, ಈ ಜನ್ಮವೂ ಬೇಡ; ಮುಂದಿನ ಜನ್ಮದಲ್ಲಿ ಜಾತಿಸ್ಮರಳಾದ ರಾಜಪುತ್ರಿಯಾಗುತ್ತೇನೆ!' ಎಂದು ಅಲ್ಲಿದ್ದ ಶಿವಲಿಂಗವನ್ನು ಪೂಜಿಸಿ ಧ್ಯಾನಿಸಿ ಸಮುದ್ರದಲ್ಲಿ ಬಿದ್ದುಬಿಟ್ಟೆ. ಅದರಂತೆ ಈಗ ಹೀಗೆ ಹುಟ್ಟಿದ್ದೇನೆ; ಗಂಡನು ಪೂರ್ವಜನ್ಮದಲ್ಲಿ ತೋರಿಸಿದ ಕಾಠಿಣ್ಯದ ನೆನೆಪಿರುವುದರಿಂದ ಈ ಜನ್ಮದಲ್ಲಿ ಯಾವ ಗಂಡಸಿನಿಂದಲೂ ಮನಸ್ಸಿಗೆ ಸಂತೋಷವಾಗುವುದಿಲ್ಲ; ಅದಕ್ಕೇ, ಮದುವೆ ಬೇಕಿಲ್ಲ; ಇದರ ಮೇಲೆ ದೈವೇಚ್ಛೆ ಹೇಗಿದೆಯೋ - ಎಂದಳು.

ಮರುದಿನ ನರವಾಹನದತ್ತನು ಮಹಾವ್ರತಿಕನ ವೇಷವನ್ನು ಹಾಕಿಕೊಂಡು ಗೋಮುಖನೊಡನೆ ಅರಮನೆಯ ಮುಂದೆ ‘ಹಾ! ಹಂಸಿ!! ಹಾ! ಹಂಸಿ!!’ ಎಂದುಕೊಂಡು ಸುತ್ತಾಡುತ್ತಿದ್ದನು. ಅದನ್ನು ಚೇಟಿಯರು ಕರ್ಪೂರಿಕೆಗೆ ತಿಳಿಸಿದರು. ಅವಳು ಕುತೂಹಲದಿಂದ ಅವನನ್ನು ಕರೆಸಿ, ಏಕೆ ಹಾಗೆನ್ನುತ್ತಿದ್ದಾನೆಂದು ಕೇಳಿದಳು. ಅದಕ್ಕೆ ಉತ್ತರವಾಗಿಯೂ ಅವನು ‘ಹಾ! ಹಂಸಿ!!’ ಎಂದನು. ಆಗ ಗೋಮುಖನು “ದೇವಿ! ಇದನ್ನು ನಾನು ಸೂಕ್ಷ್ಮವಾಗಿ ಹೇಳುತ್ತೇನೆ; ಪೂರ್ವಜನ್ಮದಲ್ಲಿ ಇವನು ಹಂಸನಾಗಿ ಸಮುದ್ರದ ತೀರದ ಶ್ರೀಗಂಧದ ಮರದಲ್ಲಿ ಮನೆಮಾಡಿಕೊಂಡಿದ್ದನು; ಇವನ ಮಕ್ಕಳನ್ನು ಸಮುದ್ರವು ಕೊಚ್ಚಿಹಾಕಲು, ಇವನ ಹೆಂಡತಿಯು ದುಃಖದಿಂದ ಸಮುದ್ರದಲ್ಲಿ ಬಿದ್ದು ಸತ್ತಳು; ‘ನಾನು ಮುಂದಿನ ಜನ್ಮದಲ್ಲಿ ಜಾತಿಸ್ಮರನಾಗಿ ಹುಟ್ಟಿ ಅವಳನ್ನೇ ಮದುವೆಯಾಗುವಂತಾಗಲಿ’ ಎಂದು ಶಿವನನ್ನು ಪ್ರಾರ್ಥಿಸಿ ಅವನು ವಿರಹವ್ಯಥೆಯಿಂದ ಸಮುದ್ರದಲ್ಲಿ ಬಿದ್ದು ದೇಹಬಿಟ್ಟನು. ‘ಇವನು ವತ್ಸರಾಜನ ಮಗನಾಗಿ ಹುಟ್ಟಿದಾಗ ವಿದ್ಯಾಧರಚಕ್ರವರ್ತಿಯಾಗುತ್ತಾನೆ’ ಎಂದು ಆಕಾಶವಾಣಿಯಾಯಿತು. ಇವನ ತಂದೆ ಇವನಿಗೆ ಯುವರಾಜ ಪಟ್ಟಕಟ್ಟಿ ಮದನಮಂಚುಕೆ ರತ್ನಪ್ರಭೆಯೆಂಬವರನ್ನು ಮದುವೆ ಮಾಡಿದನು. ಆದರೂ ಇವನು ಆ ಹಂಸಿಯನ್ನು ನೆನೆದು ವ್ಯಥೆಪಡುತ್ತಿದ್ದಾನೆ; ಇವನು ಬೇಟೆಗೆಂದು ಬಂದಿದ್ದಾಗ ಒಬ್ಬ ಸಿದ್ಧತಾಪಸಿಯು ಕಂಡು ಪೂರ್ವಜನ್ಮವೃತ್ತಾಂತವನ್ನು ತಿಳಿಸಿ, ‘ಇವನ ಹಂಸಪತ್ನಿಯು ಈಗ ಕರ್ಪೂರಿಕೆಯಾಗಿದ್ದಾಳೆ; ಕರ್ಪೂರಸಂಭವಪುರಕ್ಕೆ ಹೋದರೆ ಅವಳನ್ನು ಪಡೆಯಬಹುದು’ ಎಂದು ತಿಳಿಸಿದಳು. ನಾವು ಹೊರಟು, ಜೀವದ ಹಂಗು ತೊರೆದು, ನೂರಾರು ಕಾಡುಗಳನ್ನು ದಾಟಿ, ಸಮುದ್ರತೀರಕ್ಕೆ ಬಂದು, ಅಲ್ಲಿ ಹೇಮಪುರದ ರಾಜ್ಯಧರನ ವಿಮಾನದಲ್ಲಿ ಕುಳಿತು, ಭಯಂಕರವಾದ ಸಮುದ್ರವನ್ನು ದಾಟಿ ಇಲ್ಲಿಗೆ ಬಂದೆವು; ಅದಕ್ಕೋಸ್ಕರವೇ ‘ಹಾ! ಹಂಸಿ!’ ಎಂದುಕೊಂಡು ಭ್ರಾಂತನಾಗಿ ತಿರುಗುತ್ತಿದ್ದಾನೆ; ನಿನ್ನನ್ನು ಕಂಡು ಅವನ ಅಸಂಖ್ಯ ದುಃಖಗಳು ಕೊನೆಗೊಂಡಂತಾದುವು!" ಎಂದನು. ಅವಳು ‘ಆಹಾ! ಆರ್ಯಪುತ್ರನಿಗೆ ನನ್ನಲ್ಲಿ ಇಷ್ಟು ಪ್ರೇಮವೇ? ನನ್ನ ವಿರಕ್ತಿ ವ್ಯರ್ಥ!’ ಎಂದುಕೊಂಡು ಪ್ರೇಮದಲ್ಲಿ ಕರಗಿಹೋಗಿ ನರವಾಹನದತ್ತನನ್ನು ಸ್ನಾನಾದಿಗಳಿಂದ ಉಪಚರಿಸಿದಳು. ಅವಳ ತಂದೆಯು ಇದನ್ನು ತಿಳಿದು ಬಂದನು. ಎಲ್ಲ ಸಂಗತಿಗಳನ್ನೂ ಅರಿತು, ಅವನು ಅವಳನ್ನು ಯಥಾವಿಧಿಯಾಗಿ ಮದುವೆಮಾಡಿಕೊಟ್ಟನು. ಕೆಲವು ದಿವಸಗಳ ಮೇಲೆ ನರವಾಹನದತ್ತನು ಕೌಶಾಂಬಿಗೆ ಹೋಗೋಣವೆನ್ನಲು, ಕರ್ಪೂರಿಕೆಯು ‘ನಿನ್ನ ವಿಮಾನವು ಚಿಕ್ಕದು; ನಮ್ಮಲ್ಲಿ ಪ್ರಾಣಧರನೆಂಬ ಯಂತ್ರ ವಿಮಾನಕಾರನಿದ್ದಾನೆ; ಅವನಿಂದ ಒಂದು ದೊಡ್ಡ ವಿಮಾನವನ್ನು ಮಾಡಿಸುತ್ತೇನೆ!’ ಎಂದು ಅವನಿಗೆ ಹೇಳಿಕಳುಹಿಸಿದಳು. ಅವನೇ ರಾಜ್ಯಧರನ ಅಣ್ಣನೆಂದು ಗೊತ್ತಾಯಿತು. ಅವನು ಮಾಡಿಕೊಟ್ಟ ವಿಮಾನದಲ್ಲಿ ನರವಾಹನದತ್ತನೂ ಅವನ ಹೆಂಡತಿಯೂ ದಾಸಿಯರೂ ಗೋಮುಖನೂ ಹೊರಟರು; ಪ್ರಾಣಧರನೇ ವಿಮಾನವನ್ನು ನಡೆಸಿ, ಹೇಮಪುರದ ಮಾರ್ಗವಾಗಿ, ಕೌಶಾಂಬಿಗೆ ಕರೆತಂದುಬಿಟ್ಟನು. ಬೇಟೆಗೆಂದು ಹೋದವನು ತಾಪಸಿಯ ಮಾತು ಕೇಳಿ ಯಾರದೋ ವಿಮಾನದಲ್ಲಿ ಸಮುದ್ರವನ್ನು ಹಾರಿ, ಅಲ್ಲಿ ಹೊಸ ಹೆಂಡತಿಯೊಬ್ಬಳನ್ನು ಮದುವೆಯಾಗಿ ಮತ್ತೊಬ್ಬನ ವಿಮಾನದಲ್ಲಿ ಊರಿಗೆ ಹಿಂತಿರುಗಿ ಬರೋಣವೆಂದರೆ ಆಶ್ಚರ್ಯವಲ್ಲವೇ? ವಿಧಿಯು ಭವ್ಯರಾದವರಿಗೆ ಶುಭಪರಂಪರೆಗಳನ್ನೂ ಸಾಧಿಸಿಕೊಡುವ ಭಾರವನ್ನು ತಾನೇ ಹೊತ್ತುಕೊಳ್ಳುತ್ತಾನೆ! - ಎಂದು ಎಲ್ಲರೂ ಸಂತೋಷವನ್ನೂ ಆಶ್ಚರ್ಯವನ್ನೂ ಪಡೆದರು. ಊಟವಾದಮೇಲೆ ಪ್ರಾಣಧರನು ‘ಹುಡುಗಿಯನ್ನು ಗಂಡನ ಮನೆಯಲ್ಲಿ ಬಿಟ್ಟು ಬೇಗ ಹಿಂತಿರುಗಿ ಬಾ! - ಎಂದು ರಾಜನು ಹೇಳಿದ್ದಾನೆ; ನಾನು ಸುಖವಾಗಿ ತಲುಪಿದ ವರ್ತಮಾನವನ್ನು ಕೊಡಬೇಕು! ಕರ್ಪೂರಿಕೆಯು ಒಂದು ಕಾಗದ ಬರೆದುಕೊಡಲಿ; ನಾನು ಈಗಲೇ ಹೊರಡುತ್ತೇನೆ!’ ಎಂದನು. ಅವಳು ‘ತಂದೆಯೆ! ನನ್ನ ವಿಚಾರದಲ್ಲಿ ಚಿಂತೆಪಡಬೇಡ; ಒಳ್ಳೆಯ ಗಂಡನ ಕೈಹಿಡಿದು ಅವನ ಮನೆಯಲ್ಲಿ ಸುಖವಾಗಿದ್ದೇನೆ; ಮಹಾಸಾಗರದಲ್ಲಿ ಹುಟ್ಟಿದ ಲಕ್ಷ್ಮಿಯು ಪುರುಷೋತ್ತಮನನ್ನು ಸೇರಲಿಲ್ಲವೇ?’ ಎಂದು ತನ್ನ ಕೈಬರೆಹದಲ್ಲಿಯೇ ಪತ್ರ ಬರೆದುಕೊಟ್ಟಳು. ಪ್ರಾಣಧರನೂ ಅವನೊಡನೆ ಬಂದಿದ್ದ ಪ್ರತೀಹಾರನೂ ಸನ್ಮಾನಿತರಾಗಿ ವಿಮಾನ ಹತ್ತಿ ಕರ್ಪೂರಸಂಭವ ನಗರಕ್ಕೆ ಬಂದರು. ಕರ್ಪೂರಕ ರಾಜನು ಮಗಳ ಪತ್ರವನ್ನು ಓದಿ ಸಂತೋಷಗೊಂಡನು. ಕೆಲವು ದಿನಗಳ ಮೇಲೆ ಪ್ರಾಣಧರನು ರಾಜನ ಅಪ್ಪಣೆಯನ್ನು ಪಡೆದು, ತನ್ನ ಹೆಂಡತಿಮಕ್ಕಳನ್ನು ಕರೆದುಕೊಂಡು ಕೌಶಾಂಬಿಗೇ ಹೋಗಿ ನೆಲಸಿದನು. ನರವಾಹನದತ್ತನು ಅವನಿಗೆ ತನ್ನ ಮನೆಯ ಹತ್ತಿರವೇ ಒಂದು ಮನೆ ಮಾಡಿಸಿಕೊಟ್ಟು ಹಿರಿಯ ಉದ್ಯೋಗವನ್ನು ಕೊಡಿಸಿದನು. ರತ್ನಪ್ರಭಾ ಮದನಮಂಚುಕೆಯರ ಜೊತೆಗೆ ಈಗ ಕರ್ಪೂರಿಕೆಯೂ ಒಬ್ಬಳಾದಳು. ರಾಜಪುತ್ರನು ಅವರೆಲ್ಲರೊಡನೆಯೂ ಸುಖವಾಗಿದ್ದನು.

ರತ್ನಪ್ರಭಾಲಂಬಕ ಮುಗಿಯಿತು

ಶ್ರೀರಸ್ತು





## ೦೮. ಸೂರ್ಯಪ್ರಭಲಂಬಕ


ಚಲತ್ಕರ್ಣಾನಿಲೋದ್ಧೂತ ಸಿಂಧೂರಾರುಣಿತಾಂಬರಃ ।;

ಜಯತ್ಯಕಾಲೇಽಪಿ ಸೃಜನ್​ ಸಂಧ್ಯಾಮಿವ ಗಜಾನನಃ ॥

೧. ಒಂದು ದಿನ ನರವಾಹನದತ್ತನು ತಂದೆಯ ಆಸ್ಥಾನದಲ್ಲಿರಲು ಒಬ್ಬ ದಿವ್ಯಪುರುಷನು ಆಕಾಶದಿಂದ ಇಳಿದುಬಂದು ತಾನು ವಜ್ರಕೂಟಪುರದ ವಜ್ರಪ್ರಭನೆಂಬ ವಿದ್ಯಾಧರಾಧಿಪತಿಯೆಂದೂ ಮುಂದೆ ತಮ್ಮ ಚಕ್ರವರ್ತಿಯಾಗುವ ನರವಾಹನದತ್ತನಿಗೆ ತನ್ನ ಗೌರವವನ್ನು ಸಲ್ಲಿಸಿ ಹೋಗೋಣವೆಂದು ಬಂದಿದ್ದನೆಂದೂ ಹೇಳಿದನು. ಮತ್ತು ಹಿಂದೆ ದಿವ್ಯಕಲ್ಪದಲ್ಲಿ ಸೂರ್ಯಪ್ರಭನು ಮನುಷ್ಯನಾಗಿದ್ದೂ ಶಿವನ ಅನುಗ್ರಹದಿಂದ ವಿದ್ಯಾಧರ ಚಕ್ರವರ್ತಿಯಾದನೆಂದೂ, ಆದರೆ ಅವನು ದಕ್ಷಿಣ ವೇದಿಗೆ ಮಾತ್ರ ಚಕ್ರವರ್ತಿಯಾಗಿದ್ದನೆಂದೂ ಉತ್ತರ ದಕ್ಷಿಣ ಭಾಗಗಳೆರಡಕ್ಕೂ ಒಬ್ಬನೇ ಚಕ್ರವರ್ತಿಯಾಗುವುದೆಂದರೆ ಅತ್ಯಂತ ಪುಣ್ಯಶಾಲಿಯಾದ ನರವಾಹನದತ್ತನೇ ಎಂದೂ ಹೇಳಿದನು. ನರವಾಹನದತ್ತನು ಮನುಷ್ಯನಾಗಿದ್ದ ಸೂರ್ಯಪ್ರಭನಿಗೆ ವಿದ್ಯಾಧರೈಶ್ವರ್ಯವು ಹೇಗೆ ಬಂತೆಂದು ಕೇಳಲು ವಜ್ರಪ್ರಭನು ಹೀಗೆಂದನು: -





### ಸೂರ್ಯಪ್ರಭನ ಕಥೆ


ಹಿಂದೆ ಮದ್ರದೇಶದಲ್ಲಿ ಶಾಕಲವೆಂಬ ಊರಿತ್ತು. ಅಲ್ಲಿ ಚಂದ್ರಪ್ರಭನೆಂಬ ರಾಜನಿದ್ದನು. ಸೂರ್ಯಪ್ರಭನು ಅವನ ಮಗ; ಬಾಲ್ಯದಲ್ಲಿಯೇ ವಿದ್ಯಾವಂತನಾಗಲು ಹದಿನಾರು ವರ್ಷ ತುಂಬಿದ ಕೂಡಲೆ ಅವನಿಗೆ ಯುವರಾಜ ಪಟ್ಟ ಬಂತು. ಮಂತ್ರಿಪುತ್ರರಾದ ಭಾಸ ಪ್ರಭಾಸ ಸಿದ್ದಾರ್ಥ ಪ್ರಹಸ್ತ ಮುಂತಾದವರನೇಕರು ಅವನ ಸಚಿವರಾದರು. ಈಶ್ವರಾಜ್ಞೆಯಿಂದ ಮಯಾಸುರನು ಬಂದು, ಅವನನ್ನು ಪಾತಾಳಲೋಕಕ್ಕೆ ಕರೆದುಕೊಂಡು ಹೋಗಿ ಅಲ್ಲಿ ಅವನಿಗೆ ನಾನಾ ವಿದ್ಯೆಗಳನ್ನು ಉಪದೇಶಿಸಿ ಭೂತಾಸನವೆಂಬ ವಿಮಾನವನ್ನು ಒದಗಿಸಿಕೊಟ್ಟನು; ಮತ್ತು ಆ ವಿಮಾನದಲ್ಲಿಯೇ ಅವನನ್ನು ತಂದೆಯ ಮನೆಗೆ ತಂದು ಬಿಟ್ಟನು. ಆಮೇಲೆ ಅವನು ಆ ವಿಮಾನದಲ್ಲಿ ತನ್ನ ಸ್ನೇಹಿತರೊಡನೆ ತಿರುಗಿದ್ದೂ ತಿರುಗಿದ್ದೇ! ಎಲ್ಲಿ ಯಾವ ರಾಜಪುತ್ರಿ ಅವನನ್ನು ನೋಡಲಿ, ಅವಳೇ ವರಿಸಿ ಬರುತ್ತಿದ್ದಳು. ಹೀಗೆ (೧) ತಾಮ್ರಲಿಪ್ತಿಯ ರಾಜನಾದ ವೀರಭಟನ ಮಗಳು ಮದನಸೇನೆ (೨) ಅಪರಾಂತಾಧಿರಾಜನಾದ ಸುಭಟನ ಮಗಳು ಚಂದ್ರಿಕಾವತಿ (೩) ಕಾಂಚೀರಾಜನಾದ ಕುಂಭೀರನ ಮಗಳು ವರುಣಸೇನೆ (೪) ಲಾವಾಣಕಾಧಿರಾಜನಾದ ಪೌರವನ ಮಗಳು ಸುಲೋಚನೆ (೫) ಚೀನಾಧಿಪತಿಯಾದ ಸುರೋಹನ ಮಗಳು ವಿದ್ಯುನ್ಮಾಲೆ (೬) ಶ್ರೀಕಂಠದೇಶದ ರಾಜನಾದ ಕಾಂತಿಸೇನನ ಮಗಳು ಕಾಂತಿಮತಿ (೭)ಕೌಶಾಂಬೀರಾಜನಾದ ಜನಮೇಜಯನ ಮಗಳು ಪುರಪುಷ್ಟೆ(೮) ವಜ್ರಸಾರದ ರಾಜನಾದ ರಂಭನ ಮಗಳು ತಾರಾವಳಿ (೯) ಸಹಸ್ರಾಯುಧನ ತಂಗಿ ವಿಲಾಸಿನಿ- ಇವರು ಅವನ ಹೆಂಡಿರಾದರು. ವಿದ್ಯಾಬಲದಿಂದ ಅವನು ಅವರೆಲ್ಲರೊಡನೆಯೂ ಏಕಕಾಲದಲ್ಲಿ ಇರಬಲ್ಲವನಾಗಿದ್ದನು.

೨. ಒಂದು ದಿನ ಚಂದ್ರಪ್ರಭ ಸೂರ್ಯಪ್ರಭರೂ ಸಚಿವರೂ ಆಸ್ಥಾನದಲ್ಲಿ ಮಾತನಾಡುತ್ತ ಕುಳಿತಿರಲು, ಅವರ ಮುಂದಿದ್ದ ನೆಲವು ಬಿರಿದು ಅಲ್ಲಿಂದ ಸುವಾಸನೆಯುಳ್ಳ ಗಾಳಿ ಸುಳಿದು ಬಂತು. ಅದರೊಡನೆ ಮಯನು ಎದ್ದು ಬಂದು, ರತ್ನಾಸನದಲ್ಲಿ ಕುಳಿತು ‘ನೀವು ಭೂಲೋಕದ ಭೋಗಗಳನ್ನೆಲ್ಲಾ ಅನುಭವಿಸಿಯಾಯಿತು; ಇನ್ನು ಬೇರೆ ಲೋಕದ ಭೋಗಗಳನ್ನು ಯೋಚಿಸೋಣ; ವಿದ್ಯಾಧರ ರಾಜನಾದ ಸುಮೇರುವನ್ನು ನೋಡಿ, ಶ್ರುತಶರ್ಮನನ್ನು ಜಯಿಸಿ ವಿದ್ಯಾಧರೈಶ್ವರ್ಯವನ್ನು ಪಡೆಯೋಣ!’ ಎಂದನು. ಅಷ್ಟುಹೊತ್ತಿಗೆ ನಾರದನು ಆಕಾಶದಿಂದ ಇಳಿದು ಬಂದು "ದೇವೇಂದ್ರನು ನನ್ನನ್ನು ಕಳುಹಿಸಿದ್ದಾನೆ:- ನೀವು ಮಹೇಶ್ವರನ ಅಪ್ಪಣೆಯಂತೆ ಮನುಷ್ಯನಾಗಿರುವ ಸೂರ್ಯಪ್ರಭನಿಗೆ ವಿದ್ಯಾಧರ ಚಕ್ರವರ್ತಿತ್ವವನ್ನು ಸಂಪಾದಿಸಿಕೊಡಲು ಯತ್ನಿಸುತ್ತಿದ್ದೀರಿ; ಅದು ಸರಿಯಲ್ಲ; ಅದನ್ನು ನಾವು ವಿದ್ಯಾಧರನಾದ ಶ್ರುತಶರ್ಮನಿಗೆ ಕೊಟ್ಟಿದ್ದೇವೆ; ನಮಗೆ ವಿರೋಧವಾಗಿ ನಿಂತು ಅಧರ್ಮವನ್ನು ಆಚರಿಸಿದರೆ ನಿಮ್ಮ ನಾಶಕ್ಕೆ ಕಾರಣವಾಗುತ್ತದೆ!’ ಎಂದನು. ಮಯನು “ಹಿಂದೆ ನಹುಷಾದಿಗಳು ಇಂದ್ರಪದವಿಯನ್ನು ಸಾಧಿಸಲಿಲ್ಲವೇ? ಮಹೇಶ್ವರನ ಆಜ್ಞೆಯಮುಂದೆ ಇಂದ್ರನದೇನು? ನಾವು ಮಾಡಲೆಳಸಿರುವುದು ಹೇಗೆ ಅಧರ್ಮ? ಮಹರ್ಷಿಗಳ ಹೆಂಡಿರನ್ನೇನಾದರೂ ಅಪಹರಿಸುತ್ತಿದ್ದೇವೆಯೇ? ಬ್ರಹ್ಮಹತ್ಯ ಮಾಡುತ್ತಿದ್ದೇವೆಯೋ? ನಾವು ಹಿಡಿದದ್ದನ್ನು ನಾವು ಮಾಡುತ್ತೇವೆ; ಇಂದ್ರನಿಗೆ ತಿಳಿದದ್ದನ್ನು ಅವನು ಮಾಡಲಿ!’ ಎಂದು ಉತ್ತರಕೊಟ್ಟನು. ನಾರದನು ಹೊರಟುಹೋದನು. ಮಯನು” ಬಲಿಯ ನೇತೃತ್ವದಲ್ಲಿ ಅಸಂಖ್ಯಾತರಾದ ದೈತ್ಯದಾನವರಿದ್ದಾರೆ; ಪರಮೇಶ್ವರನ ಬೆಂಬಲವಿದೆ ಆದ್ದರಿಂದ ಹೆದರಬೇಡಿ! “ಎಂದು ಧೈರ್ಯ ಹೇಳಿದನು. ಚಂದ್ರಪ್ರಭನ ಕಡೆಯ ಇಷ್ಟಮಿತ್ರರೂ ಬಂಧುಬಾಂಧವರೂ ವೀರಭಟರೂ ಎಲ್ಲರೂ ಕೂಡಿದರು. ಮಯನು ರಾಜನನ್ನು ಕುರಿತು "ನೀನೂ ಸೂರ್ಯಪ್ರಭನೂ ಹಿಂದಿನ ಜನ್ಮದಲ್ಲಿ ಸುನೀಥ ಸುಮುಂಡೀಕ ಎಂಬ ನನ್ನ ಮಕ್ಕಳಾಗಿದ್ದಿರಿ. ದೇವತೆಗಳ ಯುದ್ಧದಲ್ಲಿ ಸತ್ತು ಹೀಗೆ ತಂದೆಮಕ್ಕಳಾಗಿ ಹುಟ್ಟಿದ್ದೀರಿ; ನಿಮ್ಮ ದೇಹಗಳನ್ನು ನಾನು ಪಾತಾಳಲೋಕದಲ್ಲಿ ಕಾಪಾಡಿಟ್ಟಿದ್ದೇನೆ; ಅದರಲ್ಲಿ ಯೋಗಶಕ್ತಿಯಿಂದ ಸೇರಿಕೊಂಡರೆ ಅಪಾರವಾದ ತೇಜೋವೀರ್ಯಬಲಗಳು ಲಭಿಸುತ್ತವೆ; ಸೂರ್ಯಪ್ರಭನು ಈ ಸುಂದರವಾದ ದೇಹದಿಂದಲೇ ಖೇಚರೇಶ್ವರನಾಗುತ್ತಾನೆ!” ಎಂದು ಒಂದು ರಹಸ್ಯವನ್ನು ಹೇಳಿದನು. ಮರುದಿನ ರಾಜರನ್ನೂ ಅಂತಃಪುರವನ್ನೂ ಹೊರಗೇ ನಿಲ್ಲಿಸಿ ಅವರು ಒಂದು ಬಿಲದ ಮೂಲಕ ಪಾತಾಳವನ್ನು ಹೊಕ್ಕರು. ಅಲ್ಲಿ ವೈಢೂರ್ಯದ ಭಾವಿಯ ಸುಧಾರಸವನ್ನು ಕುಡಿಯಲು ಅವರಿಗೆ ದಿವ್ಯದೇಹವೂ ಮಹಾಬಲಪರಾಕ್ರಮಗಳೂ ಬಂದವು. ಮಯನ ಹೆಂಡತಿಯಾದ ಲೀಲಾವತಿಯು ಮಕ್ಕಳನ್ನು ಕಂಡು ಸಂತೋಷಿಸಿ ಆಶೀರ್ವದಿಸಿದಳು. ಆಮೇಲೆ ಮೂರನೆಯ ಪಾತಾಳಲೋಕಕ್ಕೆ ಹೋಗಿ ಅಲ್ಲಿ ಅವರು ಬಲಿಯನ್ನೂ ಪ್ರಹ್ಲಾದನನ್ನೂ ಕಂಡರು. ಸೂರ್ಯಪ್ರಭನು ಪ್ರಹ್ಲಾದನ ಮಗಳಾದ ಮಹಲ್ಲಿಕೆಯನ್ನೂ ಹಿರಣ್ಯಾಕ್ಷನ ಮೊಮ್ಮಗಳಾದ ಕಲಾವತಿಯನ್ನೂ ಮದುವೆಯಾದನು. ಅವರಲ್ಲದೆ ಕುಮುದಾವತಿ ಮನೋವತಿ ಮುಂತಾದ ಇತರ ರಾಕ್ಷಸಕುಮಾರಿಯರೂ ಅವನ ಹೆಂಡಿರಾದರು. ಅವರೆಲ್ಲರೂ ವಿಮಾನದಲ್ಲಿ ಕುಳಿತು ಸುಮೇರು ಪರ್ವತಕ್ಕೆ ಹೋಗಿ ಅಲ್ಲಿದ್ದ ದಿತಿ ದನು ಕಶ್ಯಪರನ್ನು ಕಂಡು ನಮಸ್ಕರಿಸಿದರು. ಅವರು ಆಶೀರ್ವಾದ ಮಾಡುತ್ತಿದ್ದ ಹಾಗೇ ಇಂದ್ರನೂ ಅಲ್ಲಿಗೆ ಬಂದನು. ಸೂರ್ಯಪ್ರಭನನ್ನು ಕಂಡು ಅವನಿಗೆ ಕೋಪ ಬಂತು. ‘ಈ ಹುಡುಗನೇ ಅಂತ ಕಾಣುತ್ತದೆ ವಿದ್ಯಾಧರಚಕ್ರವರ್ತಿಯಾಗಬೇಕೆಂದಿರುವವನು! ಇವನು ಅಷ್ಟಕ್ಕೆ ತೃಪ್ತಿಪಡದೆ ಇಂದ್ರಪದವಿಯನ್ನು ಏಕೆ ಅಪೇಕ್ಷಿಸಬಾರದು!’ ಎಂದನು. ಮಯನು ‘ದೇವೇಂದ್ರ! ನಿನಗೆ ದೇವೇಂದ್ರ ಪದವಿ ಹೇಗೋ ಹಾಗೆ ಇವನಿಗೆ ವಿದ್ಯಾಧರಚಕ್ರವರ್ತಿಪದವಿಯೂ ಪರಮೇಶ್ವರನಿಂದ ಗೊತ್ತುಮಾಡಲ್ಪಟ್ಟಿದೆ’ ಎಂದನು. ಇಂದ್ರನು ವಜ್ರಾಯುಧವನ್ನೆತ್ತಿದನು. ಕಶ್ಯಪನು ಅದರಿಂದ ಕೋಪಗೊಂಡು ಹೂಂಕಾರಮಾಡಿದನು. ಇಂದ್ರನು ಶಾಪಕ್ಕೆ ಹೆದರಿ ಸುಮ್ಮನಾದನು. ಕಶ್ಯಪನೂ ಅದಿತಿಯೂ ಅವನಿಗೆ ಬುದ್ಧಿ ಹೇಳಿದರು. ಮಯನು ತಾಳ್ಮೆಯಿಂದಿದ್ದದ್ದನ್ನು ಮೆಚ್ಚಿ ‘ಮಗು! ನೀನು ಅಜರಾಮರನಾಗಿ, ವಜ್ರಾಂಗನೂ ಅಕ್ಷತದೇಹನೂ ಆಗು! ಈ ಸುನೀತ ಸೂರ್ಯಪ್ರಭರಿಗೆ ಸೋಲಾಗದಿರಲಿ!’ ಎಂದು ಕಶ್ಯಪನು ವರಕೊಟ್ಟನು.

೩. ಅಲ್ಲಿಂದ ಅವರು ರಾಜರನ್ನು ನಿಲ್ಲಿಸಿದ್ದ ಸ್ಥಳಕ್ಕೆ ಬರಲು, ಆ ರಾಜರು ದುಃಖಿಸುತ್ತ, ಶ್ರುತಶರ್ಮನು ಬಂದು ಸೂರ್ಯಪ್ರಭನ ಹೆಂಡಿರನ್ನು ಅಪಹರಿಸಿಕೊಂಡು ಹೋದನೆಂದು ತಿಳಿಸಿದರು. ಅದನ್ನು ಕೇಳಿ ಸೂರ್ಯಪ್ರಭನು ಕೂಡಲೆ ಶ್ರುತಶರ್ಮನ ಮೇಲೆ ಯುದ್ಧಕ್ಕೆ ಹೊರಡಲು ಸಿದ್ಧನಾದನು. ಮಯನು ಅದು ಅವಶ್ಯಕವಲ್ಲವೆಂದು ಹೇಳಿ, ಅವನನ್ನು ಪಾತಾಳಲೋಕಕ್ಕೆ ಕರೆದುಕೊಂಡು ಹೋಗಿ, ಅಲ್ಲಿ ಇಟ್ಟಿದ್ದ ಮದನಸೇನೆ ಮುಂತಾದವರನ್ನು ಅವನಿಗೆ ಒಪ್ಪಿಸಿದನು. ಅವರು ಗರ್ಭಿಣಿಯರಾಗಿದ್ದರು. ಒಂದು ದೊಡ್ಡ ಯುದ್ಧವನ್ನು ನೋಡಬೇಕೆಂದು ಅವರೆಲ್ಲರಿಗೂ ಬಯಕೆ ಹುಟ್ಟಿತ್ತು. ಆಮೇಲೆ ವಿದ್ಯಾಧರೇಂದ್ರನಾದ ಸುಮೇರುವನ್ನು ಕಂಡು ಅಪಾರವಾದ ಸೈನ್ಯವನ್ನು ಕೂಡಿಸಿಕೊಂಡರು. ಸೂರ್ಯಪ್ರಭನಿಗೆ ತೂಣರತ್ (ಬತ್ತಳಿಕೆ) ಧನೂರತ್ನ ಓಷಧಿರತ್ನಗಳೂ ಮೋಹಿನೀ ಪರಿವರ್ತಿನೀ ವಿದ್ಯೆಗಳೂ ಲಭಿಸಿದುವು. ಅನಂತರ ಸಂಪ್ರದಾಯಾನುಸಾರವಾಗಿ ಪ್ರಹಸ್ತನನ್ನು ಶ್ರುತಶರ್ಮನ ಹತ್ತಿರಕ್ಕೆ ದೂತನಾಗಿ ಕಳುಹಿಸಿದರು. ಅವನು ಹೋಗಿ ಸೂರ್ಯಪ್ರಭನಿಂದ ‘ಪರಮೇಶ್ವರನ ವರಪ್ರಸಾದವಾಗಿ ನನಗೆ ವಿದ್ಯೆಗಳೂ ರತ್ನಗಳೂ ಇತರ ಸಹಾಯಸಂಪತ್ತಿಗಳೂ ಲಭಿಸಿವೆ; ನನ್ನೊಡನೆ ಯುದ್ಧಮಾಡುವುದಕ್ಕೆ ಸಿದ್ಧನಾಗಿದ್ದರೆ ಬಾ, ನಿನ್ನನ್ನು ಸಂಹರಿಸುತ್ತೇನೆ; ಶರಣುಬಂದರೆ ಜೀವದಾನ ಮಾಡುತ್ತೇನೆ!’ ಎಂದು ಸಂದೇಶವನ್ನು ತಿಳಿಸಿದನು. ಶ್ರುತಶರ್ಮನು ರೋಷದಿಂದ ‘ವಿದ್ಯಾಧರರಾದ ನಮಗೆ ಆಜ್ಞೆಮಾಡಲು ಆ ಮನುಷ್ಯನು ಎಷ್ಟರವನು!’ ಎಂದು ತಿರಸ್ಕಾರಮಾಡಿ ಕಳುಹಿಸಿದನು. ಯುದ್ಧವು ನಿಶ್ಚಿತವಾಯಿತು. ಪ್ರಭಾಸನು ಸೇನಾನಾಯಕನಾದನು. ಸೂರ್ಯಪ್ರಭನು ರಣದೀಕ್ಷಿತನಾಗಿ ಅಂದಿನ ರಾತ್ರಿಯನ್ನು ದರ್ಭಶಯನದಲ್ಲಿ ಕಳೆದನು.

೪-೫. ಮರುದಿನ ಬೆಳಿಗ್ಗೆ ಶ್ರುತಶರ್ಮನ ವಾಸಸ್ಥಳವಾದ ತ್ರಿಕೂಟಾಚಲದ ಹತ್ತಿರ ಎರಡು ಸೇನೆಗಳೂ ಸೇರಿ ಯುದ್ಧಕ್ಕೆ ಮೊದಲಾಯಿತು. ಸೇನೆಗಳು ವ್ಯೂಹದಲ್ಲಿ ನಿಂತು ಯುದ್ಧಮಾಡಿದುವು. ಬ್ರಹ್ಮ ವಿಷ್ಣು ರುದ್ರ ಮುಂತಾದ ಸುರಾಸುರರೂ ಯಕ್ಷೋರಗಗಂಧರ್ವರೂ ಆಕಾಶದಲ್ಲಿ ನೆರೆದು ಯುದ್ಧವನ್ನು ನೋಡುತ್ತಿದ್ದರು.

೬. ಎರಡನೆಯದಿನ ರಾತ್ರಿ ಸೂರ್ಯಪ್ರಭನು ಶಿಬಿರದಲ್ಲಿ ಮಲಗಿರುತ್ತ, ನಿದ್ರೆ ಬಾರದಿರಲು, ತನ್ನ ಸಚಿವನಾದ ವೀತಭೀತಿಯನ್ನು ಹೊತ್ತುಹೋಗುವಂತೆ ಒಂದು ಕಥೆಯನ್ನು ಹೇಳೆಂದು ಕೇಳಿದನು. ಅವನು ಇದನ್ನು ಹೇಳಿದನು: -


### ಗುಣಶರ್ಮನ ಕಥೆ


ಉಜ್ಜಯಿನಿಯಲ್ಲಿ ಮಹಾಸೇನನೆಂಬ ರಾಜನಿದ್ದನು. ಅವನಿಗೆ ಅಶೋಕವತಿಯೆಂಬ ಹೆಂಡತಿಯಿದ್ದಳು. ಅವನ ಆಶ್ರಯದಲ್ಲಿ ಶೂರನೂ ಸುಂದರನೂ ವೇದವಿದ್ಯಾಪಾರಂಗತನೂ ಕಲಾ ಶಸ್ತ್ರಾಸ್ತ್ರ ಪ್ರವೀಣನೂ ಆದ ಗುಣಶರ್ಮನೆಂಬ ಬ್ರಾಹ್ಮಣನಿದ್ದನು. ಒಂದು ದಿನ ಅಂತಃಪುರದಲ್ಲಿ ನೃತ್ಯದ ಪ್ರಸ್ತಾಪ ಬಂದು ರಾಜನೂ ರಾಣಿಯೂ ಹತ್ತಿರದಲ್ಲಿದ್ದ ಗುಣಶರ್ಮನನ್ನು ಕುರಿತು ‘ಅಯ್ಯಾ! ನೀನು ಸರ್ವಜ್ಞ; ನಿನಗೆ ನೃತ್ಯ ಮಾಡುವುದಕ್ಕೆ ಬರುತ್ತದೆಯೇ? “ಎಂದು ಕೇಳಿದರು. ಅವನು ಮುಗುಳು ನಗುತ್ತ” ಬರುತ್ತದೆ; ಆದರೆ ಜನದ ಮುಂದೆ, ಅದರಲ್ಲೂ ರಾಜರಾಣಿಯರ ಮುಂದೆ, ಸಂಕೋಚವಿಲ್ಲದೆ ಅದನ್ನು ಹೇಗೆ ಪ್ರದರ್ಶಿಸುವುದು?" ಎಂದನು. ರಾಜನಿಗೆ ಕುತೂಹಲವು ಹೆಚ್ಚಿ ‘ಇದೇನು ನಾಟ್ಯರಂಗವೇನಯ್ಯ, ಗಂಡಸೆಂದು ನಾಚಿಕೆಪಟ್ಟುಕೊಳ್ಳುವುದಕ್ಕೆ? ಇದು ಮಿತ್ರಗೋಷ್ಠಿ; ಅದೂ ಗೋಪ್ಯವಾಗಿದೆ; ಇಲ್ಲಿ ನಾನು ನಿನ್ನ ರಾಜನಲ್ಲ, ಮಿತ್ರ; ನಿನಗೆ ಯಾವ ವಿಧವಾದ ನಿರ್ಬಂಧವೂ ಇಲ್ಲ!’ ಎಂದು ಹಠಹಿಡಿದನು. ಅವನು ಕುಣಿಯಲೇಬೇಕಾಯಿತು; ಅವನ ಜೊತೆಯಲ್ಲಿ ರಾಜರಾಣಿಯರ ಮನಸ್ಸುಗಳೂ ಕುಣಿದಾಡಿದವು. ಅದು ಮುಗಿದಮೇಲೆ, ರಾಜನು ಅವನ ಕೈಗೆ ವೀಣೆಯನ್ನು ನುಡಿಸೆಂದು ಕೊಟ್ಟನು; ಅದರ ಸಾರಣಿಯನ್ನು ಮೀಟುತ್ತಿದ್ದ ಹಾಗೇ ಗುಣಶರ್ಮನು ‘ದೇವ! ಇದರಲ್ಲಿ ಎಲ್ಲೋ ನಾಯಿಯ ಕೂದಲು ಸೇರಿಕೊಂಡಿದೆ. ಇದು ಬೇಡ; ಇನ್ನೊಂದು ತರಿಸು!’ ಎಂದನು. ತಂತಿಯನ್ನು ನೀರಿನಲ್ಲಿ ತೊಳೆದು ಉಜ್ಜಿ ವರೆಸಲು ಒಂದು ಸಣ್ಣ ಕೂದಲು ಬಂತು. ಅವನ ಪ್ರವೀಣತೆಯನ್ನು ಕಂಡು ಆಶ್ಚರ್ಯಪಟ್ಟು ರಾಜನು ಮತ್ತೊಂದು ವೀಣೆಯನ್ನು ತರಿಸಿದನು. ಗುಣಶರ್ಮನು ಗಂಗಾಪ್ರವಾಹದಂತೆ ಅದನ್ನು ಕರ್ಣಪಾವನವಾಗಿರುವ ಹಾಗೆ ನುಡಿಸಿದನು. ಆಮೇಲೆ ಅವನ ಶಸ್ತ್ರಾಸ್ತ್ರ ವಿದ್ಯೆಯನ್ನು ಪರೀಕ್ಷಿಸಲೋಸುಗ ಅವನನ್ನು ಬರಿಯ ಕೈಯಲ್ಲಿ ಕೂರಿಸಿ ತಾನು ನಾನಾ ಆಯುಧಗಳನ್ನು ಹಿಡಿದು ಅವನ ಮೇಲೆ ಪ್ರಯೋಗಿಸುತ್ತ ಬಂದನು. ಅವನು ಅವುಗಳ ಏಟನ್ನು ತಪ್ಪಿಸಿಕೊಂಡು ರಾಜನನ್ನೇ ಕಟ್ಟಿ ಕೂರಿಸಿದನು. ಇದನ್ನೆಲ್ಲಾ ನೋಡುತ್ತಿದ್ದ ರಾಣಿಯು ಅವನ ಮೇಲೆ ಮೋಹಗೊಂಡಳು. ಆದ್ದರಿಂದ ಅವನಲ್ಲಿ ವೀಣೆ ಕಲಿಯುವಂತೆ ಏರ್ಪಡಿಸಬೇಕೆಂದು ರಾಜನನ್ನು ಕೇಳಿಕೊಂಡಳು. ‘ಆಗಲಿ! ಒಳ್ಳೆಯ ದಿನದಲ್ಲಿ ಆರಂಭಮಾಡೋಣ!’ ಎಂದು ಹೇಳಿ ಗುಣಶರ್ಮನು ಅಂದು ಮನೆಗೆ ಹೊರಟುಹೋದನು. ಆದರೆ ರಾಣಿಯ ಕಣ್ಣೋಟವನ್ನು ನೋಡಿ ಶಂಕೆಪಟ್ಟಿದ್ದ ಅವನು ಏನಾದರೂ ಅವಿವೇಕವಾದೀತೆಂದು ಆರಂಭದ ದಿನವನ್ನು ಮುಂದಕ್ಕೆ ಹಾಕುತ್ತ ಬಂದನು. ಒಂದು ದಿನ ರಾಜನು ಊಟ ಮಾಡುತ್ತಿದ್ದನು; ಹತ್ತಿರವೇ ಇದ್ದು ಗುಣಶರ್ಮನು, ಅಡಿಗೆಯವನು ಬಡಿಸುವುದಕ್ಕೆ ತಂದ ಒಂದು ಪಲ್ಯವನ್ನು ಬೇಡವೆಂದನು. ಏಕೆನ್ನಲು 'ನೋಡುತ್ತಿದ್ದಹಾಗೇ ಅದರಲ್ಲಿ ವಿಷವಿದೆಯೆಂದು ಗೊತ್ತಾಯಿತು! ಬೇಕಾದರೆ ಯಾರಿಗಾದರೂ ಅದನ್ನು ತಿನ್ನಿಸಿ ನೋಡಬಹುದು; ಆಮೇಲೆ ನಾನು ವಿಷ ತೆಗೆದು ವಾಸಿಮಾಡುತ್ತೇನೆ!’ ಎಂದನು. ರಾಜನು ಅದನ್ನು ಆ ಅಡಿಗೆಯವನಿಗೇ ತಿನ್ನಿಸಲು ಅವನು ಜ್ಞಾನತಪ್ಪಿ ಬಿದ್ದನು. ಗುಣಶರ್ಮನು ಮಂತ್ರಹಾಕಿ ವಿಷ ತೆಗೆದು ಅವನನ್ನು ಎಚ್ಚರಗೊಳಿಸಿದನು. ಆಗ ಅವನು ‘ದೇವ! ನಿಮ್ಮ ಶತ್ರುವಾದ ವಿಕ್ರಮಶಕ್ತಿಯು ವಿಷಪ್ರಯೋಗ ಮಾಡುವಂತೆ ನನ್ನನ್ನು ಪ್ರೇರಿಸಿದ್ದನು’ ಎಂದು ಒಪ್ಪಿಕೊಂಡನು. ಹೀಗೆ ವಿಕ್ರಮಶಕ್ತಿಯಿಂದ ಮತ್ತೆರಡುಸಾರಿ ಅವನು ಮಹಾಸೇನನನ್ನು ಉಳಿಸಿದನು. ನದಿಯಲ್ಲಿ ಸ್ನಾನಮಾಡುತ್ತಿದ್ದಾಗ ಮೊಸಳೆ ಹಿಡಿಯಿತು. ಉದ್ಯಾನದಲ್ಲಿ ಸಂಚರಿಸುತ್ತಿದ್ದಾಗ ಹಾವು ಕಚ್ಚಿತು. ಆಗೆಲ್ಲಾ ಗುಣಶರ್ಮನು ಹತ್ತಿರವಿದ್ದು ರಾಜನ ಜೀವವನ್ನು ಉಳಿಸಿದನು. ರಾಣಿಯ ನಿರ್ಬಂಧ ದಿನದಿನಕ್ಕೆ ಹೆಚ್ಚಾಗಲು ಗುಣಶರ್ಮನು ವೀಣೆಯ ಪಾಠವನ್ನು ಒಂದು ದಿನ ಆರಂಭಿಸಲೇಬೇಕಾಯಿತು. ಆಗ ಅವಳು ತನ್ನ ಮನಸ್ಸನ್ನು ವ್ಯಕ್ತಪಡಿಸಿದಳು. ಗುಣಶರ್ಮನು ‘ನೀನು ನನ್ನ ಒಡತಿ; ನಾನು ಪ್ರಭುದ್ರೋಹ ಮಾಡಲೆ? ಈ ಸಾಹಸ ಬೇಡ!’ ಎಂದನು. ಅವಳು ಹೇಳುವಷ್ಟು ಹೇಳಿ ಕೊನೆಗೆ ‘ಮರಣವೇ ಇದರ ಪರಿಣಾಮ; ನಿನ್ನನ್ನು ಕೊಲ್ಲಿಸಿ ನಾನೂ ಸಾಯುತ್ತೇನೆ!’ ಎಂದಳು. ಅವನು ‘ಆಗಲಿ! ಅಧರ್ಮದಲ್ಲಿ ನೂರಾರು ಕೋಟಿ ವರ್ಷ ಬಾಳುವುದಕ್ಕಿಂತ ಧರ್ಮದ ಕಟ್ಟಿನಲ್ಲಿ ಒಂದು ಜೀವನವನ್ನು ಜೀವಿಸುವುದೇ ಲೇಸು!’ ಎಂದನು. ಎಷ್ಟೆಷ್ಟು ಹೇಳಿದರೂ ಅವಳು ಬಿಡಲಿಲ್ಲ; ಆದ್ದರಿಂದ ಅವನು ‘ನೀನು ಅಷ್ಟು ನಿರ್ಬಂಧಪಡಿಸುವುದಾದರೆ ನಿನ್ನ ಮಾತಿನಂತೆ ನಡೆಯುತ್ತೇನೆ. ಇದಕ್ಕೆ ಸ್ವಲ್ಪ ದಿನ ಹೋಗಲಿ; ಕೂಡಲೇ ಪ್ರವರ್ತಿಸಿದರೆ ಯಾರಿಗಾದರೂ ತಿಳಿದೀತು!’ ಎಂದು ಹೇಳಿ ಆಗಿನಮಟ್ಟಿಗೆ ಅವಳಿಂದ ತಪ್ಪಿಸಿಕೊಂಡನು. ಎಷ್ಟು ದಿನವಾದರೂ ಅವನು ತನ್ನ ವಶವಾಗದಿರಲು ರಾಣಿಯು ಒಂದು ದಿನ ರಾಜನನ್ನು ಕಂಡು ಗುಣಶರ್ಮನೇ ತನ್ನ ಮೇಲೆ ಕೈಮಾಡಿದಂತೆಯೂ ಅವನೇ ಗೌಡರಾಜನಾದ ವಿಕ್ರಮಶಕ್ತಿಯಿಂದ ಲಂಚಪಡೆದು ಆ ಆಟಗಳನ್ನೆಲ್ಲಾ ಆಡಿದಂತೆಯೂ ಅಡಿಗೆಯವನ ತಮ್ಮನಿಂದ ಇದೆಲ್ಲಾ ತನಗೆ ಗೊತ್ತಾದಂತೆಯೂ ಅವನ ಮೇಲೆ ದೂರು ಹೇಳಿದಳು. ರಾಜನು ಅವನನ್ನು ಸಭೆಗೆ ಕರೆಸಿ ಎಲ್ಲರ ಮುಂದೆಯೂ ಅವನ ಮೇಲೆ ತನ್ನ ಹೆಂಡತಿ ಹೇಳಿದ ತಪ್ಪುಗಳನ್ನು ಆರೋಪಿಸಿದನು. ಅವನು ‘ದೇವ! ತತ್ತ್ವವನ್ನು ತಿಳಿಯದೆ ಹೀಗೆನ್ನಬಾರದು! ಅವಿಚಾರಣೆ ನೀತಿಯಲ್ಲ!’ ಎಂದನು. ರಾಜನು ರೋಷದಿಂದ ಚೂರಿ ಹಿಡಿದು ಅವನ ಮೇಲೆ ನುಗ್ಗಿದನು; ಅವನ ರಕ್ಷಕರೂ ವಿವಿಧಾಯುಧಗಳನ್ನು ಹಿಡಿದು ಆಕ್ರಮಣಮಾಡಿದರು. ಗುಣಶರ್ಮನು ಅವರೆಲ್ಲರನ್ನೂ ಕರಣಪ್ರಯೋಗದಿಂದ ವಂಚಿಸಿ ಅವರ ಜುಟ್ಟಿನಿಂದಲೇ ಅವರೆಲ್ಲರನ್ನೂ ಗಂಟುಹಾಕಿದನು. ಆಮೇಲೆ ತನ್ನನ್ನು ಅಟ್ಟಿಸಿಕೊಂಡು ಬಂದ ನೂರಾರು ಯೋಧರನ್ನು ಕೊಂದು ಅದೃಶ್ಯಾಂಜನದ ಸಹಾಯದಿಂದ ಮಾಯವಾಗಿ ಆ ದೇಶವನ್ನೇ ಬಿಟ್ಟು ದಕ್ಷಿಣಾಪಥಕ್ಕೆ ಹೋದನು. ಅಲ್ಲಿ ಅಗ್ನಿದತ್ತನೆಂಬ ಬ್ರಾಹ್ಮಣನನ್ನು ಕಂಡು ತನ್ನ ವೃತ್ತಾಂತವನ್ನೆಲ್ಲಾ ಹೇಳಲು ಅವನು ಗುಣಶರ್ಮನನ್ನು ತನ್ನ ಮನೆಗೆ ಕರೆದುಕೊಂಡು ಹೋಗಿ ಉಪಚರಿಸಿ, ಸುಂದರಿಯೆಂಬ ತನ್ನ ಮಗಳನ್ನು ತೋರಿಸಿದನು. ಅವನು ಅವಳನ್ನು ನೋಡಿ ‘ಇವಳ ಮೂಗಿನ ಮೇಲೆ ತಿಲಕದಂಥ ಒಂದು ಸಣ್ಣ ಮಚ್ಚೆ ಇದೆ. ಎದೆಯಮೇಲೂ ಇಂಥದೇ ಮಚ್ಚೆ ಇದೆ. ಇವಳಿಗೆ ಸವತಿಯರಾಗುತ್ತಾರೆ’ ಎಂದನು. ಅಗ್ನಿದತ್ತನು ಆಶ್ಚರ್ಯಗೊಂಡು ‘ಆಗಲಿ! ಗಂಡನು ಶ್ರೀಮಂತನಾದರೆ ಹೆಂಗಸಿಗೆ ಸವತಿಯರಿದ್ದೇ ಇರುತ್ತಾರೆ; ದರಿದ್ರನಿಗೆ ಒಬ್ಬ ಹೆಂಡತಿಯನ್ನು ಸಾಕುವುದೂ ಕಷ್ಟ!’ ಎಂದನು. ಸುಂದರಿಗೆ ಅವನ ಮೇಲೆ ತುಂಬಾ ಮನಸ್ಸಾಯಿತು. ಅಗ್ನಿದತ್ತನು ಅವಳನ್ನು ಗುಣಶರ್ಮನಿಗೆ ಕೊಟ್ಟು ಮದುವೆ ಮಾಡುವುದಾಗಿಯೂ ಅವನು ನಿಶ್ಚಿಂತನಾಗಿ ತನ್ನ ಮನೆಯಲ್ಲಿಯೇ ಇದ್ದುಕೊಂಡಿರಬಹುದಾಗಿಯೂ ಹೇಳಿದನು. ಗುಣಶರ್ಮನು ಒಪ್ಪಲಿಲ್ಲ. ‘ಉಜ್ಜಯಿನಿ ಇಲ್ಲಿಗೆ ಹತ್ತಿರವಾಗಿದೆ. ನಾನು ಇಲ್ಲಿರುವುದನ್ನು ತಿಳಿದು ರಾಜನು ನನಗೆ ಹಿಂಸೆ ಕೊಟ್ಟಾನು; ಆದ್ದರಿಂದ ನಾನು ತೀರ್ಥಯಾತ್ರೆ ಮಾಡಿ ಪಾಪಕಿಲ್ಬಿಷಗಳನ್ನು ತೊಳೆದುಕೊಂಡು ನಿಶ್ಚಿಂತನಾಗಿ ದೇಹತ್ಯಾಗಮಾಡುತ್ತೇನೆ!’ ಎಂದನು. ಅಗ್ನಿದತ್ತನು ನಕ್ಕು, ‘ನಿನಗೂ ಈ ಮೋಹವೇ? ಅಜ್ಞರು ಅವಮಾನಮಾಡಿದರೆ ಶುದ್ಧಚಿತ್ತನಿಗೆ ಏನು ಹಾನಿ? ಕೆಸರನ್ನು ತೆಗೆದು ಆಕಾಶಕ್ಕೆ ಎರಚಿದರೆ ಅದು ತನ್ನ ತಲೆಯ ಮೇಲೇ ಬೀಳುತ್ತದೆ.; ಅಶೋಕವತಿಯನ್ನು ನೋಡಿ ಹೆಂಗಸರ ಮೇಲೆ ನಿನಗೆ ಬೇಸರವುಂಟಾಗಿದ್ದರೆ, ಸಾಧ್ವಿಯನ್ನು ನೋಡಿ ಅವರಲ್ಲಿ ಶ್ರದ್ಧೆ ಏಕೆ ಉಂಟಾಗಬಾರದು? ಉಜ್ಜಯಿನಿ ಹತ್ತಿರವಿದ್ದರೇನು? ನೀನು ಯಾರಿಗೂ ತಿಳಿಯದಂತೆ ನಾನು ನೋಡಿಕೊಳ್ಳುತ್ತೇನೆ; ಸಂಸಾರಿಯಾಗಿದ್ದುಕೊಂಡು ಮನೆಯಲ್ಲಿ ದೇವಪಿತೃಕರ್ಮ ಅಗ್ನಿಕಾರ್ಯ ಜಪತಪಾದಿಗಳಿಂದ ಬರುವ ಪುಣ್ಯವು ಊರೂರು ಅಲೆಯುತ್ತಿದ್ದರೆ ಬರುತ್ತದೆಯೇ? ಆತ್ಮಘಾತಮಾಡಿಕೊಂಡರೆ ಪರಲೋಕದಲ್ಲಿ ಇನ್ನೂ ಹೆಚ್ಚಿನ ದುಃಖವೇಯೆ! ಆದ್ದರಿಂದ ನನ್ನ ಮಾತು ಕೇಳು; ಸುಂದರಿಯನ್ನು ಮದುವೆಮಾಡಿಕೊಂಡು ಇಲ್ಲಿ ನೆಮ್ಮದಿಯಿಂದಿರು’ ಎಂದನು. ಗುಣಶರ್ಮನು ‘ಆಗಲಿ! ಆದರೆ ಮೊದಲು ನನ್ನ ಪ್ರತಿಜ್ಞೆ ಪೂರೈಸಬೇಕು. ಯಾವುದಾದರೂ ದೇವತೆಯನ್ನು ಉಪಾಸನೆಮಾಡಿ ಆ ಕೃತಘ್ನನಾದ ರಾಜನಿಗೆ ಪ್ರತಿಕ್ರಿಯೆ ಮಾಡಬೇಕು!’ ಎಂದನು. ಅನಂತರ ಅವನಿಂದ ಕುಮಾರಸ್ವಾಮಿಯ ಮಂತ್ರದ ಉಪದೇಶವನ್ನು ತೆಗೆದುಕೊಂಡು ಅವನ ಆರಾಧನೆಗೆ ಮೊದಲುಮಾಡಿದನು. ಸುಂದರಿಯು ಅದರಲ್ಲಿ ಸಹಾಯಳಾದಳು. ಕುಮಾರಸ್ವಾಮಿಯು ಪ್ರತ್ಯಕ್ಷನಾಗಿ ‘ನಿನಗೆ ಅಕ್ಷಯನಿಧಿ ದೊರಕಲಿ; ಅದರ ಸಹಾಯದಿಂದ ಮಹಾಸೇನನನ್ನು ಗೆದ್ದು ರಾಜ್ಯಾಧಿಪತಿಯಾಗು!’ ಎಂದು ವರ ಕೊಟ್ಟನು. ಅದರಂತೆ ಅವನು ಉಜ್ಜಯಿನಿಯ ರಾಜನಾಗಿ ಸುಂದರಿಯನ್ನೂ ಇನ್ನೂ ಹಲವರನ್ನೂ ಮದುವೆಮಾಡಿಕೊಂಡು ಸುಖವಾಗಿ ರಾಜ್ಯವಾಳಿಕೊಂಡಿದ್ದನು.

ವೀತಭೀತಿಯು ಹೇಳಿದ ಈ ಕಥೆಯನ್ನು ಕೇಳಿ ಸೂರ್ಯಪ್ರಭನು ನಿದ್ರೆಹೋದನು.

೭. ಮಾರನೆಯ ದಿನ ಬೆಳಗ್ಗೆ ಮತ್ತೆ ಯುದ್ಧಕ್ಕೆ ಮೊದಲಾಯಿತು. ದೇವಾಸುರರು ಅದರಲ್ಲಿ ಸೇರಿಕೊಂಡರು. ಬ್ರಹ್ಮನು ‘ಇದು ನಿಮಗೆ ಜಯಕಾಲವಲ್ಲ; ಸಂಧಿಮಾಡಿಕೊಳ್ಳಿ!’ ಎಂದು ಇಂದ್ರನಿಗೆ ಬುದ್ಧಿಹೇಳಿದನು. ಅಷ್ಟುಹೊತ್ತಿಗೆ ಪ್ರಭಾಸನು ಪಾಶುಪತಾಸ್ತ್ರವನ್ನು ಬಿಟ್ಟನು; ಹರಿಯು ಅದರಮೇಲೆ ಸುದರ್ಶನ ಚಕ್ರವನ್ನು ಪ್ರಯೋಗಿಸಿದನು; ಶ್ರುತಶರ್ಮನಿಗೂ ಸೂರ್ಯಪ್ರಭನಿಗೂ ದ್ವಂದ್ವ ಯುದ್ಧವಾಯಿತು; ಶ್ರುತಶರ್ಮನು ಸೋಲುವಂತಾಗಲು ಬ್ರಹ್ಮಾಸ್ತ್ರ ಬಿಟ್ಟನು; ಇಂದ್ರಾದಿಗಳು ವಜ್ರಾಯುಧ ಮುಂತಾದ ಆಯುಧಗಳನ್ನೂ ಮಹಾಸ್ತ್ರಗಳನ್ನೂ ಪ್ರಯೋಗಿಸಿದರು. ಆದರೆ ಸೂರ್ಯಪ್ರಭನು ಪಾಶುಪತಾಸ್ತ್ರವನ್ನು ಅದಕ್ಕೆ ಎದುರಾಗಿ ಬಿಟ್ಟನು; ಸೂರ್ಯಪ್ರಭನು ಗೆದ್ದು ಶ್ರುತಶರ್ಮನು ಸೆರೆಸಿಕ್ಕಿದನು; ಶಿವನು ಪ್ರತ್ಯಕ್ಷನಾಗಿ ಅವರವರಿಗೆ ಸಂಧಿಮಾಡಿಸಿದನು. ಅದರಂತೆ ಶ್ರುತಶರ್ಮನು ಸೂರ್ಯಪ್ರಭನಿಗೆ ನಮಸ್ಕರಿಸಿ ಅವನಿಂದ ಉತ್ತರವೇದಿಯ ಚಕ್ರವರ್ತಿತ್ವವನ್ನು ಪಡೆದನು; ಸೂರ್ಯಪ್ರಭನು ದಕ್ಷಿಣವೇದಿಯ ಚಕ್ರವರ್ತಿಯಾದನು. ಎರಡು ಪಕ್ಷಗಳಲ್ಲೂ ಹತರಾದವರೆಲ್ಲಾ ಬದುಕಿ ಎದ್ದರು; ಪಾರ್ವತಿಯ ಅಪ್ಪಣೆಯಂತೆ ಸುಮೇರುವು ತನ್ನ ಮಗಳಾದ ಕಾಮಚೂಡಾಮಣಿಯನ್ನು ಸೂರ್ಯಪ್ರಭನಿಗೆ ಮದುವೆಮಾಡಿಕೊಟ್ಟನು. ಎಲ್ಲರಿಗೂ ಅವನ ಮನೆಯಲ್ಲಿ ಔತಣ ನಡೆಯಿತು. ಸೂರ್ಯಪ್ರಭನು ತಾನೇ ಹೋಗಿ ಪಾರ್ವತೀಪರಮೇಶ್ವರರನ್ನು ತನ್ನ ಪಟ್ಟಾಭಿಷೇಕಕ್ಕೆ ಕರೆದು ಬಂದನು. ಋಷಭಪರ್ವತದಲ್ಲಿ ಮಹಾವೈಭವದಿಂದ ಅವನ ಚಕ್ರವರ್ತಿ ಪಟ್ಟಾಭಿಷೇಕ ಬೆಳೆಯಿತು. ಮಯಾಸುರನು ಪಟ್ಟಕಟ್ಟಿ ಕಿರೀಟವಿಟ್ಟನು. ದೇವದುಂದುಭಿಗಳು ಮೊಳಗಿದುವು. ಪಾರ್ವತೀಪರಮೇಶ್ವರರೂ ಮಹರ್ಷಿಗಳೂ ಆಶೀರ್ವದಿಸಿದರು. ಹೀಗೆ ಮನುಷ್ಯನಾಗಿ ಹುಟ್ಟಿದರೂ ಸೂರ್ಯಪ್ರಭನು ಹರಪ್ರಸಾದದಿಂದ ವಿದ್ಯಾಧರ ಚಕ್ರವರ್ತಿಯಾದನು.

ಹೀಗೆಂದು ಸೂರ್ಯಪ್ರಭನ ವೃತ್ತಾಂತವನ್ನು ಹೇಳಿ, ವಜ್ರಪ್ರಭನು ನರವಾಹನದತ್ತನಿಗೆ ನಮಸ್ಕರಿಸಿ ಆಕಾಶಕ್ಕೆ ಹಾರಿದನು. ನರವಾಹನದತ್ತನು ವಿದ್ಯಾಧರಾಧಿಪತಿ ಪದವಿಯನ್ನು ನಿರೀಕ್ಷಿಸುತ್ತ ತಂದೆಯ ಮನೆಯಲ್ಲಿ ಸುಖವಾಗಿ ಕಾಲಕಳೆಯುತ್ತಿದ್ದನು.

ಸೂರ್ಯಪ್ರಭಲಂಬಕ ಮುಗಿಯಿತು ಶ್ರೀರಸ್ತು





## ೦೯. ಅಲಂಕಾರವತೀಲಂಬಕ


ನಿಶುಂಭಭರನಮ್ರೋರ್ವೀಖರ್ವಿತಾಃ ಪರ್ವತಾ ಅಪಿ ।

ಯಂ ನಮಂತೀವ ನೃತ್ಯಂತಂ ನಮಾಮಸ್ತಂ ವಿನಾಯಕಂ ॥

೧. ನರವಾಹನದತ್ತನು ಒಂದು ಸಾರಿ ಗೋಮುಖನೊಡನೆ ಬೇಟೆಗೆ ಹೊರಟು ಒಂದು ದೊಡ್ಡ ಕಾಡನ್ನು ಪ್ರವೇಶಿಸಿದನು. ಅಲ್ಲಿ ದಿವ್ಯವಾದ ವೀಣಾಗಾನದಿಂದೊಡಗೂಡಿದ ಸಂಗೀತವನ್ನು ಕೇಳಿ ಅದನ್ನು ಹಿಡಿದು ಹೋಗಲು, ಸ್ವಲ್ಪದೂರದಲ್ಲಿ ಒಂದು ಶಿವದೇವಾಲಯ ಸಿಕ್ಕಿತು. ಅಲ್ಲಿ ದೇವಕನ್ಯೆಯೊಬ್ಬಳು ತನ್ನ ಕನ್ಯಾಪರಿವಾರದೊಡನೆ ಕುಳಿತು ವೀಣೆ ಬಾರಿಸುತ್ತಿದ್ದಳು. ಒಬ್ಬರನ್ನೊಬ್ಬರು ನೋಡಿ ಇಬ್ಬರೂ ಮುಗ್ಧರಾದರು. ಅವಳು ಯಾರು ಎಂದು ಗೋಮುಖನು ಅವಳ ಸಖಿಯರನ್ನು ಕೇಳಬೇಕೆಂದಿರುವಷ್ಟರಲ್ಲಿಯೇ ಅವಳ ಹಿಂದೆ ಅವಳಂತೆಯೇ ಇದ್ದ ಪ್ರೌಢವಯಸ್ಸಿನ ವಿದ್ಯಾಧರಿಯೊಬ್ಬಳು ಅಂತರಿಕ್ಷದಿಂದ ಬಂದು ಇಳಿದಳು. ಕನ್ಯೆಯು ಅವಳಿಗೆ ನಮಸ್ಕರಿಸಿದಳು. ಹಿರಿಯಳು ‘ವಿದ್ಯಾಧರಚಕ್ರವರ್ತಿಯು ನಿನಗೆ ಪತಿಯಾಗಲಿ!’ ಎಂದು ಆಶೀರ್ವದಿಸಿದಳು. ನರವಾಹನದತ್ತನು ಆಕೆಗೆ ನಮಸ್ಕರಿಸಿ ಆಶೀರ್ವಾದ ಪಡೆದು ‘ಅಮ್ಮಾ! ಈ ಕನ್ಯೆ ಯಾರು? ನಿನಗೇನಾಗಬೇಕು?’ ಎಂದು ಕೇಳಲು ಅವಳು ಹೀಗೆಂದಳು:—

ಹಿಮಾಲಯ ಪರ್ವತದಲ್ಲಿ ಶ್ರೀಸುಂದರಪುರವೆಂಬ ಒಂದು ಊರಿದೆ. ಅಲ್ಲಿ ಅಲಂಕಾರಶೀಲನೆಂಬ ವಿದ್ಯಾಧರೇಶ್ವರನಿದ್ದಾನೆ. ಅವನ ಹೆಂಡತಿಯಾದ ಕಾಂಚನಪ್ರಭೆಯಲ್ಲಿ ಧರ್ಮಶೀಲನೆಂಬ ಮಗನಾದನು. ಅವನು ವಿದ್ಯಾವಂತನಾಗಿ ಯೌವನಕ್ಕೆ ಬರಲು ರಾಜನು ಅವನನ್ನು ಯುವರಾಜನಾಗಿ ಮಾಡಿದನು. ಆಮೇಲೆ ಒಬ್ಬ ಹುಡುಗಿ ಹುಟ್ಟಿದಳು; ಅವಳು ಹುಟ್ಟುತ್ತಿದ್ದ ಹಾಗೆಯೇ ‘ಇವಳು ನರವಾಹನದತ್ತ ಚಕ್ರವರ್ತಿಯ ಹೆಂಡತಿಯಾಗುತ್ತಾಳೆ!’ ಎಂದು ದಿವ್ಯವಾಣಿಯಾಯಿತು. ರಾಜನು ಅವಳಿಗೆ ಅಲಂಕಾರವತಿಯೆಂದು ಹೆಸರಿಟ್ಟು ಬೆಳೆಸಿದನು. ವಯಸ್ಸು ಬಂದಮೇಲೆ ಅವಳು ಭಕ್ತಿಯಿಂದ ನಾನಾ ಶಿವದೇವಾಲಯಗಳಿಗೆ ಹೋಗಲು ಮೊದಲುಮಾಡಿದಳು. ಈ ಮಧ್ಯೆ ಧರ್ಮಶೀಲನು ವೈರಾಗ್ಯತಾಳಿ ತಪಸ್ಸಿಗೆ ಹೋಗುತ್ತೇನೆ ಎಂದನು. ತಂದೆಯು ಎಷ್ಟು ಬೇಡವೆಂದರೂ ಕೇಳಲಿಲ್ಲ. ಆದ್ದರಿಂದ ತಂದೆಯು ‘ಹುಡುಗನಾದ ನಿನಗೇ ಇಷ್ಟು ವೈರಾಗ್ಯವಾದರೆ ಮುದುಕನಾದ ನನಗೆ ಬೇಡವೇ?’ ಎಂದು ಹೆಂಡತಿಯನ್ನು ಕರೆದು ‘ಇನ್ನೊಂದು ವರ್ಷಕ್ಕೆ ಅಲಂಕಾರವತಿಗೆ ಕಂಕಣ ಪ್ರಾಪ್ತಿಯಿದೆ. ಅವಳನ್ನು ನರವಾಹನದತ್ತನಿಗೆ ಕೊಟ್ಟು ಮದುವೆ ಮಾಡತಕ್ಕದ್ದು; ಅವನೇ ಈ ಪುರವನ್ನು ಆಳುತ್ತಾನೆ!’ ಎಂದು ಹೇಳಿ ಮಗನೊಡನೆ ತಪಸ್ಸಿಗೆ ಹೊರಟುಹೋದನು. ಅಲಂಕಾರವತಿಯು ಕ್ಷೇತ್ರದಿಂದ ಕ್ಷೇತ್ರಕ್ಕೆ ಹೋಗುತ್ತಿರಲು ಒಂದು ಸಾರಿ ಪ್ರಜ್ಞಪ್ತಿವಿದ್ಯೆಯು ‘ಕಶ್ಮೀರಕ್ಕೆ ಹೋಗಿ ಅಲ್ಲಿನ ಶಿವಕ್ಷೇತ್ರಗಳಲ್ಲಿ ಪೂಜೆ ನಡೆಸು; ವಿದ್ಯಾಧರಚಕ್ರವರ್ತಿಯಾದ ನರವಾಹನದತ್ತನನ್ನು ಅನಾಯಾಸವಾಗಿ ಪಡೆಯುತ್ತೀಯೆ!’ ಎಂದಿತು. ಅದರಂತೆ ಅವಳು ತಾಯಿಯ ಜೊತೆಯಲ್ಲಿ ನಂದಿಕ್ಷೇತ್ರ ಮಹಾದೇವಗಿರಿ ಮುಂತಾದ ಸ್ಥಳಗಳಿಗೆ ಹೋಗಿ ಬಂದಳು. ಇವಳೇ ಆ ಅಲಂಕಾರವತಿ; ನಾನೇ ಅವಳ ತಾಯಿ; ಈಗ ಅವಳು ನನಗೆ ಹೇಳದೆಯೇ ಈ ಶಿವಾಲಯಕ್ಕೆ ಬಂದಳು; ಪ್ರಜ್ಞಪ್ತಿವಿದ್ಯೆಯಿಂದ ಅವಳು ಇಲ್ಲಿದ್ದಾಳೆಂದೂ ನೀನು ಇಲ್ಲಿಗೆ ಬಂದಿದ್ದೀಯೆಂದೂ ತಿಳಿದು ನಾನು ಇಲ್ಲಿಗೆ ಬಂದೆ. ದೇವತಾವಾಣಿಯನ್ನು ಅನುಸರಿಸಿ ಅವಳನ್ನು ಮದುವೆಮಾಡಿಕೊ; ನಾಳೆಯೇ ಅದಕ್ಕೆ ಗೊತ್ತಾದ ಲಗ್ನವಾಗಿದೆ. ಇಂದು ನೀನು ಕೌಶಾಂಬಿಗೆ ಹೋಗು; ನಾವು ಇಲ್ಲಿಂದ ಹೋಗುತ್ತೇವೆ; ನಾಳೆ ಬೆಳಗ್ಗೆ ಅಲಂಕಾರಶೀಲರಾಜನು ತಪೋವನದಿಂದ ಬಂದು ಇವಳನ್ನು ನಿನಗೆ ಮದುವೆಮಾಡಿಕೊಡುತ್ತಾನೆ.

ಅವಳ ಈ ಮಾತನ್ನು ಕೇಳಿ ಅಲಂಕಾರವತಿಗೂ ನರವಾಹನದತ್ತನಿಗೂ ಹೇಗೆಹೇಗೋ ಆಯಿತು; ಆ ಒಂದು ರಾತ್ರಿ ಕಳೆಯುವುದು ಹೇಗೆ ಅನ್ನಿಸಿತು; ಸಂಜೆಯ ಹೊತ್ತಿಗೆ ಕಣ್ಣೀರು ಹಾಕುತ್ತಿದ್ದ ಅವರನ್ನು ನೋಡಿ ಕಾಂಚನಪ್ರಭೆಯು ‘ಇದೇನು ಒಂದು ರಾತ್ರಿ ಬಿಟ್ಟಿರುವುದಕ್ಕೆ ಇಷ್ಟು ಒದ್ದಾಡುತ್ತೀರಿ? ಧೈರ್ಯಶಾಲಿಗಳಾದವರು ಗೊತ್ತುಗುರಿಯಿಲ್ಲದಷ್ಟುಕಾಲ ವಿರಹವನ್ನು ಸಹಿಸುತ್ತಾರೆ. ರಾಮಭದ್ರನ ಮತ್ತು ಸೀತಾದೇವಿಯ ಕಥೆಯನ್ನು ಹೇಳುತ್ತೇನೆ ಕೇಳಿ!’ ಎಂದು ಅದನ್ನು ಹೇಳಿದಳು:—





ರಾಮಾಯಣದ ಕಥೆ


ಹಿಂದೆ ಅಯೋಧ್ಯಾಧಿಪತಿಯಾದ ದಶರಥಮಹಾರಾಜನಿಗೆ ರಾಮ ಲಕ್ಷ್ಮಣ ಭರತ ಶತ್ರುಘ್ನರೆಂಬ ಮಕ್ಕಳಿದ್ದರು; ಅವರಲ್ಲಿ ರಾಮನೇ ಹಿರಿಯ; ಅವನು ರಾವಣನ ಸಂಹಾರಕ್ಕಾಗಿ ವಿಷ್ಣುವಿನ ಅಂಶದಿಂದ ಅವತಾರಮಾಡಿದ್ದನು. ಜನಕರಾಜನ ಮಗಳಾದ ಸೀತೆಯು ಅವನಿಗೆ ಪ್ರಾಣಪ್ರಿಯೆಯಾದ ಹೆಂಡತಿಯಾದಳು. ದಶರಥನು ವಿಧಿಪ್ರೇರಿತನಾಗಿ ಭರತನಿಗೆ ರಾಜ್ಯಕೊಟ್ಟು ರಾಮನನ್ನು ಸೀತಾಲಕ್ಷ್ಮಣರೊಡನೆ ಕಾಡಿಗೆ ಕಳುಹಿಸಿದನು. ಅಲ್ಲಿ ರಾವಣನು ಮಾಯೆಯಿಂದ ಸೀತೆಯನ್ನು ಅಪಹರಿಸಿ ದಾರಿಯಲ್ಲಿ ಜಟಾಯುವನ್ನು ಕೊಂದು ಅವಳನ್ನು ಲಂಕೆಗೆ ತೆಗೆದುಕೊಂಡು ಹೋದನು. ವಿರಹಿಯಾದ ರಾಮನು ವಾಲಿಯನ್ನು ಕೊಂದು ಸುಗ್ರೀವನ ಸ್ನೇಹದಿಂದ ಮಾರುತಿಯನ್ನು ಕಳುಹಿಸಿ ಅವಳ ವೃತ್ತಾಂತವನ್ನು ತಿಳಿದುಕೊಂಡು, ಸಾಗರಕ್ಕೆ ಸೇತುವೆ ಕಟ್ಟಿ ರಾವಣನನ್ನು ಕೊಂದು ಲಂಕೆಯನ್ನು ವಿಭೀಷಣನಿಗೆ ಕೊಟ್ಟು ಸೀತೆಯನ್ನು ತಂದನು. ಊರಿಗೆ ಹಿಂತಿರುಗಿ ಬಂದಮೇಲೆ ಭರತನು ರಾಜ್ಯವನ್ನು ಅರ್ಪಿಸಲು, ಅದನ್ನು ಆಳುತ್ತಿದ್ದನು. ಸೀತೆಯು ಗರ್ಭಿಣಿಯಾದಳು. ಪ್ರಜೆಗಳ ನಡತೆಯನ್ನು ಅರಿಯುವ ಉದ್ದೇಶದಿಂದ ಅವನು ಅಲ್ಪಪರಿವಾರದೊಡನೆ ಸಂಚರಿಸುತ್ತಿದ್ದಾಗ, ಒಂದು ಸಾರಿ ಒಬ್ಬ ಮನುಷ್ಯನು ತನ್ನ ಹೆಂಡತಿಯನ್ನು ‘ಇವಳು ಮತ್ತೊಬ್ಬನ ಮನೆಗೆ ಹೋಗಿದ್ದಳು!’ ಎಂದು ತಪ್ಪುಹೊರಿಸಿ ಮನೆಬಿಟ್ಟು ಹೊರಡಿಸುತ್ತಿದ್ದನು. ಅವಳು ‘ರಾಕ್ಷಸನ ಮನೆಯಲ್ಲಿದ್ದ ಸೀತೆಯನ್ನೇ ರಾಮದೇವನು ಬಿಡಲಿಲ್ಲ; ಇವನು ಅವನಿಗಿಂತ ಹೆಚ್ಚು! ನೆಂಟರ ಮನೆಗೆ ಹೋಗಿಬಂದ ನನ್ನನ್ನು ಬಿಡುತ್ತಾನೆ!’ ಎಂದಳು. ದೊರೆಯಾದ ರಾಮನು ಇದನ್ನು ಕೇಳಿ ಖಿನ್ನನಾಗಿ ಮನೆಗೆ ಹೋಗಿ, ಲೋಕಾಪವಾದದ ಭೀತಿಯಿಂದ ಸೀತೆಯನ್ನು ಕಾಡಿನಲ್ಲಿ ಬಿಟ್ಟನು; ಯಶಸ್ಸು ಬೇಕೆನ್ನುವವನು ವಿರಹವನ್ನಾದರೂ ಸಹಿಸಿಕೊಂಡಾನು, ಕೆಟ್ಟ ಹೆಸರನ್ನು ಸಹಿಸುವುದಿಲ್ಲ; ಗರ್ಭಿಣಿಯಾಗಿದ್ದ ಅವಳು ದೈವದಿಂದ ವಾಲ್ಮೀಕಿಯ ಆಶ್ರಮವನ್ನು ಸೇರಿದಳು. ಆ ಋಷಿಯು ಅವಳನ್ನು ಸಮಾಧಾನಮಾಡಿ ಅಲ್ಲಿ ಎಡೆಮಾಡಿಕೊಟ್ಟನು. ಅಲ್ಲಿದ್ದ ಮುನಿಗಳು ‘ಸೀತೆಯಲ್ಲಿ ತಪ್ಪಿರಬೇಕು; ಇಲ್ಲದಿದ್ದರೆ ಅವಳ ಗಂಡನು ಏಕೆ ಬಿಟ್ಟಾನು? ಇಂಥವಳನ್ನು ನಿತ್ಯವೂ ನೋಡುವುದರಿಂದ ನಮಗೆ ಪಾಪ ತಟ್ಟುತ್ತದೆ; ವಾಲ್ಮೀಕಿಯಂತೂ ಅವಳನ್ನು ಆಶ್ರಮದಿಂದ ಹೊರದೂಡುವಹಾಗಿಲ್ಲ; ಅವಳನ್ನು ನೋಡುವುದರಿಂದ ತನಗೆ ಬರುವ ಪಾಪವನ್ನು ತಪಸ್ಸಿನಿಂದ ಹೋಗಲಾಡಿಸಿಕೊಳ್ಳುತ್ತಾನೆ; ನಾವು ಇನ್ನಾವುದಾದರೂ ಒಂದು ಆಶ್ರಮಕ್ಕೆ ಹೋಗೋಣ’ ಎಂದು ಮಾತನಾಡಿಕೊಂಡರು. ಅದನ್ನು ತಿಳಿದ ವಾಲ್ಮೀಕಿಯು ಅವರಿಗೆ ‘ಇವಳು ಪರಿಶುದ್ಧಳು; ಅದರಲ್ಲಿ ಸಂದೇಹವಿಲ್ಲ; ನಾನು ಧ್ಯಾನದಿಂದ ಕಂಡುಕೊಂಡಿದ್ದೇನೆ’ ಎಂದು ಹೇಳಿದನು. ಆದರೂ ಅವರಿಗೆ ನಂಬಿಕೆ ಹುಟ್ಟಲಿಲ್ಲ. ಆಗ ಸೀತೆಯು ‘ಪೂಜ್ಯರೇ! ನಿಮಗೆ ಹೇಗೆ ಬೇಕೋ ಹಾಗೆ ಪರೀಕ್ಷಿಸಿ; ನಾನು ಅಶುದ್ಧಳೆಂದಾದರೆ ನನ್ನ ತಲೆ ಕಡಿದುಬಿಡಿ!’ ಎಂದಳು. ಆ ಮಾತನ್ನು ಕೇಳಿ ಅವರಿಗೆ ಕರುಣೆಹುಟ್ಟಿ ‘ಇಲ್ಲಿ ಟೀಟಿಭಸರಸ್ಸೆಂಬ ಒಂದು ತೀರ್ಥವಿದೆ. ಅಲ್ಲಿ ಹಿಂದೆ ಸಾಧ್ವಿಯಾಗಿದ್ದ ಟೀಟಿಭಿಯೊಬ್ಬಳಲ್ಲಿ ಪರಸಂಗವನ್ನು ಅಶಂಕಿಸಿ ಗಂಡನು ಸುಮ್ಮನೆ ದೂರಲು, ಅವಳು ಅಸಹಾಯಕಳಾಗಿ ಲೋಕಪಾಲಕರನ್ನು ಶರಣುಹೊಂದಿದಳು. ಅವಳ ಶುದ್ಧಿ ಪರೀಕ್ಷೆಗಾಗಿ ಅದು ನಿರ್ಮಿತವಾಯಿತು. ಅದರಲ್ಲಿ ಈ ರಾಮನ ಹೆಂಡತಿಯೂ ತನ್ನ ಪರಿಶುದ್ಧತೆಯನ್ನು ತೋರಿಸಲಿ!’ ಎಂದರು. ಅವಳು ಅಲ್ಲಿಗೆ ಹೋಗಿ, ‘ಅಮ್ಮಾ ವಸುಂಧರೆ! ಆರ್ಯಪುತ್ರನನ್ನು ಬಿಟ್ಟು ಮತ್ತಾರ ಮೇಲಾದರೂ ನನಗೆ ಕನಸಿನಲ್ಲಿಯಾದರೂ ಮನಸ್ಸು ಹೋಗದಿದ್ದರೆ, ನಾನು ಈ ಸರೋವರದ ಆಚೆಯ ದಡವನ್ನು ಸೇರುವಂತಾಗಲಿ!’ ಎಂದು ನೀರಿಗೆ ಇಳಿದಳು. ಭೂದೇವಿಯು ಪ್ರತ್ಯಕ್ಷಳಾಗಿ ಅವಳನ್ನು ತೊಡೆಯ ಮೇಲೆ ಕೂರಿಸಿ ಕರೆದುಕೊಂಡುಹೋಗಿ ಆಚೆಯ ದಡವನ್ನು ಮುಟ್ಟಿಸಿದಳು. ಆಗ ಮುನಿಗಳೆಲ್ಲಾ ಆ ಮಹಾಪತಿವ್ರತೆಗೆ ನಮಸ್ಕಾರಮಾಡಿ ಇಂಥವಳನ್ನು ಬಿಟ್ಟಿದ್ದಕ್ಕಾಗಿ ರಾಮನನ್ನು ಶಪಿಸುವುದರಲ್ಲಿದ್ದರು. ಆಗ ಸೀತೆಯು ‘ಆರ್ಯಪುತ್ರನಿಗೆ ಅಮಂಗಲವನ್ನು ನೆನೆಯಬೇಡಿ; ಈ ಪಾಪಿಷ್ಠೆಯಾದ ನನಗೆ ಶಾಪಕೊಡಿ! ನಿಮಗೆ ಕೈಮುಗಿಯುತ್ತೇನೆ!’ ಎಂದು ಅದನ್ನು ತಪ್ಪಿಸಿದಳು. ಮುನಿಗಳು ಅದರಿಂದ ಸಂತುಷ್ಟರಾಗಿ ಅವಳಿಗೆ ಗಂಡುಮಗು ಹುಟ್ಟಲಿ ಎಂದು ಆಶೀರ್ವಾದಮಾಡಿದರು. ಆಮೇಲೆ ಅವಳು ಆ ಆಶ್ರಮದಲ್ಲಿ ಇದ್ದುಕೊಂಡು ಒಂದು ಗಂಡುಮಗುವನ್ನು ಹೆತ್ತಳು; ವಾಲ್ಮೀಕಿಯು ಅದಕ್ಕೆ ಲವನೆಂದು ಹೆಸರಿಟ್ಟನು. ಒಂದು ದಿನ ಅವಳು ಮಗುವನ್ನು ಎತ್ತಿಕೊಂಡು ಸ್ನಾನಕ್ಕೆ ಹೋಗಿರಲು, ಅವನು ಬಂದು ಪರ್ಣಶಾಲೆ ಬರಿದಾಗಿರುವುದನ್ನು ಕಂಡು ‘ಸೀತೆಯು ಮಗುವನ್ನು ಬಿಟ್ಟೇ ನಿತ್ಯವೂ ಸ್ನಾನಕ್ಕೆ ಹೋಗುತ್ತಾಳೆ; ಇವೊತ್ತು ಅದೆಲ್ಲಿ ಹೋಯಿತು? ಯಾವುದೋ ಮೃಗವು ಎತ್ತಿಕೊಂಡು ಹೋಗಿರಬೇಕು; ಆದ್ದರಿಂದ ಇನ್ನೊಂದು ಮಗುವನ್ನು ಸೃಷ್ಟಿಮಾಡುತ್ತೇನೆ; ಇಲ್ಲದಿದ್ದರೆ ಅವಳು ಸ್ನಾನಮಾಡಿಕೊಂಡು ಬಂದು ಪ್ರಾಣ ಬಿಟ್ಟುಬಿಡುತ್ತಾಳೆ’ ಎಂದು ದರ್ಭೆಯಿಂದ ಒಂದು ಪವಿತ್ರ ಕಟ್ಟಿ ಅದರಿಂದ ಅವನಂತೆಯೇ ಇದ್ದ ಒಬ್ಬ ಹುಡುಗನನ್ನು ಸೃಷ್ಟಿಸಿಟ್ಟನು. ಸೀತೆಯು ಬಂದು ಅದನ್ನು ನೋಡಿ ‘ನನ್ನ ಮಗು ನನ್ನ ಹತ್ತಿರವಿದೆ; ಇದು ಯಾವುದು?’ ಎಂದು ಕೇಳಿದಳು. ಮುನಿಯು ನಡೆದ ಸಂಗತಿಯನ್ನು ತಿಳಿಸಿ ‘ಪೂಜ್ಯಳೆ! ಅದೃಷ್ಟದಿಂದ ನಿನ್ನ ಪಾಲಿಗೆ ಬಂದ ಈ ಎರಡನೆಯ ಮಗನನ್ನೂ ಕರೆದುಕೊ! ಕುಶದಲ್ಲಿ ಹುಟ್ಟಿಬಂದದ್ದರಿಂದ ಅವನಿಗೆ ಕುಶನೆಂದು ಹೆಸರಿಟ್ಟಿದ್ದೇನೆ!’ ಎಂದನು. ಸೀತೆಯು ಅವರನ್ನು ಸಾಕಿ ಬೆಳೆಸಿದಳು. ಅವರು ಇನ್ನೂ ಹುಡುಗರಾಗಿದ್ದಾಗಲೇ ಎಲ್ಲಾ ವಿದ್ಯೆಗಳನ್ನೂ ಕಲಿತು ದಿವ್ಯಾಸ್ತ್ರಗಳನ್ನೂ ಪಡೆದರು; ಒಂದು ಸಾರಿ ಅವರು ಆಶ್ರಮದ ಜಿಂಕೆಯನ್ನು ಕೊಂದು ಅದರ ಮಾಂಸವನ್ನು ತಿಂದರು; ವಾಲ್ಮೀಕಿಯು ಅರ್ಚನೆಗಿಟ್ಟುಕೊಂಡಿದ್ದ ಲಿಂಗವನ್ನು ಆಟಕ್ಕೆ ಉಪಯೋಗಿಸಿದರು. ಮುನಿಯು ಅದರಿಂದ ವ್ಯಥೆಗೊಂಡು ‘ಈ ಲವನು ಕುಬೇರ ಸರಸ್ಸಿಗೆ ಹೋಗಿ ಸ್ವರ್ಣಕಮಲಗಳನ್ನೂ ಅವನ ಉದ್ಯಾನದಿಂದ ಮಂದಾರಪುಷ್ಪಗಳನ್ನೂ ತರಲಿ; ಅವುಗಳಿಂದ ಈ ಹುಡುಗರು ಈ ಲಿಂಗವನ್ನು ಪೂಜಿಸಿದರೆ ಅವರು ಮಾಡಿದ ಪಾಪ ಪರಿಹಾರವಾಗುತ್ತದೆ’ ಎಂದು ಪ್ರಾಯಶ್ಚಿತ್ತವನ್ನು ವಿಧಿಸಿದರು. ಸೀತೆಯೂ ಅದನ್ನು ಅನುಮೋದಿಸಿದಳು. ಲವನು ಇನ್ನೂ ಹುಡುಗನಾದರೂ ಕುಬೇರನ ಕೊಳಕ್ಕೂ ಉದ್ಯಾನಕ್ಕೂ ಹೋಗಿ ಅಲ್ಲಿದ್ದ ಯಕ್ಷರನ್ನು ಕೊಂದು ಆ ಹೂವುಗಳನ್ನು ತರುತ್ತ ದಾರಿಯಲ್ಲಿ ಬಳಲಿ ಒಂದು ಮರದ ಕೆಳಗೆ ವಿಶ್ರಾಂತಿಗಾಗಿ ಮಲಗಿದನು. ಈ ಮಧ್ಯೆ ರಾಮನು ಕೈಕೊಂಡಿದ್ದ ನರಮೇಧಯಜ್ಞಕ್ಕೆ ಒಬ್ಬ ಲಕ್ಷಣನಾದ ಪುರುಷನನ್ನು ಹುಡುಕುತ್ತ ಆ ಮಾರ್ಗವಾಗಿ ಬಂದ ಲಕ್ಷ್ಮಣನು ಅವನನ್ನು ಯುದ್ಧಕ್ಕೆ ಕರೆದು ಮೋಹನಾಸ್ತ್ರದಿಂದ ಮೂರ್ಛೆಗೊಳಿಸಿ ಅಯೋಧ್ಯೆಗೆ ತೆಗೆದುಕೊಂಡು ಹೋದನು. ಅವನು ಬರಲಿಲ್ಲವೆಂದು ಸೀತೆಯು ಚಿಂತೆಗೊಳಗಾಗಲು ಜ್ಞಾನಿಯಾದ ವಾಲ್ಮೀಕಿಯು ಕುಶನನ್ನು ಕರೆದು ‘ಲಕ್ಷ್ಮಣನು ಅವನನ್ನು ಕಟ್ಟಿ ಅಯೋಧ್ಯೆಗೆ ಕರೆದುಕೊಂಡು ಹೋಗಿದ್ದಾನೆ; ನೀನು ಹೋಗಿ ಈ ದಿವ್ಯಾಸ್ತ್ರಗಳಿಂದ ಅವನನ್ನು ಬಿಡಿಸು!’ ಎಂದು ಅವನಿಗೆ ದಿವ್ಯಾಸ್ತ್ರಗಳನ್ನು ಕೊಟ್ಟನು. ಅದರಂತೆ ಅವನು ಅಯೋಧ್ಯೆಗೆ ಹೋಗಿ ಯಜ್ಞಭೂಮಿಯಲ್ಲಿ ಅಡ್ಡಿಮಾಡಿ, ಲಕ್ಷ್ಮಣನನ್ನು ದಿವ್ಯಾಸ್ತ್ರಗಳಿಂದ ಯುದ್ಧದಲ್ಲಿ ಸೋಲಿಸಿದನು. ಆಗ ರಾಮನು ಬರಲು ಅವನೂ ಆ ದಿವ್ಯಾಸ್ತ್ರಗಳಿಗೆ ಸೋಲಬೇಕಾಯಿತು. ಆದ್ದರಿಂದ ಕುಶನನ್ನು ‘ನೀನು ಯಾರು? ನಿನ್ನ ಉದ್ದೇಶವೇನು?’ ಎಂದು ಕೇಳಿದನು. ಅವನು ‘ನನ್ನ ಅಣ್ಣನನ್ನು ಲಕ್ಷ್ಮಣನು ಕಟ್ಟಿತಂದಿದ್ದಾನೆ; ಅವನನ್ನು ಬಿಡಿಸಿಕೊಳ್ಳುವುದಕ್ಕೆ ನಾನು ಬಂದಿದ್ದೇನೆ! ನಾನು ಕುಶ! ನಾವಿಬ್ಬರೂ ರಾಮನ ಮಕ್ಕಳೆಂದು ನಮ್ಮ ತಾಯಿ ಜಾನಕಿ ಹೇಳುತ್ತಾಳೆ’ ಎಂದು ತನ್ನ ವೃತ್ತಾಂತವನ್ನು ತಿಳಿಸಿದನು. ಆಗ ರಾಮನು ಕಣ್ಣೀರುಹಾಕುತ್ತ ಲವನನ್ನು ಕರೆತಂದು ಅವರಿಬ್ಬರನ್ನೂ ಬಾಚಿ ತಬ್ಬಿಕೊಂಡು ‘ನಾನೇ ಆ ಪಾಪಿ ರಾಮ!’ ಎಂದನು. ಊರಿನ ಜನಗಳು ಬಂದು ಸೇರಿ ವೀರರಾದ ಆ ಹುಡುಗರನ್ನು ನೋಡಿ ಸೀತೆಯನ್ನು ಹೊಗಳುತ್ತಿರಲು ರಾಮನು ಅವರನ್ನು ಕರೆದುಕೊಂಡನು; ಮತ್ತು ವಾಲ್ಮೀಕಿಯ ಆಶ್ರಮದಿಂದ ಸೀತೆಯನ್ನು ಕರೆಸಿ, ಮಕ್ಕಳಿಗೆ ಭಾರವಹಿಸಿಬಿಟ್ಟು, ಅವಳೊಡನೆ ಸುಖವಾಗಿದ್ದನು. ಹೀಗೆ ಧೀರರಾದವರು ಎಷ್ಟೋ ಕಾಲ ವಿರಹವನ್ನು ಸಹಿಸಿಕೊಂಡಿರುತ್ತಾರೆ. ನೀವು ಒಂದು ರಾತ್ರಿ ಸಹಿಸಿಕೊಳ್ಳಲಾರಿರಾ?—ಎಂದಳು.

ಅನಂತರ ಅವಳು ಮಗಳನ್ನು ಕರೆದುಕೊಂಡು ಹೋದಳು. ನರವಾಹನದತ್ತನು ಕೌಶಾಂಬಿಗೆ ಬಂದನು. ಅಲ್ಲಿ ರಾತ್ರಿ ನಿದ್ರೆ ಬರದಿರಲು, ಅವನಿಗೆ ಗೋಮುಖನು ಪೃಥ್ವೀರೂಪನ ಈ ಕಥೆಯನ್ನು ಹೇಳಿದನು:—


### ಪೃಥ್ವೀರೂಪ ರಾಜನ ಕಥೆ


ದಕ್ಷಿಣಾಪಥದಲ್ಲಿ ಪ್ರತಿಷ್ಠಾನವೆಂಬ ನಗರವಿದೆ. ಅಲ್ಲಿ ತುಂಬಾ ರೂಪವಂತನಾದ ಪೃಥ್ವೀರೂಪನೆಂಬ ರಾಜನಿದ್ದನು. ಒಂದು ಸಾರಿ ಇಬ್ಬರು ಶ್ರಮಣರು ಅವನನ್ನು ನೋಡಿ ‘ದೇವ! ನಾವು ಭೂಮಂಡಲವನ್ನೆಲ್ಲಾ ಸುತ್ತಿದ್ದೇವೆ; ರೂಪದಲ್ಲಿ ನಿನಗೆ ಸಮಾನರಾದ ಹೆಂಗಸನ್ನಾಗಲೀ ಗಂಡಸನ್ನಾಗಲೀ ಕಂಡಿಲ್ಲ. ಆದರೆ ಮುಕ್ತಿಪುರ ದ್ವೀಪದ ರೂಪಧರನಿಗೆ ರೂಪಲತೆಯೆಂಬ ಮಗಳಿದ್ದಾಳೆ; ಅವಳೊಬ್ಬಳು ಮಾತ್ರ ನಿನಗೆ ಅನುರೂಪಳು. ನೀವಿಬ್ಬರೂ ಸೇರಿದರೆ ಅದು ಪುಣ್ಯ!’ ಎಂದರು. ಆಗ ರಾಜನು ಕುಮಾರಿದತ್ತನೆಂಬ ತನ್ನ ಚಿತ್ರಕಾರನನ್ನು ಕರೆದು, ‘ನನ್ನ ಚಿತ್ರವನ್ನು ಬರೆದುಕೊಂಡು ಇವರೊಡನೆ ಮುಕ್ತಿಪುರಕ್ಕೆ ಹೋಗು; ಅಲ್ಲಿ ರೂಪಧರನಿಗೂ ಅವನ ಮಗಳಿಗೂ ಅದನ್ನು ಉಪಾಯದಿಂದ ತೋರಿಸು; ಅವನು ಅವಳನ್ನು ನನಗೆ ಕೊಡುವುದಕ್ಕೆ ಇಷ್ಟಪಡುತ್ತಾನೆಯೇ ತಿಳಿದುಕೊಂಡು, ಅವಳ ಚಿತ್ರವನ್ನು ಬರೆದುಕೊಂಡು ಬಾ!’ ಎಂದು ಅವರನ್ನು ಕಳುಹಿಸಿದನು. ಕುಮಾರಿದತ್ತನು ಅವರೊಡನೆ ಅಲ್ಲಿಗೆ ಹೋಗಿ ‘ನನಗೆ ಸಮಾನನಾದ ಚಿತ್ರಕಾರನಾರೂ ಇಲ್ಲ!’ ಎಂದು ರಾಜದ್ವಾರದಲ್ಲಿ ತನ್ನ ದಟ್ಟಿಯನ್ನು ಏರಿಸಿ ಕಟ್ಟಿದನು. ಅದನ್ನು ಕೇಳಿ ರಾಜನು ಅವನಿಗೆ ಹೇಳಿಕಳುಹಿಸಲು, ಅವನು, ‘ಮಹಾರಾಜ! ನಾನು ಭೂಮಿಯನ್ನೆಲ್ಲಾ ಸುತ್ತಿಬಂದಿದ್ದೇನೆ. ಆದ್ದರಿಂದ ದೇವಾಸುರ ಮನುಷ್ಯರಲ್ಲಿ ಯಾರ ಚಿತ್ರವನ್ನು ಬೇಕಾದರೂ ಬರೆಯಬಲ್ಲೆ!’ ಎಂದನು. ಆಗ ರೂಪಲತೆಯನ್ನು ಕರೆದು ‘ಇವಳು ನನ್ನ ಮಗಳು; ಇವಳ ಚಿತ್ರವನ್ನು ಬರೆದು ತೋರಿಸು, ನೋಡೋಣ!’ ಎಂದನು. ಅದರಂತೆ ಅವನು ಬರೆದು ತೋರಿಸಲು ರಾಜನು ಅದನ್ನು ಒಪ್ಪಿಕೊಂಡು, ‘ಅಯ್ಯಾ! ನೀನು ಭೂಮಿಯನ್ನೆಲ್ಲಾ ಸುತ್ತಿಬಂದಿರುವವನು; ಆದ್ದರಿಂದ ಹೇಳು, ರೂಪದಲ್ಲಿ ನನ್ನ ಮಗಳಿಗೆ ಸಮಾನರಾದ ಮತ್ತಾರಾದರೂ ಹೆಂಗಸಾಗಲೀ ಗಂಡಸಾಗಲೀ ಇದ್ದಾರೆಯೇ?’ ಎಂದು ಕೇಳಿದನು. ಚಿತ್ರಕಾರನು ‘ಯಾರೂ ಇಲ್ಲ; ಆದರೆ ಪ್ರತಿಷ್ಠಾನರಾಜನಾದ ಪೃಥ್ವೀರೂಪನೊಬ್ಬನಿದ್ದಾನೆ; ಅವನ ರೂಪು ಇವಳ ರೂಪಿನ ಸಮಕ್ಕೆ ಬರುತ್ತದೆ; ಅವರಿಬ್ಬರೂ ಸೇರಿದರೆ ಚೆನ್ನಾಗಿರುತ್ತದೆ; ಆತನು ನವಯೌವನದಲ್ಲಿದ್ದರೂ ಅನುರೂಪಳಾದ ರಾಜಪುತ್ರಿ ದೊರೆಯದ್ದರಿಂದ ಮದುವೆಯಾಗದೆ ಇದ್ದಾನೆ; ಆತನು ತುಂಬ ಸುಂದರನಾಗಿದ್ದದ್ದರಿಂದ ರೂಪಕೌತುಕದಿಂದ ಅವನ ಚಿತ್ರವನ್ನು ಬರೆದುಕೊಂಡಿದ್ದೇನೆ!’ ಎಂದನು. ರಾಜನು ‘ಅದು ನಿನ್ನ ಹತ್ತಿರ ಇದೆಯೇ?’ ಎಂದು ಕೇಳಲು ಚಿತ್ರಗಾರನು ಅದನ್ನು ತೆಗೆದು ತೋರಿಸಿದನು. ಅದನ್ನು ನೋಡಿ ತಂದೆಯೂ ಮಗಳೂ ಬೆರಗಾಗಿಹೋದರು. ರಾಜನು ತನ್ನ ಮಗಳನ್ನು ಪೃಥ್ವೀರೂಪನಿಗೆ ಕೊಡಲೊಪ್ಪಿ ಚಿತ್ರಕಾರನೊಡನೆ ತನ್ನ ದೂತನೊಬ್ಬನನ್ನು ಕಳುಹಿಸಿಕೊಟ್ಟನು. ಪೃಥ್ವೀರೂಪನು ತನ್ನ ಪರಿವಾರದೊಡನೆ ಆ ದ್ವೀಪಕ್ಕೆ ಹೊರಟನು. ಆದರೆ ದಾರಿಯಲ್ಲಿ ಭಿಲ್ಲರೊಡನೆ ಹೋರಾಡಬೇಕಾಯಿತು. ವಿಶ್ರಾಂತಿಗಾಗಿ ಒಂದು ದಿನ ನಿಲ್ಲಬೇಕಾಯಿತು. ಸಮದ್ರತೀರವನ್ನು ಸೇರಿ ಅಲ್ಲಿ ಪುತ್ರಪುರವೆಂಬ ಊರಿನಲ್ಲಿ ಒಂದು ದಿನ ನಿಲ್ಲಬೇಕಾಯಿತು. ಹೀಗೆ ಮುಕ್ತಿಪುರವನ್ನು ತಲುಪಬೇಕಾದರೆ ಎಂಟು ದಿನವಾಯಿತು. ಅಲ್ಲಿ ರೂಪವತಿಯನ್ನು ವೈಭವದಿಂದ ಮದುವೆಮಾಡಿಕೊಂಡು ಪ್ರತಿಷ್ಠಾನನಗರಕ್ಕೆ ಕರೆದುಕೊಂಡು ಬಂದನು. ಚಿತ್ರಗಾರನಿಗೂ ಶ್ರಮಣರಿಗೂ ತಕ್ಕ ರೀತಿಯಲ್ಲಿ ಸನ್ಮಾನ ಮಾಡಿದನು. ಹೀಗೆ ಧೀರರು ಎಷ್ಟೆಷ್ಟೋ ದಿವಸ ವಿರಹವನ್ನು ತಡೆದುಕೊಂಡಿರುತ್ತಾರೆ. ನೀನು ಒಂದು ರಾತ್ರಿಯನ್ನು ಕಳೆಯಲಾರೆಯಾ?—ಎಂದನು. ಇದೇ ರೀತಿಯಲ್ಲಿ ಮಿಕ್ಕ ಪರಿಜನರೊಡನೆ ಮಾತನಾಡುತ್ತ ನರವಾಹನದತ್ತನು ಅಂದಿನ ರಾತ್ರಿಯನ್ನು ಕಳೆದನು.

ಬೆಳಗ್ಗೆ ಎದ್ದು ಅವನು ಪ್ರಾತರ್ವಿಧಿಗಳನ್ನು ತೀರಿಸಿಕೊಳ್ಳುತ್ತಿದ್ದ ಹಾಗೆಯೇ ಕಾಂಚನಪ್ರಭೆಯು ಅಲಂಕಾರಶೀಲನನ್ನೂ ಧರ್ಮಶೀಲನನ್ನೂ ಅಲಂಕಾರವತಿಯನ್ನೂ ಕರೆದುಕೊಂಡು ಅಂತರಿಕ್ಷದಿಂದ ಬಂದು ಇಳಿದಳು. ಸಾವಿರಾರು ವಿದ್ಯಾಧರರು ಬಂಗಾರವನ್ನೂ ರತ್ನವನ್ನೂ ಹೊತ್ತುಕೊಂಡು ಬಂದರು. ವತ್ಸರಾಜನು ಮಂತ್ರಿಗಳೊಡನೆಯೂ ಹೆಂಡಿರೊಡನೆಯೂ ಅವರನ್ನು ಎದುರುಗೊಂಡು ಆದರ ಮಾಡಿದನು. ವಿದ್ಯಾಧರರಾಜನು ತನ್ನ ವಿದ್ಯಾಬಲದಿಂದ ಕೈಗೆ ನೀರು ತಂದುಕೊಂಡು ಅದನ್ನು ಅಂಗಳದಲ್ಲಿ ಚಿಮುಕಿಸಲು ಅಲ್ಲಿ ಚಿನ್ನದ ಹಸೆಜಗುಲಿಯೂ ಅದರಮೇಲೆ ದಿವ್ಯವಾದ ಹಾಸುಬಟ್ಟೆಯೂ ಉಂಟಾದುವು. ರತ್ನಖಚಿತವಾದ ಕಲ್ಯಾಣಮಂಟಪವಾಯಿತು. ಅಲಂಕಾರಶೀಲನು ತನ್ನ ಮಗಳನ್ನು ವಿದ್ಯುಕ್ತವಾಗಿ ಮದುವೆಮಾಡಿಕೊಟ್ಟು ಹೆಂಡತಿಯೊಡನೆಯೂ ಮಗನೊಡನೆಯೂ ಊರಿಗೆ ಹಿಂತಿರುಗಿದನು.

೨. ಸ್ವಲ್ಪಕಾಲ ಬಿಟ್ಟುಕೊಂಡು ಕಾಂಚನಪ್ರಭೆಯು ಬಂದು ಅಳಿಯನನ್ನೂ ಮಗಳನ್ನೂ ತಮ್ಮೂರಿಗೆ ಕರೆದುಕೊಂಡು ಹೋದಳು. ಅವನು ಸುಂದರಪುರದಲ್ಲಿ ಒಂದು ತಿಂಗಳಿದ್ದು ಹೆಂಡತಿಯೊಡನೆ ಅಲ್ಲಿಯ ಶಿವದೇವಸ್ಥಾನ ಉದ್ಯಾನ ಸರಸ್ಸು ಮುಂತಾದವುಗಳನ್ನು ನೋಡಿಕೊಂಡು ಹಿಂತಿರುಗಿದನು. ಕಾಂಚನಪ್ರಭೆಯು ಅವರ ಜೊತೆಯಲ್ಲಿ ಬಂದು ಕಳುಹಿಸಿಕೊಟ್ಟು, ವಾಸವದತ್ತೆಯೂ ವತ್ಸರಾಜನೂ ಇರುವಾಗ ತನ್ನ ಮಗಳನ್ನು ಕುರಿತು ‘ಅಮ್ಮಾ! ಮಾತ್ಸರ್ಯಕೋಪಾದಿಗಳಿಂದ ಗಂಡನನ್ನು ಎಂದಿಗೂ ನೋಯಿಸಬೇಡ! ಅದರಿಂದಾಗುವ ವಿರಹವನ್ನು ಸಹಿಸುವುದು ಕಷ್ಟ; ನಾನು ಮಾತ್ಸರ್ಯದಿಂದ ಪತಿಯನ್ನು ನೋಯಿಸಿದೆ; ಅವನು ತಪೋವನಕ್ಕೆ ಹೋದದ್ದರಿಂದ ಈಗ ಪಶ್ಚಾತ್ತಾಪಪಡುತ್ತಿದ್ದೇನೆ!’ ಎಂದು ಹೇಳಿ ಹೋದಳು.

ಒಂದು ದಿನ ಬೆಳಗ್ಗೆ ಒಬ್ಬ ಹೆಂಗಸು ಇದ್ದಕ್ಕಿದ್ದಹಾಗೆಯೇ ಅರಮನೆಯೊಳಕ್ಕೆ ಬಂದು ಅಲಂಕಾರವತಿಯ ಮೊರೆಹೊಕ್ಕು ತುಂಬ ಭೀತಳಾಗಿ ‘ದೇವಿ! ನನ್ನನ್ನು ಕಾಪಾಡು, ಕಾಪಾಡು! ಒಬ್ಬ ಬ್ರಾಹ್ಮಣನು ನನ್ನನ್ನು ಕೊಲ್ಲಬೇಕೆಂದು ಬಂದು ಬಾಗಿಲಲ್ಲಿ ನಿಂತಿದ್ದಾನೆ!’ ಎಂದು ಮೊರೆಯಿಟ್ಟಳು. ಅವಳಿಗೆ ಅಭಯವನ್ನು ಕೊಟ್ಟು ಆ ಬ್ರಾಹ್ಮಣನು ಏಕೆ ಕೊಲ್ಲಲು ಬಂದಿದ್ದನೆಂದು ಕೇಳಿದಾಗ ಅವಳು ಹೀಗೆಂದು ಹೇಳಿದಳು:—


### ಅಶೋಕಮಾಲೆಯ ಕಥೆ


ನನ್ನ ಹೆಸರು ಅಶೋಕಮಾಲೆ; ನಾನು ಈ ಊರಿನ ಬಲಸೇನನೆಂಬ ಕ್ಷತ್ರಿಯನ ಮಗಳು; ಹಠಶರ್ಮನೆಂಬ ಹಣವಂತನಾದ ಬ್ರಾಹ್ಮಣನು ನನ್ನನ್ನು ಮದುವೆ ಮಾಡಿಕೊಳ್ಳಬೇಕೆಂದು ಅಪೇಕ್ಷಿಸಲು ನಾನು ‘ಇವನು ಚೆನ್ನಾಗಿಲ್ಲ; ಇವನ ಮುಖ ನೋಡಿದರೆ ಹೆದರಿಕೆಯಾಗುತ್ತದೆ; ಇವನಿಗೆ ಮದುವೆ ಮಾಡಿಕೊಟ್ಟರೆ ನಾನು ಖಂಡಿತ ಇವನ ಜೊತೆ ಇರುವುದಿಲ್ಲ!’ ಎಂದು ನನ್ನ ತಂದೆಗೆ ತಿಳಿಸಿದೆ. ಅದನ್ನು ಕೇಳಿಯೂ ಆ ಬ್ರಾಹ್ಮಣನು ನಮ್ಮ ಮನೆಯಲ್ಲಿ ಅನ್ನ ನೀರು ಬಿಟ್ಟು ಕುಳಿತ. ಆಗ ನಮ್ಮ ತಂದೆ ತನ್ನ ಪ್ರಾಣಕ್ಕೆ ಎಲ್ಲಿ ಬಂದೀತೋ ಎಂದು ನನ್ನನ್ನು ಕೊಟ್ಟುಬಿಟ್ಟ; ಹೀಗೆ ಇಷ್ಟವಿಲ್ಲದ ನನ್ನನ್ನು ಆ ಬ್ರಾಹ್ಮಣನು ಮದುವೆ ಮಾಡಿಕೊಂಡು ಕರೆದುಕೊಂಡು ಹೋದ; ನಾನು ಅವನನ್ನು ಬಿಟ್ಟು ಕ್ಷತ್ರಿಯಕುಮಾರನ ಹಿಂದೆ ಹೋದೆ; ಅವನನ್ನು ಹಠಶರ್ಮನು ತನ್ನ ಐಶ್ವರ್ಯಬಲದಿಂದ ಗೋಳಾಡಿಸಲಾಗಿ, ನಾನು ಅವನನ್ನು ಬಿಟ್ಟು ಒಬ್ಬ ಐಶ್ವರ್ಯವಂತನಾದ ಕ್ಷತ್ರಿಯಕುಮಾರನನ್ನು ಹಿಡಿದೆ; ಹಠಶರ್ಮನು ಒಂದು ರಾತ್ರಿ ಅವನ ಮನೆಗೆ ಬೆಂಕಿ ಇಟ್ಟನು; ಆದ್ದರಿಂದ ಅವನು ನನ್ನನ್ನು ಬಿಟ್ಟುಬಿಡಲು, ನಾನು ಮೂರನೆಯ ಸಾರಿ ಇನ್ನೊಬ್ಬ ಕ್ಷತ್ರಿಯಕುಮಾರನನ್ನು ಹಿಡಿದೆ. ಬ್ರಾಹ್ಮಣನು ಅವನ ಮನೆಗೂ ಬೆಂಕಿ ಇಟ್ಟು ಹೊತ್ತಿಸಿದ; ಆ ಸ್ಥಳವನ್ನು ಬಿಡಬೇಕಾಯಿತು. ಹೀಗೆ ಅವನು ನನ್ನನ್ನು ಸ್ಥಳದಿಂದ ಸ್ಥಳಕ್ಕೆ ಬೆನ್ನಟ್ಟಿ ಬರಲು ನಾನು ಈಗ ನಿಮ್ಮ ಆಶ್ರಿತನಾದ ವೀರಶರ್ಮನನ್ನು ಮೊರೆಹೊಕ್ಕೆ. ಇವತ್ತು ನಾನು ಹೊರಕ್ಕೆ ಬಂದದ್ದನ್ನು ಅವನು ಅಕಸ್ಮಾತ್​ ನೋಡಿ ಚೂರಿ ಹಿಡಿದು ನನ್ನನ್ನು ಕೊಂದುಬಿಡುವ ಉದ್ದೇಶದಿಂದ ಅಟ್ಟಿಸಿಕೊಂಡು ಬಂದ; ಆಗ ನಾನು ಅರಮನೆಯ ಹತ್ತಿರಕ್ಕೆ ಓಡಿಬಂದೆ; ಪ್ರತೀಹಾರಿಯು ಕರುಣದಿಂದ ಬಾಗಿಲು ತೆಗೆದು ನನ್ನನ್ನು ಒಳಕ್ಕೆ ಬಿಟ್ಟಳು. ಅವನು ಹೊರಗೇ ನಿಂತಿದ್ಧಾನೆಂದು ತೋರುತ್ತದೆ—ಎಂದಳು.

ನರವಾಹನದತ್ತನು ಅವನನ್ನು ಕರೆಸಿಕೊಂಡು ‘ಯಾಕಯ್ಯಾ ಬ್ರಾಹ್ಮಣಾ, ಈ ಹೆಂಗಸನ್ನು ಕೊಲ್ಲುತ್ತೀಯೆ? ಅವರಿವರ ಮನೆಗೆ ಬೆಂಕಿಹಾಕಿ ಸುಡುತ್ತಿದ್ದೀಯೆ?’ ಎಂದು ಕೇಳಲು ಅವನು ‘ಇವಳು ನಾನು ಮದುವೆಮಾಡಿಕೊಂಡ ಹೆಂಡತಿ; ಇವಳು ನನ್ನನ್ನು ಬಿಟ್ಟುಹೋದರೆ ನಾನು ಹೇಗೆ ಅದನ್ನು ಸಹಿಸಿಕೊಂಡಿರುವುದಕ್ಕಾಗುತ್ತದೆ?’ ಎಂದು ಕೇಳಿದನು. ಅದನ್ನು ಕೇಳಿ ಅಶೋಕಮಾಲೆಯು ವ್ಯಾಕುಲಳಾಗಿ ‘ಎಲೈ ಲೋಕಪಾಲರುಗಳಿರಾ! ಇಷ್ಟವಿಲ್ಲದ ನನ್ನನ್ನು ಇವನು ಹಠದಿಂದ ಮದುವೆಮಾಡಿಕೊಂಡು ಹೋದಾಗ ನಾನು ನಿಮ್ಮ ಸಾಕ್ಷಿಯಾಗಿ ಇವನ ಮನೆಯಲ್ಲಿರುವುದಿಲ್ಲವೆಂದು ಹೇಳಲಿಲ್ಲವೇ? ಎಂದು ಕೇಳಿದಳು. ಆಗ ‘ಈ ಅಶೋಕಮಾಲೆಯು ಹೇಳುವುದು ನಿಜ; ಇವಳು ಮನುಷ್ಯಳಲ್ಲ; ಅಶೋಕಪರನೆಂಬ ವಿದ್ಯಾಧರರಾಜನಿದ್ದಾನೆ; ಅವನಿಗೆ ಗಂಡುಮಕ್ಕಳಿಲ್ಲದೆ ಅಶೋಕಮಾಲೆ ಎಂಬ ಒಬ್ಬಳೇ ಹೆಣ್ಣುಮಗಳಾದಳು. ಅವಳು ಯೌವನವತಿಯಾದಾಗ ತಾನು ಅತ್ಯಂತ ರೂಪವಂತೆಯೆಂಬ ಅಭಿಮಾನದಿಂದ ಯಾವಯಾವ ವರನನ್ನು ತೋರಿಸಿದರೂ ಒಲ್ಲದೆ ಹೋದಳು. ಆದ್ದರಿಂದ ತಂದೆಗೆ ಸಿಟ್ಟುಬಂದು ‘ನೀನು ಮನುಷ್ಯಜನ್ಮವೆತ್ತು ಹೋಗು; ನಿನ್ನನ್ನು ಒಬ್ಬ ಕುರೂಪಿಯಾದ ಬ್ರಾಹ್ಮಣ ಹಠದಿಂದ ಮದುವೆಯಾಗುತ್ತಾನೆ; ನೀನು ಅವನನ್ನು ಭಯದಿಂದ ಬಿಟ್ಟು ಒಬ್ಬರಾದಮೇಲೊಬ್ಬರಂತೆ ಮೂರುಜನ ಗಂಡಂದಿರನ್ನು ಮದುವೆ ಮಾಡಿಕೊಳ್ಳುತ್ತೀಯೆ; ಅವನು ಅಟ್ಟಿಸಿಕೊಂಡು ಬರಲು ಅರಮನೆಗೆ ಹೋಗಿ ಶಾಪದಿಂದ ಬಿಡುಗಡೆ ಹೊಂದುತ್ತೀಯೆ!’ ಎಂದು ಶಪಿಸಿದನು. ಹೀಗೆ ಆ ಅಶೋಕಮಾಲೆಯು ಹಿಂದೆ ವಿದ್ಯಾಧರಿಯಾಗಿದ್ದಳು. ಈಗ ಶಾಪವಿಮೋಚನೆಯಾಗಿ ಅಭಿರುಚಿತನೆಂಬ ವಿದ್ಯಾಧರರಾಜನನ್ನು ಮದುವೆಮಾಡಿಕೊಂಡು ಅವನೊಡನೆ ಸುಖವಾಗಿರುತ್ತಾಳೆ." ಎಂದು ಅಶರೀರವಾಣಿಯಾಯಿತು. ಅದನ್ನು ಕೇಳಿ ಅವಳು ಅಲ್ಲಿಯೇ ಸತ್ತುಬಿದ್ದಳು. ಹಠಶರ್ಮನು ದುಃಖ ಕೋಪ ಅನುರಾಗ ಇವುಗಳಿಂದ ಅಳುವುದಕ್ಕೆ ಮೊದಲುಮಾಡಿ ಇದ್ದಕ್ಕಿದ್ದ ಹಾಗೆ ಸಂತೋಷವನ್ನು ಸೂಚಿಸಿದನು. ಅದೇಕೆಂದು ಎಲ್ಲರೂ ಕೇಳಲು ಅವನು ‘ನನಗೆ ಪೂರ್ವಜನ್ಮದ ನೆನಪಾಯಿತು; ಅದನ್ನು ಹೇಳುತ್ತೇನೆ ಕೇಳಿ’ ಎಂದು ಹೀಗೆಂದು ಹೇಳಿದನು:—

ಹಿಮಾಲಯದಲ್ಲಿ ಮದನಪುರವೆಂಬ ಊರು ಇದೆ. ಅಲ್ಲಿ ಪ್ರಲಂಭಭುಜನೆಂಬ ವಿದ್ಯಾಧರರಾಜನಿದ್ದಾನೆ. ಅವನಿಗೆ ಸ್ಥೂಲಭುಜನೆಂಬ ಮಗನಾದನು. ಅವನು ವಯಸ್ಸಿಗೆ ಬರಲು, ಸುರಭಿವತ್ಸನೆಂಬ ವಿದ್ಯಾಧರಾಧಿಪತಿಯು ಅವನಿಗೆ ತನ್ನ ಮಗಳನ್ನು ಕೊಡುತ್ತೇನೆಂದು ಬಂದನು. ಆದರೆ ಸ್ಥೂಲಭುಜನು ಅವಳ ರೂಪು ಮಧ್ಯಮ ದರ್ಜೆಯದೆಂದೂ ಆದ್ದರಿಂದ ಅವಳನ್ನು ಮದುವೆಯಾಗುವುದಿಲ್ಲವೆಂದೂ ಹೇಳಿದನು. ತಂದೆಯು ಎಷ್ಟುಹೇಳಿದರೂ ಕೇಳಲಿಲ್ಲ. ಆದ್ದರಿಂದ ಅವನು ‘ಹೀಗೆ ರೂಪಿನ ಅಹಂಕಾರವಿರುವುದರಿಂದ ನೀನು ಮನುಷ್ಯಜನ್ಮದಲ್ಲಿ ವಿಕಾರಮುಖದಿಂದ ಹುಟ್ಟುತ್ತೀಯೆ; ಅಶೋಕಮಾಲೆಗೆ ಶಾಪವಿಮೋಚನೆಯಾದಾಗ ನಿನಗೂ ಆಗುತ್ತದೆ!’ ಎಂದು ಶಪಿಸಿದನು. ಆ ಸ್ಥೂಲಭುಜನೇ ನಾನು—ಎಂದು ನರವಾಹನದತ್ತನಿಗೆ ನಮಸ್ಕರಿಸಿ ಅಂತರಿಕ್ಷಕ್ಕೆ ಹಾರಿಹೋದನು. ಎಲ್ಲರೂ ವಿಸ್ಮಿತರಾಗಿರಲು, ಗೋಮುಖನು ಈ ಪ್ರಸಂಗಕ್ಕೆ ತಕ್ಕಂತೆ ಇದ್ದ ಅನಂಗರತಿಯ ಕಥೆಯನ್ನು ಹೇಳಿದನು:—


### ಅನಂಗರತಿಯ ಕಥೆ


ಶೂರಪುರ ನಗರದಲ್ಲಿ ಮಹಾವರಾಹನೆಂಬ ರಾಜನಿದ್ದನು. ಅವನಿಗೆ ಪದ್ಮರತಿಯೆಂಬ ಹೆಂಡತಿಯಲ್ಲಿ ಅನಂಗರತಿಯೆಂಬ ಒಬ್ಬಳೇ ಮಗಳು ಹುಟ್ಟಿದಳು. ಯೌವನ ಬಂದಾಗ ಅವಳು ಎಂಥೆಂಥ ರಾಜರು ಬಂದು ಕೇಳಿದರೂ ರೂಪಾಭಿಮಾನದಿಂದ ಅವರನ್ನು ಮದುವೆಮಾಡಿಕೊಳ್ಳಲಿಲ್ಲ. ಯಾವನು ಶೂರನಾಗಿಯೋ ಅಥವಾ ಸುಂದರನಾಗಿಯೋ ಅಥವಾ ವಿಜ್ಞಾನಿಯಾಗಿಯೋ ಇರುತ್ತಾನೋ ಅಂಥವನನ್ನು ಮದುವೆ ಮಾಡಿಕೊಳ್ಳುತ್ತೇನೆ—ಎಂದು ಹೇಳಿದಳು. ಇದನ್ನು ತಿಳಿದು ದಕ್ಷಿಣಾಪಥದಿಂದ ನಾಲ್ವರು ಬಂದರು; ರಾಜನು ಅವರು ಯಾರು ಅವರ ವಿಚಾರವೇನು ಎಂದು ಕೇಳಲು ಒಬ್ಬನು ‘ನಾನು ಪಂಚಪಟ್ಟಿಕನೆಂಬ ಶೂದ್ರ; ದಿನಕ್ಕೆ ಐದು ಜೊತೆ ಬಟ್ಟೆ ನೇಯುತ್ತೇನೆ. ಒಂದನ್ನು ಬ್ರಾಹ್ಮಣನಿಗೂ ಇನ್ನೊಂದನ್ನು ಪರಮೇಶ್ವರನಿಗೂ ಕೊಟ್ಟು ಮೂರನೆಯದನ್ನು ನಾನು ಉಟ್ಟುಕೊಳ್ಳುತ್ತೇನೆ. ನಾಲ್ಕನೆಯದನ್ನು ನನ್ನ ಹೆಂಡತಿಗೆ ಕೊಟ್ಟು ಐದನೆಯದರಿಂದ ಜೀವನವನ್ನು ನಡೆಸುತ್ತೇನೆ’ ಎಂದನು. ಎರಡನೆಯವನು ‘ನಾನು ಎಲ್ಲಾ ಮೃಗಪಕ್ಷಿಗಳ ಭಾಷೆಯನ್ನೂ ಬಲ್ಲ ವೈಶ್ಯ’ ಎಂದನು. ಮೂರನೆಯವನು ‘ನಾನು ಖಡ್ಗಧರನೆಂಬ ಕ್ಷತ್ರಿಯ; ಕತ್ತಿಯಿಂದಲೇ ಎಲ್ಲರನ್ನೂ ಗೆಲ್ಲುತ್ತೇನೆ’ ಎಂದನು. ನಾಲ್ಕನೆಯವನು ‘ನಾನು ಜೀವದತ್ತನೆಂಬ ಬ್ರಾಹ್ಮಣ; ಗೌರೀಪ್ರಸಾದದಿಂದಲೂ ವಿದ್ಯಾಬಲದಿಂದಲೂ, ಸತ್ತ ಹೆಂಗಸನ್ನು ಬದುಕಿಸುತ್ತೇನೆ’ ಎಂದನು. ಅವರನ್ನು ಪ್ರತೀಹಾರನೊಡನೆ ಕಳುಹಿಸಿಕೊಟ್ಟು ಅವರ ವಿಚಾರವಾಗಿ ಮಗಳ ಅಭಿಪ್ರಾಯವನ್ನು ಕೇಳಿದನು. ಅವಳು ‘ಇವರಲ್ಲಿ ನನಗೆ ಯಾರೂ ಒಪ್ಪಲಿಲ್ಲ; ಏಕೆಂದರೆ ಒಬ್ಬನು ನೆಯ್ಗೆ ಕೆಲಸದ ಶೂದ್ರ; ಅವನನ್ನು ಕಟ್ಟಿಕೊಂಡೇನು ಮಾಡುವುದು? ಎರಡನೆಯವನು ವೈಶ್ಯ. ಅವನ ಪಕ್ಷಿಭಾಷೆ ಮೊದಲಾದ ಜ್ಞಾನದಿಂದ ಏನು ಪ್ರಯೋಜನ? ಅಲ್ಲದೆ ನಾನು ಕ್ಷತ್ರಿಯೆಯಾಗಿ ಅವರನ್ನು ಹೇಗೆ ಮದುವೆಮಾಡಿಕೊಳ್ಳುವುದು? ಮೂರನೆಯವನೇನೋ ಸವರ್ಣವಾಯಿತು; ಶೂರನೂ ಹೌದು; ಆದರೆ ಸೇವೆಯಿಂದ ಜೀವಿಸಬೇಕಾದವನು; ದರಿದ್ರ; ಪ್ರಾಣವನ್ನು ಮಾರಿಕೊಂಡವನು. ರಾಜನ ಮಗಳಾಗಿ ಹೇಗೆ ಅಂಥವನ ಹೆಂಡತಿಯಾಗುವುದು? ನಾಲ್ಕನೆಯವನು ಬ್ರಾಹ್ಮಣ; ಅವನಲ್ಲಿ ರೂಪವಿಲ್ಲ; ಅವನು ವೇದಾಧ್ಯಯನವನ್ನು ಬಿಟ್ಟು ಬೇರೆ ಕರ್ಮವನ್ನು ಹಿಡಿದು ಪತಿತನಾಗಿದ್ದಾನೆ! ಅವನು ದಂಡನೆಗೆ ಯೋಗ್ಯ; ಅಂಥವನಿಗೆ ನನ್ನನ್ನು ಕೊಡುತ್ತೀಯಾ? ನೀನು ವರ್ಣಾಶ್ರಮಧರ್ಮಗಳ ರಕ್ಷಕ!’ ಎಂದಳು. ಮರುದಿನ ಆ ವೀರರು ನಗರದಲ್ಲಿ ತಿರುಗಾಡುತ್ತಿರುವಾಗ ಒಂದು ಆನೆಯು ಗಜಶಾಲೆಯಿಂದ ಬಂಧನವನ್ನು ಕಿತ್ತುಕೊಂಡು ಬಂದು ಎಲ್ಲರನ್ನೂ ತುಳಿದುಹಾಕುತ್ತಿತ್ತು. ಆಗ ಖಡ್ಗಧರನು ತನ್ನ ಕತ್ತಿಯ ಒಂದೇ ಏಟಿನಿಂದ ಅದರ ಸೊಂಡಿಲನ್ನು ಕತ್ತರಿಸಿಹಾಕಿದನು; ಕಾಲುಗಳ ಮಧ್ಯದಲ್ಲಿ ನುಸಿದು ಹಿಂದಕ್ಕೆ ಹೋಗಿ ಇನ್ನೊಂದು ಏಟಿನಿಂದ ಪಿರ್ರೆಯನ್ನು ಕೊಚ್ಚಿಹಾಕಿದನು; ಮೂರನೆಯ ಏಟಿನಿಂದ ಎರಡು ಕಾಲುಗಳನ್ನೂ ಕತ್ತರಿಸಿದನು. ಆಗ ಆನೆಯು ಕಿರಿಚಿಕೊಳ್ಳುತ್ತ ಬಿದ್ದು ಸತ್ತುಹೋಯಿತು. ಎಲ್ಲರೂ ಆ ಶೌರ್ಯವನ್ನು ಹೊಗಳಿದರು. ಮತ್ತೊಂದು ದಿನ ಅವರು ನಾಲ್ವರೂ ರಾಜನ ಜೊತೆಯಲ್ಲಿ ಬೇಟೆಗೆ ಹೋಗಿದ್ದು ಎಲ್ಲರೂ ಒಂದೊಂದು ಸಿಂಹವನ್ನು ಕೊಂದರು. ಇದನ್ನೆಲ್ಲಾ ರಾಜನು ಮಗಳಿಗೆ ತಿಳಿಸಿ ಇವರೆಲ್ಲರೂ ಶೂರರು; ಮೊದಲಿಬ್ಬರೂ ಬೇರೆ ಜಾತಿಯವರು, ಬ್ರಾಹ್ಮಣ ಕರ್ಮಭ್ರಷ್ಟ-ಎಂದೆ. ಆದ್ದರಿಂದ ಕ್ಷತ್ರಿಯನನ್ನೇಕೆ ಮದುವೆ ಮಾಡಿಕೊಳ್ಳಬಾರದು? ಅವನು ಸೇವೆಯಿಂದ ಜೀವಿಸದಂತೆ ಅವನನ್ನು ಈಗಲೇ ಸ್ವತಂತ್ರನಾದ ರಾಜನಾಗಿ ಮಾಡುತ್ತೇನೆ!’ ಎಂದನು. ಅವಳು, ‘ಹಾಗಾದರೆ ಜೋಯಿಸರನ್ನು ಕರೆಸಿ ಕೇಳು; ಏನು ಹೇಳುತ್ತಾರೆ ನೋಡೋಣ!’ ಎಂದಳು. ಜೋಯಿಸರು ಅವರ ನಕ್ಷತ್ರವನ್ನು ಕೇಳಿ, ತುಂಬಹೊತ್ತು ಲೆಕ್ಕಹಾಕಿ, ‘ಮಹಾರಾಜ! ನೀನು ಕೋಪಿಸಿಕೊಳ್ಳದಿದ್ದರೆ ಸ್ಪಷ್ಟವಾಗಿ ಹೇಳುತ್ತೇನೆ; ನಿನ್ನ ಮಗಳಿಗೆ ಇವರು ನಾಲ್ವರಲ್ಲಿ ಯಾರೂ ಅನುಕೂಲವಾಗುವುದಿಲ್ಲ. ಇವಳು ಶಾಪದಿಂದ ಮನುಷ್ಯಳಾಗಿ ಹುಟ್ಟಿರುವ ವಿದ್ಯಾಧರಿ; ಇವಳಿಗೆ ಇನ್ನು ಮೂರು ತಿಂಗಳಿಗೆ ಆ ಶಾಪದಿಂದ ಬಿಡುಗಡೆಯಾಗುತ್ತದೆ. ಆಗ ಇವಳು ತನ್ನ ಲೋಕಕ್ಕೆ ಹೋಗದಿದ್ದರೆ ಆಮೇಲೆ ಮದುವೆಯಾಗಬಹುದು’ ಎಂದರು. ಮೂರು ತಿಂಗಳಾದ ಕೂಡಲೆ ಅವಳನ್ನು ಕೇಳಲು ಅವಳು ಜಾತಿಸ್ಮರಳಾಗಿ ಸೆರಗಿನಿಂದ ಮುಖ ಮುಚ್ಚಿಕೊಂಡಳು. ಇದೇಕೆ ಮುಖ ಮುಚ್ಚಿ ಕೊಳ್ಳುತ್ತಾಳೆಂದು ನೋಡಿದರೆ, ಅವಳ ಜೀವ ಹೋಗಿತ್ತು. ಆಗ ರಾಜನು ಜೀವದತ್ತನನ್ನು ಕರೆದು ‘ಈಗ ಮಿಕ್ಕ ವೀರರೇನೂ ಮಾಡಲಾರರು; ನೀನು ಸತ್ತವಳನ್ನು ಬದುಕಿಸಬಲ್ಲೆಯೆಂದೆಯೆಲ್ಲಾ, ಈಗ ಇವಳನ್ನು ಬದುಕಿಸು; ಜೀವ ಬಂದರೆ ಅವಳನ್ನು ನಿನಗೇ ಕೊಡುತ್ತೇನೆ!’ ಎಂದನು. ಅವನು ರಾಜಪುತ್ರಿಯ ಮೇಲೆ ನೀರು ಚಿಮುಕಿಸಿ,

ಅಟ್ಟಾಟ್ಟಹಾಸಹಸಿತೇ ಕರಂಕಮಾಲಾಕುಲೇ ದುರಾಲೋಕೇ ।

ಚಾಮುಂಡೇ ವಿಕರಾಲೇ ಸಾಹಾಯ್ಯಂ ಮೇ ಕುರು ತ್ವರಿತಂ ॥

ಎಂಬ ಆರ್ಯೆಯನ್ನು ಹಾಡಿದನು. ಆದರೆ ಜೀವ ಬರಲಿಲ್ಲ. ಆಗ ಅವನು ‘ವಿಂಧ್ಯವಾಸಿನಿಯು ಕೊಟ್ಟ ವಿದ್ಯೆಯು ನಿಷ್ಫಲವಾಗಿ ನಾಚಿಕೆಗೀಡಾದೆ; ನಾನು ಬದುಕಿದ್ದೇನು ಪ್ರಯೋಜನ’ ಎಂದು ದೊಡ್ಡ ಕತ್ತಿಯಿಂದ ತನ್ನ ತಲೆಯನ್ನು ಕಡಿದುಕೊಳ್ಳುವುದಕ್ಕೆ ಹೋದನು. ಆಗ ಆಕಾಶದಿಂದ ‘ಅಯ್ಯಾ ಜೀವದತ್ತ! ಸಾಹಸ ಮಾಡಬೇಡ; ಈ ಅನಂಗಪ್ರಭೆಯು ವಿದ್ಯಾಧರಿ; ತಂದೆಯ ಶಾಪದಿಂದ ಮನುಷ್ಯಳಾಗಿದ್ದು ಈಗ ತನ್ನ ಲೋಕಕ್ಕೆ ಹೋದಳು. ವಿಂಧ್ಯವಾಸಿನಿಯನ್ನು ಆರಾಧಿಸು; ಅವಳ ಅನುಗ್ರಹದಿಂದ ಆ ವಿದ್ಯಾಧರಿಯನ್ನೇ ಹೆಂಡತಿಯಾಗಿ ಪಡೆಯುತ್ತೀಯೆ!’ ಎಂದು ಅಶರೀರವಾಣಿಯಾಯಿತು. ಅದರಂತೆ ಅವನು ವಿಂಧ್ಯವಾಸಿನಿಯನ್ನರ್ಚಿಸಲು ಅವಳು ಸ್ವಪ್ನದಲ್ಲಿ ಕಾಣಿಸಿಕೊಂಡು “ಹಿಮಾಲಯದಲ್ಲಿ ವೀರಪುರವೆಂಬ ನಗರವಿದೆ. ಅಲ್ಲಿ ಸಮರನೆಂಬ ವಿದ್ಯಾಧರರಾಜನಿದ್ದಾನೆ. ಅವನಿಗೆ ಅನಂಗಪ್ರಭೆಯೆಂಬ ಮಗಳಾದಳು. ಅವಳು ರೂಪಯೌವನಮದಗಳಿಂದ ಯಾರನ್ನೂ ಮದುವೆಮಾಡಿಕೊಳ್ಳುವುದಕ್ಕೆ ಒಪ್ಪದಿರಲು, ತಾಯಿತಂದೆಗಳು ತುಂಬ ಕೋಪಿಸಿಕೊಂಡು, ‘ನೀನು ಮನುಷ್ಯಳಾಗಿ ಹೋಗು; ಅಲ್ಲಿಯೂ ನಿನಗೆ ಗಂಡನ ಸುಖ ದೊರಕದಿರಲಿ; ಹದಿನಾರು ವರ್ಷದ ತನಕ ಹಾಗೆ ಇದ್ದು ಆಮೇಲೆ ಇಲ್ಲಿಗೆ ಬಾ; ಅಲ್ಲಿ ಮುನಿಕನ್ಯೆಗೆ ಆಸೆಪಟ್ಟು ಶಾಪಹೊಂದಿ ಮನುಷ್ಯನಾದ ಒಬ್ಬ ಕುರೂಪಿಯು ನಿನ್ನನ್ನು ಮದುವೆಯಾಗುತ್ತಾನೆ. ನಿನಗೆ ಇಷ್ಟವಿಲ್ಲದಿದ್ದರೂ ನಿನ್ನನ್ನು ಕರೆದುಕೊಂಡು ಹೋಗುತ್ತಾನೆ; ನೀನು ಅನ್ಯರ ಹಿಂದೆ ಹೋಗುತ್ತೀಯೆ; ಅವನು ಹಿಂದಿನ ಜನ್ಮದಲ್ಲಿ ಎಂಟು ಜನ ಪರಸ್ತ್ರೀಯರನ್ನು ಹೊತ್ತುಕೊಂಡು ಹೋಗಿದ್ದ; ಆದ್ದರಿಂದ ಈ ಜನ್ಮದಲ್ಲಿ ಎಂಟು ಜನ್ಮದ ದುಃಖವನ್ನು ಅನುಭವಿಸುತ್ತಾನೆ; ನೀನೂ ಆ ಒಂದು ಜನ್ಮದಲ್ಲಿ ಎಂಟು ಜನ್ಮದ ದುಃಖವನ್ನು ಅನುಭವಿಸು; ನಿನ್ನ ವಿದ್ಯೆಗಳೆಲ್ಲವೂ ಹೋಗಲಿ; ನಿನಗೆ ಹಲವು ಜನ ಗಂಡಂದಿರಾಗಲಿ; ನಿನಗೆ ಸರಿಸಮಾನನಾಗಿ ನಿನ್ನನ್ನು ಕೇಳಿದ ಮದನಪ್ರಭನೂ ಮನುಷ್ಯನಾಗಿರುತ್ತಾನೆ; ಅವನನ್ನು ಮದುವೆಮಾಡಿಕೊಂಡಮೇಲೆ ಅವನು ವಿದ್ಯಾಧರನಾಗುತ್ತಾನೆ; ನಿನಗೂ ಶಾಪವಿಮೋಚನೆಯಾಗಿ ಇಲ್ಲಿಗೆ ಬಂದು ಅವನೊಡನೆ ಇರುತ್ತೀಯೆ!’ ಎಂದು ಶಾಪಕೊಟ್ಟನು. ಆ ಅನಂಗಪ್ರಭೆಯೇ ಅನಂಗರತಿಯಾಗಿ ಇಲ್ಲಿ ಹುಟ್ಟಿದ್ದು ಈಗ ತಂದೆಯ ಹತ್ತಿರಕ್ಕೆ ಹೋದಳು. ನೀನು ವೀರಪುರಕ್ಕೆ ಹೋಗಿ ಅವಳ ತಂದೆಯನ್ನು ಗೆದ್ದು ಅವಳನ್ನು ಪಡೆ! ಈ ಕತ್ತಿಯನ್ನು ತೆಗೆದುಕೋ; ಇದರಿಂದ ನೀನು ಆಕಾಶಗಾಮಿಯಾಗಬಹುದು; ವಿಜಯ ದೊರೆಯುತ್ತದೆ” ಎಂದಳು. ಎಚ್ಚರವಾದಾಗ ಕೈಯಲ್ಲಿ ಕತ್ತಿ ಇತ್ತು. ಅದರಂತೆ ಅವಳನ್ನು ಪಡೆದು ಅವನು ಮನುಷ್ಯಲೋಕಕ್ಕೆ ಕರೆತರುತ್ತಿರಲು ದಾರಿಯಲ್ಲಿ ಅವಳು ಒಂದು ಸುಂದರವಾದ ಪರ್ವತವನ್ನು ಕಂಡು ‘ಇಲ್ಲಿ ಸ್ವಲ್ಪ ವಿಶ್ರಮಿಸಿಕೊಳ್ಳೋಣ; ನನಗೆ ಆಯಾಸವಾಗಿದೆ’ ಎಂದಳು. ಅಲ್ಲಿ ಇಳಿದು ವಿದ್ಯಾಬಲದಿಂದ ತಿಂಡಿತೀರ್ಥಗಳನ್ನು ಮಾಡಿಕೊಂಡು ತಿಂದು ಅವನು ವಿಧಿಪ್ರೇರಿತನಾಗಿ ‘ಇಂಪಾಗಿರುವಂತೆ ಸ್ವಲ್ಪ ಗಾನ ಮಾಡುತ್ತೀಯಾ?’ ಎಂದು ಕೇಳಿದನು. ಅವಳು ಶಿವನ ಮೇಲಣ ಒಂದು ಕೀರ್ತನೆಯನ್ನು ಹೇಳುತ್ತಿರಲು, ಅವನು ಅದನ್ನು ಕೇಳುತ್ತ ನಿದ್ರೆಹೋದನು. ಅಷ್ಟುಹೊತ್ತಿಗೆ ಸರಿಯಾಗಿ ಬೇಟೆಯಾಡಿ ಆಯಾಸಪಟ್ಟು ನೀರನ್ನು ಹುಡುಕಿಕೊಂಡು ಬರುತ್ತ ಈ ಕೀರ್ತನೆಯನ್ನು ಕೇಳಿದ ಹರಿವರನೆಂಬ ರಾಜನು ಅವಳಿದ್ದೆಡೆಗೆ ಬಂದನು. ಒಬ್ಬರಲ್ಲೊಬ್ಬರು ಮೋಹಿತರಾದರು. ಅವಳು ‘ಈ ನನ್ನ ಗಂಡನು ಏಳುವುದರೊಳಗಾಗಿ ನಿಮ್ಮೂರಿಗೆ ಹೋಗಿಬಿಡೋಣ’ ಎಂದಳು. ಅವನನ್ನೂ ಕರೆದುಕೊಂಡು ಅಂತರಿಕ್ಷದಲ್ಲಿ ಹಾರಿಹೋಗಬಹುದೆಂದು ಅವಳು ಭಾವಿಸಿದ್ದಳು. ಆದರೆ ಗಂಡನಿಗೆ ಎರಡು ಬಗೆದದ್ದರಿಂದ ಅವಳ ವಿದ್ಯೆಗಳೆಲ್ಲವೂ ನಾಶವಾದವು. ಅವಳಿಗೆ ಹಾರುವುದಕ್ಕೆ ಆಗದೆ ಹೋಯಿತು. ಆದ್ದರಿಂದ ಅವನು ಅವಳನ್ನು ತನ್ನ ರಥದಲ್ಲಿ ಕೂರಿಸಿಕೊಂಡು ತನ್ನ ಊರಿಗೆ ಕರೆದುಕೊಂಡು ಹೋದನು. ಅತ್ತ ಜೀವದತ್ತನು ಎದ್ದು ನೋಡುವ ಹೊತ್ತಿಗೆ ತನ್ನ ಹೆಂಡತಿ ಮಾಯವಾಗಿದ್ದಳು; ಕತ್ತಿ ಹೋಗಿತ್ತು. ಆದ್ದರಿಂದ ಅವನು ಅಲ್ಲಿಂದ ಒಬ್ಬನೇ ಹೊರಟು ಒಂದು ಗ್ರಾಮವನ್ನು ಸೇರಿ ಅಲ್ಲಿ ಅನುಕೂಲಸ್ಥನಾದ ಒಬ್ಬ ಬ್ರಾಹ್ಮಣನ ಮನೆಗೆ ಹೋದನು. ಪ್ರಿಯದತ್ತೆ ಎಂಬ ಆ ಮನೆಯಾಕೆಯು ತನ್ನ ದಾಸಿಯರನ್ನು ಕರೆದು ‘ಬೇಗ ಆ ಬ್ರಾಹ್ಮಣನ ಕಾಲು ತೊಳೆಯಿರಿ; ಪಾಪ! ಅವನಿಗೆ ಹದಿಮೂರು ದಿನಗಳಿಂದ ಊಟವಿಲ್ಲ!’ ಎಂದಳು. ಅವನು ಆ ಮಾತನ್ನು ಕೇಳಿ ಆಶ್ಚರ್ಯಗೊಂಡು ಊಟವಾದಮೇಲೆ, ‘ತಾಯಿ! ನನ್ನ ವೃತ್ತಾಂತ ನಿನಗೆ ಹೇಗೆ ಗೊತ್ತಾಯಿತು? ನನ್ನ ಹೆಂಡತಿಯೂ ಕತ್ತಿಯೂ ಎಲ್ಲಿ ಹೇಳಬಲ್ಲೆಯಾ?’ ಎಂದು ಕೇಳಿದನು. ಆಕೆ ‘ನಾನು ಪತಿಯನ್ನು ಹೊರತು ಮತ್ತೊಬ್ಬನನ್ನು ಕನಸುಮನಸಿನಲ್ಲಿಯೂ ನೆನಯುವುದಿಲ್ಲ; ಮನೆಗೆ ಬಂದ ಅತಿಥಿಯನ್ನು ಸತ್ಕರಿಸದೆ ಕಳುಹಿಸುವುದಿಲ್ಲ; ಇದರ ಪ್ರಭಾವದಿಂದ ಭೂತಭವಿಷ್ಯತ್ತುಗಳೆರಡೂ ನನಗೆ ಗೊತ್ತಾಗುತ್ತವೆ; ನೀನು ಗೀತವನ್ನು ಕೇಳಿ ನಿದ್ರೆಹೋದಾಗ ಹರಿವರರಾಜನು ನಿನ್ನ ಹೆಂಡತಿಯನ್ನು ಎತ್ತಿಕೊಂಡು ಹೋದನು. ಅವಳು ನಿನಗೆ ದಕ್ಕುವುದಿಲ್ಲ. ಅವನನ್ನೂ ಬಿಟ್ಟು ಇನ್ನೊಬ್ಬನ ಹಿಂದೆ ಹೋಗುತ್ತಾಳೆ. ಅವಳನ್ನು ಪಡೆಯುವುದಕ್ಕೆಂದು ದೇವಿಯು ನಿನಗೆ ಕತ್ತಿಯನ್ನು ಕೊಟ್ಟಿದ್ದಳು; ಈಗ ಅದು ದೇವಿಯ ಹತ್ತಿರಕ್ಕೇ ಹಿಂತಿರುಗಿಹೋಯಿತು’ ಎಂದಳು. ಆದ್ದರಿಂದ ಅವನು ಅನಂಗಪ್ರಭೆಯ ಚಿಂತೆಯನ್ನು ಬಿಟ್ಟು ತೀರ್ಥಯಾತ್ರೆ ಮಾಡುತ್ತ ಮತ್ತೆ ವಿಂಧ್ಯವಾಸಿನಿಯಲ್ಲಿಗೆ ಹೋಗಿ ತೀವ್ರವಾಗಿ ತಪಸ್ಸು ಮಾಡಿದನು. ಅವಳು ಪ್ರಸನ್ನಳಾಗಿ “ಅಯ್ಯಾ! ನೀವು ನಾಲ್ಕು ಜನವೂ ಪಂಚಮೂಲ ಚತುರ್ವಕ್ತ್ರ ಮಹೋದರ ವಿಕಟವದನ ಎಂಬ ನನ್ನ ನಾಲ್ಕು ಗಣಗಳು. ನೀವು ಒಂದುಸಾರಿ ಗಂಗಾತೀರದ ಮರಳಿನ ಮೇಲೆ ವಿಹರಿಸುತ್ತಿದ್ದಾಗ ಅಲ್ಲಿಗೆ ಸ್ನಾನಕ್ಕೆ ಬಂದಿದ್ದ ಚಾಪಲೇಖೆಯೆಂಬ ಮುನಿಪುತ್ರಿಯನ್ನು ಮೋಹಿಸಿದಿರಿ. ಅವಳು ‘ನಾನು ಕನ್ಯೆ; ಹೋಗಿ ಆಚೆ!’ ಎಂದು ಅಟ್ಟಲು, ಮಿಕ್ಕ ಮೂವರೂ ಸುಮ್ಮನಾದರು; ನೀನು ಅವಳನ್ನು ಹಿಡಿದುಕೊಂಡೆ; ಅವಳು ‘ಅಪ್ಪಾ! ಅಪ್ಪಾ!’ ಎಂದು ಕೂಗಿಕೊಂಡಳು. ಹತ್ತಿರದಲ್ಲಿದ್ದ ಅವಳ ತಂದೆ ಕಪಿಲಜಟನು ಬಂದು ಕೋಪಿಸಿಕೊಂಡು “ಛೀ ಪಾಪಿಗಳೇ! ನೀವು ಈ ಕ್ಷಣ ಮನುಷ್ಯರಾಗಿ; ಅನಂಗಪ್ರಭೆಯನ್ನು ಮದುವೆ ಮಾಡಿಕೊಳ್ಳುವುದಕ್ಕೆ ಹೋಗಿ; ಅವಳು ವಿದ್ಯಾಧರ ಲೋಕಕ್ಕೆ ತೆರಳಲು, ನಿಮ್ಮ ಮೂವರಿಗೂ ಶಾಪವಿಮೋಚನೆಯಾಗಲಿ; ನೀನು ವಿದ್ಯಾಧರಿಯಾದ ಅವಳನ್ನು ಪಡೆದು ಪಡಬಾರದ ಕಷ್ಟಪಟ್ಟು ದೇವಿಯನ್ನು ಅರ್ಚಿಸಿ ಈ ಶಾಪದಿಂದ ಬಿಡುಗಡೆಹೊಂದು!’ ಎಂದು ಶಾಪಕೊಟ್ಟನು. ಅದರಂತೆ ನೀವು ನಾಲ್ವರೂ ಪಂಚಪಟ್ಟಿಕ ಮುಂತಾದ ನಾಲ್ವರು ಪ್ರವೀರರಾಗಿ ಹುಟ್ಟಿದಿರಿ; ಅವರು ಮೂವರಿಗೂ ಶಾಪವಿಮೋಚನೆಯಾಯಿತು. ನಿನಗೆ ಈಗ ವಿಮೋಚನೆಯ ಕಾಲ ಬಂದಿದೆ. ಈ ಅಗ್ನಿಧಾರಣೆಯನ್ನು ತೆಗೆದುಕೊಂಡು ನಿನ್ನ ಈ ಮನುಷ್ಯದೇಹವನ್ನೂ ಎಂಟು ಜನ್ಮಗಳ ಪಾಪವನ್ನೂ ಸುಟ್ಟುಹಾಕಿಕೋ” ಎಂದಳು. ಅವನು ಅದರಂತೆ ಪಾಪಮುಕ್ತನಾಗಿ ಗಣನಾದನು. ಅತ್ತ ಅನಂಗಪ್ರಭೆಯು ಹರಿವರನಿಗೆ ಅಚ್ಚುಮೆಚ್ಚಾದಳು; ಅವನು ಅವಳನ್ನು ಒಂದು ಘಳಿಗೆ ಬಿಟ್ಟಿರುತ್ತಿರಲಿಲ್ಲ; ಹೀಗಿರಲು ಒಂದು ದಿನ ಅಲ್ಲಿಗೆ ಮಧ್ಯದೇಶದಿಂದ ಲಬ್ಧವರನೆಂಬ ನಾಟ್ಯಾಚಾರ್ಯನು ಬಂದು ವಾದ್ಯನಾಟ್ಯಗಳಲ್ಲಿ ಅಪೂರ್ವ ಕೌಶಲವನ್ನು ತೋರಿಸಿದನು. ಆದ್ದರಿಂದ ಅವನನ್ನು ರಾಜನು ಅಂತಃಪುರದ ಸ್ತ್ರೀಯರಿಗೆ ನಾಟ್ಯಾಚಾರ್ಯನಾಗಿ ನಿಯಮಿಸಿದನು. ಅನಂಗಪ್ರಭೆಯು ನಾಟ್ಯದಲ್ಲಿ ಎಲ್ಲರನ್ನೂ ಮೀರಿಸಿದಳು; ಸಹವಾಸದಿಂದಲೂ ನರ್ತನವಿದ್ಯಾರಸದಿಂದಲೂ ಅವಳಿಗೆ ನಾಟ್ಯಾಚಾರ್ಯನಲ್ಲಿ ಚಾಪಲ್ಯವುಂಟಾಯಿತು. ಆದ್ದರಿಂದ ನಾಟ್ಯಮಂದಿರದಲ್ಲಿ ತಾವಿಬ್ಬರೇ ಇದ್ದಾಗ ಅವನ ವಶಳಾಗಿ, ತನ್ನ ಒಡವೆವಸ್ತುಗಳನ್ನು ತೆಗೆದುಕೊಂಡು ಗಂಡುವೇಷದಿಂದ ಅವನೊಡನೆ ಓಡಿಹೋದಳು. ಅವರು ವಿಯೋಗಪುರವೆಂಬ ಊರು ಸೇರಿ ಸುಖವಾಗಿದ್ದರು. ಇತ್ತ ಹರಿವರನು ಅವಳು ಹೋದಳೆಂದು ದೇಹತ್ಯಾಗ ಮಾಡಬೇಕೆಂದಿರಲು, ಅವನ ಮಂತ್ರಿಯಾದ ಸುಮಂತ್ರನು ‘ದೇವ! ಅವಳು ಖಡ್ಗವಿದ್ಯಾಧರನನ್ನು ಬಿಟ್ಟು ನಿನ್ನನ್ನು ಹಿಡಿದಳು; ಅಂಥವಳು ನಿನ್ನಲ್ಲಿ ತಾನೇ ಸ್ಥಿರವಾಗಿದ್ದಾಳೇ? ಅವಳು ನಾಟ್ಯಾಚಾರ್ಯನ ಜೊತೆಯಲ್ಲಿ ಓಡಿಹೋಗಿರಬೇಕು; ಅವರಿಬ್ಬರೂ ಇವೊತ್ತು ಬೆಳಗ್ಗೆ ಸಂಗೀತಶಾಲೆಯಲ್ಲಿದ್ದರಂತೆ. ವಿಲಾಸಿನಿಯು ಎಂದಿದ್ದರೂ ಸಂಧ್ಯೆಯಂತೆ ಕ್ಷಣರಾಗಿಣಿ!’ ಎಂದು ಅವನಿಗೆ ತಿಳಿಯಹೇಳಿದನು. ಅದರಿಂದ ಅವನ ಮನಸ್ಸು ತಿರುಗಿ ಮೊದಲಿದ್ದ ಹೆಂಡಿರೊಡನೆಯೇ ಸುಖವಾಗಿದ್ದನು. ಅತ್ತ ನಾಟ್ಯಾಚಾರ್ಯನಿಗೆ ಸುದರ್ಶನನೆಂಬ ಜೂಜುಕೋರನು ಗಂಟುಬಿದ್ದು ಅವನ ಕೈ ಬರಿದುಮಾಡಿದನು. ಅನಂಗಪ್ರಭೆಯು ಅವನ ಪಾಲಾದಳು; ಒಂದು ದಿನ ಅವನ ಹಣವನ್ನೆಲ್ಲಾ ಕಳ್ಳರು ಕದ್ದುಬಿಡಲು, ಅವನು ತನ್ನ ಸ್ನೇಹಿತನಾದ ಹಿರಣ್ಯಗುಪ್ತನೆಂಬ ವರ್ತಕನಿಂದ ಸ್ವಲ್ಪಹಣ ತರೋಣವೆಂದು ಹೋದನು; ಅನಂಗಪ್ರಭೆಯನ್ನು ನೋಡಿ ಅವಳ ಮೇಲೆ ಮನಸ್ಸಾಗಿ ಅವನು ‘ನಾಳೆ ಬೆಳಗ್ಗೆ ಕೊಡುತ್ತೇನೆ; ಇಂದು ಇಲ್ಲಿಯೇ ಊಟಮಾಡಿ ಮಲಗಿದ್ದು ಹೋಗಿ!’ ಎಂದನು. ಸುದರ್ಶನನು ಸ್ಥಿತಿಗತಿಗಳನ್ನು ನೋಡಿ ತನಗೆ ಹಸಿವಿಲ್ಲವೆಂದನು. ವರ್ತಕನು ‘ನಿನಗೆ ಹಸಿವಿಲ್ಲದಿದ್ದರೆ ಬೇಡ; ಈಕೆ ಮಾಡಲಿ; ಈಕೆ ನಮ್ಮ ಮನೆಗೆ ಬಂದದ್ದು ಇದೇ ಮೊದಲು’ ಎಂದನು. ಅವಳಿಗೂ ಇಷ್ಟುಹೊತ್ತಿಗೆ ಅವನ ಮೇಲೆ ಮನಸ್ಸಾಗಿತ್ತು. ಆದ್ದರಿಂದ ಅವಳು ಒಳಗೆ ಹೋಗಿ ಅವನೊಡನೆ ಪಾನ ಆಹಾರ ವಿಹಾರ ಮೊದಲಾದುವುಗಳಲ್ಲಿ ನಿರತಳಾದಳು. ಇತ್ತ ಸುದರ್ಶನನು ಹೊರಗೆ ಕಾದು ಕಾದು ಸಾಕಾಗಿ ‘ಅವಳಿಗೆ ಇನ್ನೂ ಊಟವಾಗಿಲ್ಲವೇ?’ ಎಂದು ಕೇಳಿದನು. ಭೃತ್ಯರು ‘ಅವಳು ಊಟಮಾಡಿಕೊಂಡು ಆಗಲೇ ಹೊರಟುಹೋದಳು! ಅವಳಿಗೋಸ್ಕರ ಇಲ್ಲಿ ಏಕೆ ಕಾದಿದ್ದೀಯೆ ಹೋಗು!’ ಎಂದರು. ಅವನು, ‘ಅವಳು ಹೊರಗೆ ಬಂದಿಲ್ಲ; ಒಳಗೇ ಇದ್ದಾಳೆ; ನಾನು ಹೋಗುವುದಿಲ್ಲ!’ ಎಂದನು. ಆಗ ಅವರು ಅವನನ್ನು ಒದ್ದು ಓಡಿಸಿದರು. ಅವನು ‘ಏನು? ನನ್ನ ಸ್ಮೇಹಿತನೇ ನನಗೆ ಮೋಸಮಾಡಿದನೇ! ಆಗಲಿ, ನಾನು ಮತ್ತೊಬ್ಬನಿಗೆ ಏನು ಮಾಡಿದೆನೋ ಅದನ್ನು ಇವನು ನನಗೆ ಮಾಡಿದ! ಇದಕ್ಕೇಕೆ ಕೋಪಿಸಿಕೊಳ್ಳಲಿ? ಕೋಪಿಸಿಕೊಳ್ಳಬೇಕಾದರೆ ನನ್ನ ಚರ್ಯೆಗೆ ನಾನೇ ಕೋಪಿಸಿಕೊಳ್ಳಬೇಕು!’ ಎಂದುಕೊಂಡು ವೈರಾಗ್ಯತಾಳಿ ಬದರಿಕಾಶ್ರಮಕ್ಕೆ ಹೊರಟುಹೋದನು. ಅನಂಗಪ್ರಭೆಯು ಹೂವಿಂದ ಹೂವಿಗೆ ದುಂಬಿಯು ಹಾರುವಂತೆ, ಒಬ್ಬನನ್ನು ಬಿಟ್ಟು ಮತ್ತೊಬ್ಬನನ್ನು ಸೇರುತ್ತ ರೂಪವಂತನಾದ ಆ ವರ್ತಕನ ಒಡತಿಯಾದಳು. ಅವನು ಅವಳನ್ನು ಕರೆದುಕೊಂಡು ದ್ವೀಪಾಂತರದ ವ್ಯಾಪಾರಕ್ಕೆಂದು ಹೊರಟನು. ದಾರಿಯಲ್ಲಿ ಬಿರುಗಾಳಿ ಎದ್ದು ಹಡಗು ತಲೆಕೆಳಕಾಗಲು ಅವನು ಹೇಗೆಹೇಗೋ ದಡವನ್ನು ಸೇರಿಕೊಂಡನು. ಅವಳು ತನ್ನ ಜೀವ ಉಳಿಸಿ ದಡಕ್ಕೆ ತಂದ ನಾವಿಕನಾದ ಸಾಗರವೀರನ ಕೈಸೇರಿದಳು. ಚಾರಿತ್ರ ಕೆಟ್ಟಮೇಲೆ ತಗ್ಗೇನು ತಿಟ್ಟೇನು? ಅವನೊಡನೆ ಇರುತ್ತ ಒಂದು ದಿನ ವಿಜಯವರ್ಮನೆಂಬ ಸುಂದರನಾದ ಕ್ಷತ್ರಿಯ ಕುಮಾರನನ್ನು ನೋಡಿ ಅವನ ವಶಳಾದಳು. ಮತ್ತೊಂದು ದಿನ ಆ ಊರಿನ ರಾಜನಾದ ಸಾಗರವರ್ಮನು ಆನೆಯ ಮೇಲೆ ಕುಳಿತು ಆ ಮಾರ್ಗವಾಗಿ ಹೋಗುತ್ತಿರಲು ಅವಳು ಮಹಡಿಯ ಮೇಲೆ ನಿಂತು ನೋಡುತ್ತ ಮಾವಟಿಗನನ್ನು ಕುರಿತು ‘ಅಯ್ಯಾ! ನಾನು ಎಂದೂ ಆನೆಯ ಮೇಲೆ ಕುಳಿತಿಲ್ಲ; ಅದರ ಸುಖ ಹೇಗಿರುತ್ತದೆಯೋ ನೋಡೋಣ; ಸ್ವಲ್ಪ ಕೂರಿಸುತ್ತೀಯಾ?’ ಎಂದು ಕೇಳಿದಳು. ಅವನು ರಾಜನ ಮುಖವನ್ನು ನೋಡಲು, ರಾಜನು, ‘ಆನೆಯನ್ನು ಆ ಮನೆಯ ಹತ್ತಿರಕ್ಕೆ ಬಿಡು!’ ಎಂದನು. ಅದರಂತೆ ಅವನು ಆನೆಯನ್ನು ಮನೆಯ ಹತ್ತಿರಕ್ಕೆ ತರಲು, ಅವಳು ರಾಜನ ತೊಡೆಯ ಮೇಲಕ್ಕೆ ಹಾರಿ, ಹೆದರಿದವಳಂತೆ ಅವನನ್ನು ತಬ್ಬಿ ಹಿಡಿದುಕೊಂಡಳು! ಅವನಿಗೆ ಪರಮಸಂತೋಷವಾಯಿತು. ಮನೆಗೆ ಕರೆದುಕೊಂಡು ಹೋಗಿ ಅವಳ ವೃತ್ತಾಂತವನ್ನು ತಿಳಿದು ಅವಳನ್ನು ಮಹಾರಾಣಿಯನ್ನಾಗಿ ಮಾಡಿಕೊಂಡನು. ವಿಜಯವರ್ಮನು ರಾಜ್ಯಭೃತ್ಯರೊಡನೆ ಹೋರಾಡಿ ದೇಹ ಬಿಟ್ಟನು. ಅಂತೂ ಅನಂಗಪ್ರಭೆಯು ಕೊನೆಗೆ ಸಾಗರವರ್ಮನಲ್ಲಿ ಸ್ಥಿರವಾಗಿ ನಿಂತಳು. ಅವನಿಂದ ಅವಳಲ್ಲಿ ಸಮುದ್ರವರ್ಮನೆಂಬ ಮಗನಾದನು. ಅವನು ಪ್ರಾಪ್ತವಯಸ್ಕನಾಗಲು ರಾಜನು ಅವನಿಗೆ ಯುವರಾಜಪಟ್ಟ ಕಟ್ಟಿ ಕಮಲವತಿಯೆಂಬ ಹುಡುಗಿಯನ್ನು ಮದುವೆಮಾಡಿದನು. ಅವನು ಶೂರನೆನಿಸಿಕೊಂಡು ಪರರಾಯರನ್ನು ಗೆದ್ದುಬರಲು ರಾಜನು ಅವನಿಗೆ ರಾಜ್ಯ ಒಪ್ಪಿಸಿ ಹೆಂಡತಿಯೊಡನೆ ಪ್ರಯಾಗಕ್ಕೆ ತಪಸ್ಸಿಗಾಗಿ ಹೊರಟುಹೋದನು. ಅಲ್ಲಿ ತಪಸ್ಸಿನಿಂದ ಈಶ್ವರನನ್ನು ಮೆಚ್ಚಿಸಲು ಅವನು ಪ್ರಸನ್ನನಾಗಿ ಕನಸಿನಲ್ಲಿ ಬಂದು ‘ಅಯ್ಯಾ! ನೀನೂ ಈ ಅನಂಗಪ್ರಭೆಯೂ ನಾಳೆ ವಿದ್ಯಾಧರರಾಗಿ ನಿಮ್ಮ ಲೋಕಕ್ಕೆ ತೆರಳುವಿರಿ!’ ಎಂದನು. ಅನಂಗಪ್ರಭೆಗೂ ಹಾಗೇ ಕನಸಾಯಿತು. ತನ್ನ ಪೂರ್ವಜನ್ಮ ಸ್ಮರಣೆಯಾಗಿ ಅದನ್ನು ಗಂಡನಿಗೆ ಹೇಳಿದಳು. ಅಷ್ಟುಹೊತ್ತಿಗೆ ಅವಳ ತಂದೆಯಾದ ಸಮರದೇವನು ಅಂತರಿಕ್ಷದಿಂದ ಅಲ್ಲಿಗೆ ಇಳಿದುಬಂದನು; ಇಬ್ಬರೂ ನಮಸ್ಕಾರ ಮಾಡಲು, ಅವನು ‘ಮಗಳೇ! ನೀನು ಈ ಒಂದು ಜನ್ಮದಲ್ಲಿ ಎಂಟು ಜನ್ಮಗಳ ದುಃಖವನ್ನು ಅನುಭವಿಸಿದೆ. ಇಗೋ, ವಿದ್ಯೆಗಳನ್ನು ಹಿಡಿ!’ ಎಂದು ಹೇಳಿ ಸಾಗರವರ್ಮನನ್ನು ಕುರಿತು ‘ಅಯ್ಯಾ, ನೀನು ಮದನಪ್ರಭ; ನಿನ್ನನ್ನು ಇವಳು ವಿದ್ಯಾಧರಿಯಾಗಿಯೇ ಮದುವೆಮಾಡಿಕೊಳ್ಳಬೇಕಾಗಿತ್ತು; ಆಗ ಒಲ್ಲದೆ ಈಗ ಹೀಗೆ ಮನುಷ್ಯಲೋಕದಲ್ಲಿ ಮಾಡಿಕೊಂಡಳು!’ ಎಂದನು. ಅವನಿಗೂ ಪೂರ್ವಜನ್ಮಸ್ಮರಣೆ ಬಂತು. ಎಲ್ಲರೂ ಆಕಾಶಕ್ಕೆ ಹಾರಿ ವೀರಪುರಕ್ಕೆ ಹೋದರು. ಅಲ್ಲಿ ಸುಖವಾಗಿದ್ದರು.

ಗೋಮುಖನು ಹೇಳಿದ ಈ ಕಥೆಯನ್ನು ನರವಾಹನದತ್ತನೂ ಅಲಂಕಾರವತಿಯೂ ಕೇಳಿ ತುಂಬ ಸಂತೋಷಪಟ್ಟರು.

೩. ಮತ್ತೊಂದು ದಿನ ಅಲಂಕಾರವತಿಯೊಡನೆ ಕುಳಿತಿದ್ದ ನರವಾಹನದತ್ತನನ್ನು ಕಂಡು ಮರುಭೂತಿಯು ‘ದೇವ! ಪಾಪ, ಈ ಕಾರ್ಪಟಿಕನು* ಒಂದು ತುಂಡು ಚರ್ಮ ಸುತ್ತಿಕೊಂಡು ಜುಟ್ಟುಜಟೆ ಹೊಸೆದುಕೊಂಡು ಮೈಯೆಲ್ಲಾ ಧೂಳಾಗಿ ಕೃಶವಾಗಿ, ಹಗಲೂ ರಾತ್ರಿಯೂ ಚಳಿಯೆನ್ನದೆ, ಬಿಸಿಲೆನ್ನದೆ ಸಿಂಹದ್ವಾರದಲ್ಲಿ ಕಾದಿರುತ್ತಾನೆ; ಅವನಮೇಲೆ ಏಕೆ ನಿನಗೆ ಇನ್ನೂ ದಯೆ ಬರದು? ಸಕಾಲದಲ್ಲಿ ಕೊಟ್ಟ ಕಾಸೂ ಒಂದು ಕೋಟಿಗೆ ಸಮಾನ; ಕಾಲವಲ್ಲದ ಕಾಲದಲ್ಲಿ ಎಷ್ಟು ಕೊಟ್ಟರೇನು ಸಾರ್ಥಕ? ಆದ್ದರಿಂದ ಅವನು ಪ್ರಾಣಬಿಡುವುದಕ್ಕಿಂತ ಮುಂಚೆಯೇ ಅವನ ಮೇಲೆ ಕೃಪೆತೋರು!’ ಎಂದನು. ಗೋಮುಖನು ಆ ಮಾತನ್ನು ಕೇಳಿ “ಮರುಭೂತಿ ಹೇಳಿದ್ದೇನೋ ಸರಿಯೆ; ಆದರೆ ಇದರಲ್ಲಿ ಮಹಾರಾಜನ ತಪ್ಪೇನೂ ಇಲ್ಲ; ಏಕೆಂದರೆ ಪ್ರಭು ಕೊಡಬೇಕೆಂದರೂ, ತೆಗೆದುಕೊಳ್ಳುವವನ ಪಾಪ ಕಳೆದುಹೋಗುವವರೆಗೂ ಅವನಿಗೆ ಕೊಡುವುದು ಸಾಧ್ಯವಾಗುವುದಿಲ್ಲ. ಪಾಪ ಕಳೆದರೆ, ಬೇಡವೆಂದರೂ ಈಶ್ವರನು ಕೊಟ್ಟೇ ಕೊಡುತ್ತಾನೆ; ಇದೆಲ್ಲಾ ಕರ್ಮಾಧೀನ; ಇದಕ್ಕೆ ಲಕ್ಷದತ್ತರಾಜ ಮತ್ತು ಕಪ್ಪಡಿಗ ಲಬ್ಧದತ್ತ ಇವರ ಕಥೆಯನ್ನು ಹೇಳುತ್ತೇನೆ ಕೇಳಿ!” ಎಂದು ಹೇಳಿದನು:—


### ಲಕ್ಷದತ್ತ ಮತ್ತು ಲಬ್ಧದತ್ತ - ಇವರ ಕಥೆ


ಲಕ್ಷಪುರವೆಂಬ ಊರಿನಲ್ಲಿ ಲಕ್ಷದತ್ತನೆಂಬ ರಾಜನಿದ್ದನು; ಅವನು ತುಂಬ ಉದಾರಿ; ಬಂದು ಕೇಳಿದವನಿಗೆ ಅವನು ಲಕ್ಷಕ್ಕಿಂತ ಕಡಿಮೆ ಕೊಟ್ಟೇ ಅರಿಯನು. ಸಂಭಾಷಣೆ ನಡೆಸಿದವನಿಗೆ ಐದು ಲಕ್ಷ ಕೊಡುವನು. ಯಾರಮೇಲಾದರೂ ಸಂತೋಷವುಂಟಾಯಿತೆಂದರೆ ಅವನ ದಾರಿದ್ರ್ಯ ಹರಿಯಿತೆಂದೇ ಅರ್ಥ; ಅವನ ಅರಮನೆಯ ಬಾಗಿಲಲ್ಲಿ ಒಬ್ಬ ಕಪ್ಪಡಿಗನು ಸದಾ ಕಾದಿರುತ್ತಿದ್ದನು; ಹಾಗೆ ಎಷ್ಟೋ ಕಾಲದಿಂದಿದ್ದರೂ ರಾಜನು ಅವನಿಗೆ ಏನೂ ಕೊಟ್ಟಿರಲಿಲ್ಲ. ಒಂದು ಸಾರಿ ರಾಜನು ಬೇಟೆಗೆ ಹೊರಡಲು ಕಪ್ಪಡಿಗನೂ ಅವನನ್ನು ಹಿಂಬಾಲಿಸಿ ಹೋದನು; ಮಿಕ್ಕವರು ವಾಹನಗಳ ಮೇಲೆ ಇದ್ದುಕೊಂಡು ಬಾಣಬಿಟ್ಟು ಮೃಗಗಳನ್ನು ಕೊಲ್ಲುತ್ತಿದ್ದರೆ ಅವನು ಎಲ್ಲರಿಗಿಂತ ಮುಂದಾಗಿ ನಡೆದೇ ಹೋಗುತ್ತ ಕೈಯಲ್ಲಿದ್ದ ದೊಣ್ಣೆಯಿಂದಲೇ ಮೃಗಗಳನ್ನು ಬಡಿದುಹಾಕುತ್ತಿದ್ದನು. ಅದನ್ನು ನೋಡಿ ರಾಜನು ‘ಆಹಾ! ಇವನು ಎಂಥಾ ಶೂರ!’ ಎಂದು ಮೆಚ್ಚಿಕೊಂಡನೇ ಹೊರತು ಅವನಿಗೆ ಏನನ್ನೂ ಕೊಡಲಿಲ್ಲ. ಬೇಟೆ ಮುಗಿಯಿತು. ಕಪ್ಪಡಿಗನು ಎಂದಿನಂತೆ ಸಿಂಹದ ಬಾಗಿಲಲ್ಲಿ ನಿಂತನು. ಮತ್ತೊಂದು ಸಾರಿ ಆ ರಾಜನಿಗೆ ಗಡಿನಾಡಿನ ಪ್ರಭುವಿನೊಡನೆ ಯುದ್ಧ ಒದಗಿತು. ಆಗ ಕಪ್ಪಡಿಗನು ಅವನೊಡನೆ ಹೋಗಿ ಕಗ್ಗಲಿ ದೊಣ್ಣೆಯಿಂದಲೇ ಅನೇಕ ಶತ್ರುಗಳನ್ನು ಬಡಿದುಹಾಕಿದನು. ರಾಜನಿಗೆ ಜಯವಾಗಿ ಊರಿಗೆ ಬಂದನು. ಕಪ್ಪಡಿಗನ ಪರಾಕ್ರಮವನ್ನು ಕಣ್ಣಾರೆ ಕಂಡಿದ್ದರೂ ಅವನಿಗೆ ಏನೂ ಕೊಡಲಿಲ್ಲ. ಹೀಗೆ ಐದು ವರ್ಷ ಕಳೆಯಿತು. ಆರನೆಯ ವರ್ಷದಲ್ಲಿ ಅವನಿಗೆ ಮನಸ್ಸು ಮರುಗಿ ‘ಇವನು ಇಷ್ಟು ಕಷ್ಟಪಡುತ್ತಿದ್ದಾನೆ; ಆದರೂ ನಾನು ಅವನಿಗೆ ಏನೂ ಕೊಟ್ಟಿಲ್ಲ; ಈವಾಗ ಏನನ್ನಾದರೂ ಕೊಟ್ಟು ನೋಡುತ್ತೇನೆ—ಈ ಪ್ರಾಣಿಯ ಪಾಪ ಹರಿದಿದೆಯೋ, ಲಕ್ಷ್ಮಿಯು ಕಣ್ಣುಬಿಟ್ಟು ನೋಡಿಯಾಳೋ!’ ಎಂದುಕೊಂಡು, ಒಂದು ಮಾದಲದ ಹಣ್ಣಿನಲ್ಲಿ ರತ್ನಗಳನ್ನು ತುಂಬಿ ಅದರ ಬಾಯಿ ಮುಚ್ಚಿ ಸಿದ್ಧಮಾಡಿಟ್ಟುಕೊಂಡನು. ಅನಂತರ ತುಂಬಿದ ಆಸ್ಥಾನದಲ್ಲಿ ಕಪ್ಪಡಿಗನನ್ನು ಹತ್ತಿರಕ್ಕೆ ಕರೆದು ಕೂರಿಸಿಕೊಂಡು ‘ಯಾವುದಾದರೂ ಒಂದು ಸುಭಾಷಿತವನ್ನು ಹೇಳು!’ ಎಂದನು. ಅವನು—

ಪೂರಯತಿ ಪೂರ್ಣಮೇಷಾ ತರಂಗಿಣೀಸಂಹತಿಃ ಸಮುದ್ರಮಿವ ।

ಲಕ್ಷ್ಮೀರಧನಸ್ಯ ಪುನಃ ಲೋಚನಮಾರ್ಗೇಽಪಿ ನಾಯಾತಿ ॥*

ಎಂಬ ಆರ್ಯೆಯನ್ನು ಹೇಳಿದನು. ರಾಜನು ಸಂತೋಷಗೊಂಡು ಅವನಿಗೆ ರತ್ನ ತುಂಬಿದ್ದ ಆ ಮಾದಲದ ಹಣ್ಣನ್ನು ಕೊಟ್ಟನು. ಅದನ್ನು ನೋಡಿದವರೆಲ್ಲ ‘ರಾಜನಿಗೆ ಯಾರ ಮೇಲಾದರೂ ಸಂತೋಷವಾದರೆ ಅಂಥವರ ಬಡತನ ಹರಿಯುತ್ತದೆ; ಹೀಗಿರಲು, ಈ ಕಪ್ಪಡಿಗನನ್ನು ಇಷ್ಟು ಆದರದಿಂದ ಕರೆದು ಸಂತೋಷ ಸೂಚಿಸಿ, ಒಂದು ಮಾದಲದ ಹಣ್ಣನ್ನು ಕೊಟ್ಟು ಕಳುಹಿಸಿದ್ದನ್ನು ನೋಡಿದರೆ ಅಯ್ಯೋ ಪಾಪವೆನಿಸುತ್ತದೆ; ಅದೃಷ್ಟಹೀನರಿಗೆ ಕಲ್ಪವೃಕ್ಷವೂ ಮುತ್ತುಗದ ಮರವಾಗುತ್ತದೆ!’ ಎಂದು ವ್ಯಥೆಪಟ್ಟರು. ಕಪ್ಪಡಿಗನು ಅದನ್ನು ತೆಗೆದುಕೊಂಡು ಬರುತ್ತ ಎದುರಿಗೆ ಒಬ್ಬ ಬೌದ್ಧಭಿಕ್ಷುವು ಸಿಕ್ಕಲು ಅವನಿಗೆ ಅದನ್ನು ಕೊಟ್ಟು ಪ್ರತಿಯಾಗಿ ಅವನ ಕಾವಿಶಾಠಿಯನ್ನು ತೆಗೆದುಕೊಂಡು ಅದನ್ನು ಮಾರಿ ಅನ್ನಪಾನಗಳನ್ನು ಒದಗಿಸಿಕೊಂಡನು. ಭಿಕ್ಷುವು ಹಣ್ಣು ಚೆನ್ನಾಗಿತ್ತೆಂದು ಅದನ್ನು ರಾಜನಿಗೆ ಉಪಾಹಾರವಾಗಿ ತಂದು ಒಪ್ಪಿಸಿದನು. ಅದು ಎಲ್ಲಿತ್ತೆಂದು ಕೇಳಲು ಅವನು ಕಪ್ಪಡಿಗನಿಂದ ತೆಗೆದುಕೊಂಡೆನೆಂದನು. ರಾಜನಿಗೆ ವ್ಯಥೆಯೂ ಆಶ್ಚರ್ಯವೂ ಆಗಿ ‘ಅವನ ಪಾಪ ಇನ್ನೂ ಹರಿದಿಲ್ಲ’ ಎಂದುಕೊಂಡನು. ಎರಡನೆಯ ದಿನ ಮತ್ತೆ ಸಿಂಹದ್ವಾರದಲ್ಲಿದ್ದ ಕಪ್ಪಡಿಗನನ್ನು ಆಸ್ಥಾನಕ್ಕೆ ಕರೆದು ಹತ್ತಿರದಲ್ಲಿ ಕೂರಿಸಿಕೊಂಡು, ಅದೇ ಆರ್ಯೆಯನ್ನೇ ಹೇಳಿಸಿ ಕೇಳಿ ಅದೇ ಮಾದಲ ಹಣ್ಣನ್ನು ಕೊಟ್ಟನು. ಅದನ್ನು ನೋಡಿ ಎಲ್ಲರೂ ‘ಎರಡನೆಯ ದಿನ ರಾಜನು ಪಟ್ಟ ಸಂತೋಷವೂ ವ್ಯರ್ಥವಾಯಿತು; ಇದೇಕೆ!’ ಎಂದು ವಿಸ್ಮಿತರಾದರು. ಕಪ್ಪಡಿಗನು ಅದನ್ನು ಹಿಡಿದುಕೊಂಡು ಹೊರಗೆ ಹೋಗುತ್ತಿರಲು ರಾಜನನ್ನು ನೋಡುವುದಕ್ಕೆ ಬರುತ್ತಿದ್ದ ಒಬ್ಬನು ಅದು ಒಳ್ಳೆಯ ಶಕುನವೆಂದುಕೊಂಡು ಒಂದು ಜೊತೆ ವಸ್ತ್ರಗಳನ್ನು ಕೊಟ್ಟು ಪ್ರತಿಯಾಗಿ ಆ ಹಣ್ಣನ್ನು ತೆಗೆದುಕೊಂಡು ಹೋದನು. ರಾಜನಿಗೆ ಅದನ್ನು ಮೊದಲು ಒಪ್ಪಿಸಿ ಆಮೇಲೆ ತಾನು ತಂದಿದ್ದ ಕಾಣಿಕೆಯನ್ನು ಕೊಟ್ಟನು. ಆ ಹಣ್ಣು ಅವನಿಗೆ ಹೇಗೆ ಬಂತೆಂದು ಕೇಳಿ ತಿಳಿದು ರಾಜನು ‘ಅವನಿಗೆ ಇನ್ನೂ ಲಕ್ಷ್ಮಿಯು ದರ್ಶನಕೊಡಲಿಲ್ಲ!’ ಎಂದುಕೊಂಡನು. ಕಪ್ಪಡಿಗನು ಆ ಬಟ್ಟೆಗಳಲ್ಲಿ ಒಂದನ್ನು ಮಾರಿ ಅನ್ನಪಾನಗಳನ್ನು ಮಾಡಿಕೊಂಡು ಇನ್ನೊಂದನ್ನು ಹರಿದು ಎರಡು ತುಂಡುಮಾಡಿ ತನಗೆ ಉಡುಗೆಯಾಗಿ ಇಟ್ಟುಕೊಂಡನು. ಮೂರನೆಯ ದಿನವೂ ಹಾಗೆಯೇ ನಡೆಯಿತು. ಅಂದು ಕಪ್ಪಡಿಗನು ಆ ಹಣ್ಣನ್ನು ರಾಜನ ಸೂಳೆಯೊಬ್ಬಳಿಗೆ ಮಾರಲು ಅವಳು ಒಂದು ಹೊನ್ನನ್ನು ಕೊಟ್ಟು ಅದನ್ನು ಕೊಂಡುಕೊಂಡಳು. ಅದು ಅವಳಿಂದ ಮತ್ತೆ ರಾಜನ ಕೈಸೇರಲು ಅವನು ‘ಲಕ್ಷ್ಮಿಯ ದೃಷ್ಟಿ ಇನ್ನೂ ಅವನ ಮೇಲೆ ಬಿದ್ದಿಲ್ಲ! ಅನರ್ಘ್ಯ ರತ್ನಗಳನ್ನು ಕೊಟ್ಟರೂ ಆ ನಿರ್ಭಾಗ್ಯನಿಗೆ ಅದು ತಿಳಿಯದೇ ಅವು ನನಗೇ ಹಿಂತಿರುಗಿ ಬರುತ್ತಿವೆ. ನನ್ನ ಅನುಗ್ರಹ ವ್ಯರ್ಥ! ಎಂದುಕೊಂಡನು. ನಾಲ್ಕನೆಯ ದಿನವೂ ಅದರಂತೆ ಹಣ್ಣನ್ನು ಕೊಡಲು ಹೋದಾಗ, ಅದು ಸ್ವಲ್ಪ ಬಿರುಸಾಗಿ ಬಿದ್ದು ಕಪ್ಪಡಿಗನ ಕೈಯಿಂದ ಜಾರಿತು. ನೆಲದ ಮೇಲೆ ಬಿದ್ದು, ಮುಚ್ಚಿದ್ದ ಹೋಳು ತೆರೆಯಿತು; ಉಂಡಿಗೆಯಿಂದ ಮಹಾರ್ಘ್ಯವಾದ ರತ್ನಗಳು ಆಸ್ಥಾನದಲ್ಲೆಲ್ಲಾ ಎರಚಾಡಿದವು. ಆಗ ಎಲ್ಲರಿಗೂ ರಾಜನ ಪ್ರಸಾದ ಅರ್ಥವಾಯಿತು. ಅವನು ‘ಲಕ್ಷ್ಮಿಯು ಇವನ ಕಣ್ಣಿಗೆ ಬೀಳುತ್ತಾಳೋ ಇಲ್ಲವೋ ನೋಡೋಣ ಎಂದು ಈ ಉಪಾಯಮಾಡಿ ನೋಡಿದೆ; ಅವನ ಪಾಪ ಹರಿಯಬೇಕಾದರೆ ಇನ್ನೂ ಮೂರು ದಿನವಿತ್ತು. ಇಂದು ಅದು ಹರಿದು ಲಕ್ಷ್ಮಿಯು ದರ್ಶನವಿತ್ತಳು!’ ಎಂದನು. ಅವುಗಳ ಜೊತೆಗೆ ಗ್ರಾಮ ಆನೆ ಕುದುರೆ ಹೊನ್ನು ಎಲ್ಲಾ ಕೊಟ್ಟು ಅವನನ್ನು ತನ್ನ ಸಾಮಂತನಾಗಿ ಮಾಡಿಕೊಂಡನು. ಹೀಗೆ ಭೃತ್ಯನಾದವನು ಎಷ್ಟು ಕ್ಲೇಶವನ್ನನುಭವಿಸಿದರೂ ಪಾಪ ಹರಿಯುವವರೆಗೆ ಪ್ರಭುಪ್ರಸಾದ ದೊರೆಯುವುದಿಲ್ಲ. ಆದ್ದರಿಂದ ಈ ಕಪ್ಪಡಿಗನಿಗೆ ಇನ್ನೂ ಪಾಪ ಕಳೆದಿಲ್ಲವೆಂದು ತೋರುತ್ತದೆ—ಎಂದನು. ಆಗ ನರವಾಹನದತ್ತನು ಅವನಿಗೆ ಗ್ರಾಮಗಳನ್ನೂ ಆನೆ ಕುದುರೆಗಳನ್ನೂ ವಸ್ತ್ರಾಭರಣಗಳನ್ನೂ ಬೆಳ್ಳಿಬಂಗಾರಗಳನ್ನೂ ಕೊಟ್ಟು ಅವನನ್ನು ರಾಜನಿಗೆ ಸರಿಸಮನಾಗಿ ಮಾಡಿದನು.

ಹೀಗಿರಲು ಒಂದುಸಾರಿ ದಕ್ಷಿಣದೇಶದಿಂದ ಪ್ರಲಂಬಬಾಹುವೆಂಬ ಒಬ್ಬ ವೀರನು ಬಂದು ‘ಸ್ವಾಮಿಯ ಕೀರ್ತಿಯನ್ನು ಕೇಳಿ ತಮ್ಮ ಪಾದದ ಹತ್ತಿರಕ್ಕೆ ಬಂದಿದ್ದೇನೆ; ಆದರೆ ನಾನು ಭೂಮಿಯ ಮೇಲಾಗಲೀ ಅಂತರಿಕ್ಷದಲ್ಲಾಗಲೀ ನಿಮ್ಮ ಹಿಂದೆ ಹಿಂದೆ ತಿರುಗತಕ್ಕವನಲ್ಲ; ನನಗೆ ಒಂದು ದಿನಕ್ಕೆ ನೂರು ಹೊನ್ನು ಕೊಟ್ಟರೆ ತಮ್ಮ ಉದ್ಯೋಗದಲ್ಲಿರುತ್ತೇನೆ’ ಎಂದನು. ನರವಾಹನದತ್ತನು ಅದಕ್ಕೆ ಒಪ್ಪಿ ಅವನನ್ನು ತನ್ನ ಹತ್ತಿರ ನಿಲ್ಲಿಸಿಕೊಂಡನು. ಆ ಸಂದರ್ಭದಲ್ಲಿ ಗೋಮುಖನು ‘ದೇವ! ರಾಜರಲ್ಲಿ ಇಂಥ ಸೇವಕರೂ ಇರುತ್ತಾರೆ; ಇದಕ್ಕೊಂದು ಕಥೆಯನ್ನು ಹೇಳುತ್ತೇನೆ; ಕೇಳಬೇಕು!’ ಎಂದು ಅದನ್ನು ಹೇಳಿದನು:—


### ವಿಕ್ರಮತುಂಗ ಮತ್ತು ವೀರವರ - ಇವರ ಕಥೆ


ಹಿಂದೆ ವಿಕ್ರಮಪುರವೆಂಬ ಊರಿನಲ್ಲಿ ವಿಕ್ರಮತುಂಗನೆಂಬ ರಾಜನಿದ್ದನು. ಒಂದು ದಿನ ಮಾಲವ ದೇಶದಿಂದ ವೀರವರನೆಂಬ ಶೂರ ಬ್ರಾಹ್ಮಣನು ಅವನ ಹತ್ತಿರ ಉದ್ಯೋಗಕ್ಕೆಂದು ಬಂದನು. ಧರ್ಮವತಿ ಎಂಬ ಹೆಂಡತಿ, ಸತ್ವವರನೆಂಬ ಮಗ, ವೀರವತಿಯೆಂಬ ಮಗಳು, ಸೊಂಟದಲ್ಲಿ ಒಂದು ಕತ್ತಿ, ಒಂದು ಕೈಯಲ್ಲಿ ಗುರಾಣಿ ಮತ್ತೊಂದು ಕೈಯಲ್ಲಿ ಕನ್ನಡಿ ಇವಿಷ್ಟೇ ಅವನ ಪರಿವಾರ ಪರಿಕರಗಳು. ದಿನವೊಂದಕ್ಕೆ ಐನೂರು ದೀನಾರಗಳನ್ನು ಸಂಬಳವಾಗಿ ಕೇಳಲು, ರಾಜನು ಅವನ ಶೂರಾಕಾರವನ್ನು ನೋಡಿ ಅದಕ್ಕೆ ಒಪ್ಪಿ ಅವನನ್ನು ತನ್ನ ಹತ್ತಿರ ಇಟ್ಟುಕೊಂಡನು. ಇಷ್ಟು ಹಣವನ್ನು ಇವನು ಏನು ಮಾಡುತ್ತಾನೆ ನೋಡೋಣವೆಂದು ಕೆಲವು ಚಾರರನ್ನು ನೇಮಿಸಲು ಅವರು ನೋಡಿ ಬಂದು— ‘ಆ ದೀನಾರಗಳಲ್ಲಿ ಪ್ರತಿನಿತ್ಯವೂ ಊಟ ಮೊದಲಾದ ವೆಚ್ಚಕ್ಕಾಗಿ ಹೆಂಡತಿಗೆ ನೂರು ದೀನಾರಗಳನ್ನು ಕೊಡುತ್ತಾನೆ. ನೂರು ದೀನಾರಗಳಿಗೆ ಬಟ್ಟೆಬರೆಗಳನ್ನು ಕೊಂಡುಕೊಳ್ಳುತ್ತಾನೆ. ನೂರನ್ನು ಹರಿಹರಾದಿ ದೇವತಾರ್ಚನೆಗೆ ಉಪಯೋಗಿಸಿಕೊಳ್ಳುತ್ತಾನೆ; ಮಿಕ್ಕ ಇನ್ನೂರನ್ನು ಬ್ರಾಹ್ಮಣರಿಗೂ ದೀನರಿಗೂ ಕೊಡುತ್ತಾನೆ; ಹೀಗೆ ಅವನು ನಿತ್ಯವೂ ಐನೂರು ದೀನಾರಗಳನ್ನೂ ವೆಚ್ಚಮಾಡುತ್ತಾನೆ’ ಎಂದು ವರದಿ ಮಾಡಿದರು. ಅವನು ಸ್ನಾನ ಆಹ್ನಿಕ ಊಟ ಇವಕ್ಕೆ ಬೇಕಾದ ಹೊತ್ತು ಬಿಟ್ಟು ಮಿಕ್ಕ ಹೊತ್ತಿನಲ್ಲೆಲ್ಲಾ ಹಗಲೂ ರಾತ್ರಿಯೂ ಸಿಂಹದ್ವಾರದಲ್ಲಿ ಕಾವಲಿರುವನು. ಒಂದು ದಿನ ರಾತ್ರಿ ಮಳೆ ಬರುತ್ತಿತ್ತು. ಆಗಲೂ ಅಲ್ಲಿಯೇ ಇದ್ದಾನೋ ಇಲ್ಲವೋ ನೋಡೋಣವೆಂದು ರಾಜನು ಉಪ್ಪರಿಗೆಯ ಮೇಲಿನಿಂದಲೇ ‘ಯಾರಿದ್ದೀರಿ ಸಿಂಹದ್ವಾರದಲ್ಲಿ?’ ಎಂದು ಕೂಗಿದನು. ವೀರವರನು ‘ನಾನು!’ ಎಂದು ಉತ್ತರಕೊಟ್ಟನು. ‘ಇಂಥ ಮಳೆಯಲ್ಲಿಯೂ ಪಹರೆ ಕೊಡುತ್ತಿದ್ದಾನೆಯೆ!’ ಎಂದು ರಾಜನು ಆಶ್ಚರ್ಯಪಡುತ್ತಿರಲು ದೂರದಲ್ಲಿ ಯಾರೋ ಹೆಂಗಸು ಅಳುತ್ತಿದ್ದದ್ದು ಕೇಳಿತು; ‘ನನ್ನ ರಾಜ್ಯದಲ್ಲಿ ದುಃಖಿತರಾರೂ ಇಲ್ಲವಲ್ಲ! ಇದು ಯಾರು ಅಳುತ್ತಿರಬಹುದು!’ ಎಂದುಕೊಂಡು ರಾಜನು ವೀರವರನನ್ನು ಕುರಿತು ‘ಯಾರೋ ಹೆಂಗಸು ಅಳುತ್ತಿದ್ದಾಳೆ; ಅದು ಯಾರು? ಏಕೆ? ಹೋಗಿ ತಿಳಿದುಕೊಂಡು ಬಾ!’ ಎಂದನು. ವೀರವರನು ಕೂಡಲೆ ಹೊರಟನು. ಅವನ ಹಿಂದೆ ಕುತೂಹಲದಿಂದ ರಾಜನೂ ಕಾಣಿಸಿಕೊಳ್ಳದೆ ಹೊರಟನು. ಊರ ಹೊರಗೆ ಹೋದಾಗ ಅಲ್ಲಿ ಒಂದು ಕೊಳದ ಹತ್ತಿರ ಒಂದು ಹೆಂಗಸು ‘ಹಾ ನಾಥ! ಕೃಪಾಳು! ಶೂರ! ನಿನ್ನನ್ನು ಬಿಟ್ಟು ಹೇಗಿರಲಿ?’ ಎಂದು ಅಳುತ್ತಿದ್ದಳು. ವೀರವರನು ಅವಳನ್ನು ಕಂಡು ‘ನೀನು ಯಾರು? ಏಕೆ ಅಳುತ್ತೀಯೆ?’ ಎಂದು ಕೇಳಿದನು. ಅವಳು ‘ನಾನು ಭೂದೇವಿ; ನಮ್ಮ ರಾಜನಾದ ವಿಕ್ರಮತುಂಗನಿಗೆ ಇನ್ನು ಮೂರು ದಿವಸಕ್ಕೆ ಮೃತ್ಯು ಸಂಭವಿಸುತ್ತದೆ; ಇಂಥ ಪತಿ ಮತ್ತೆ ದೊರಕಿಯಾನೇ? ಆದ್ದರಿಂದ ಅಳುತ್ತೇನೆ’* ಎಂದಳು. ವೀರವರನು ‘ಇದನ್ನು ನಿವಾರಣೆ ಮಾಡಲು ಏನಾದರೂ ಮಾರ್ಗವಿದೆಯೇ?’ ಎಂದು ಕೇಳಲು, ಅವಳು ‘ಇರುವುದು ಒಂದೇ ಮಾರ್ಗ; ಅದು ನಿನಗೇ ಸಾಧ್ಯ’ ಎಂದಳು. ವೀರವರನು ‘ದೇವಿ! ಹಾಗಾದರೆ ಅದೇನು ಹೇಳು; ನನ್ನ ಅಥವಾ ನನ್ನ ಹೆಂಡತಿ ಮಕ್ಕಳ ಪ್ರಾಣವನ್ನು ಬೇಕಾದರೂ ಕೊಡಲು ಸಿದ್ಧವಾಗಿದ್ದೇನೆ!’ ಎಂದನು. ದೇವಿಯು ‘ಈ ಅರಮನೆಯ ಹತ್ತಿರ ಚಂಡೀ ದೇವಾಲಯವಿದೆ; ಅಲ್ಲಿ ನಿನ್ನ ಮಗನನ್ನು ಬಲಿಕೊಡುವೆಯಾದರೆ ರಾಜನು ಉಳಿಯುತ್ತಾನೆ; ಇನ್ನು ಬೇರೆ ಮಾರ್ಗವಿಲ್ಲ!’ ಎಂದಳು. ಕೂಡಲೆ ವೀರವರನು ತನ್ನ ಮನೆಗೆ ಹೋಗಿ ಹೆಂಡತಿಯನ್ನು ಎಬ್ಬಿಸಿ ಅವಳಿಗೆ ಇದನ್ನು ತಿಳಿಸಿದನು. ಅವಳು ಸ್ವಾಮಿಗೆ ಯಾವುದು ಹಿತವೋ ಅದನ್ನು ನಡೆಸಲೇಬೇಕು; ಹುಡುಗನನ್ನು ಎಬ್ಬಿಸು!’ ಎಂದಳು. ಅವನು ಎದ್ದು ಸಂದರ್ಭವನ್ನು ತಿಳಿದು ‘ಪ್ರಭುಕಾರ್ಯಕ್ಕೆ ಪ್ರಯೋಜನವಾಗುವ ನಾನು ಪುಣ್ಯವಂತನಲ್ಲವೇನಪ್ಪ! ಅವನ ಉಪ್ಪನ್ನು ತಿಂದಮೇಲೆ ಅವನ ಕಷ್ಟಕ್ಕೆ ಆಗಬೇಡವೇ! ಅಗತ್ಯವಾಗಿ ಕರೆದುಕೊಂಡು ಹೋಗು!’ ಎಂದನು. ವೀರವರನು ಸಂತೋಷಪಟ್ಟು ‘ನಿಜವಾಗಿಯೂ ನೀನು ನನ್ನ ಮಗನೇಯೇ!’ ಎಂದನು. ವೀರವರನ ಹಿಂದೆಯೇ ಬಂದಿದ್ದ ರಾಜನು ಇದೆಲ್ಲವನ್ನೂ ಕೇಳಿ ‘ಇವರೆಲ್ಲರೂ ಧೀರರೇಯೆ!’ ಎಂದು ಸಂತೋಷಿಸಿದನು. ವೀರವರನು ಮಗನನ್ನು ಹೆಗಲಮೇಲೆ ಕೂರಿಸಿಕೊಂಡನು. ಧರ್ಮವತಿಯು ಮಗಳನ್ನು ಎತ್ತಿಕೊಂಡಳು. ಎಲ್ಲರೂ ದೇವಾಲಯಕ್ಕೆ ಹೋದರು. ಹುಡುಗನು ಚಂಡಿಗೆ ನಮಸ್ಕರಿಸಿ, ‘ದೇವಿ! ನನ್ನನ್ನು ಬಲಿಯಾಗಿ ಒಪ್ಪಿಸಿಕೊಳ್ಳುತ್ತೇನೆ; ಇದರಿಂದ ನಮ್ಮ ರಾಜನು ಜೀವಿಸಲಿ! ನಿರಾತಂಕವಾಗಿ ರಾಜ್ಯವಾಳಲಿ! ಎಂದು ಪ್ರಾರ್ಥಿಸಿದನು. ವೀರವರನು, ‘ಮಹಾರಾಜನಿಗೆ ಶ್ರೇಯಸ್ಸಾಗಲಿ!’ ಎಂದು ಹರಕೆ ಹೇಳಿ ಮಗನ ಕತ್ತನ್ನು ಕಡಿದು ದೇವಿಗೆ ಅರ್ಪಿಸಿದನು. ‘ವೀರವರ, ಸಾಧು! ಮಗನನ್ನು ಕೊಟ್ಟು ರಾಜನ ಜೀವವನ್ನು ಉಳಿಸಿದೆ!’ ಎಂದು ಆಕಾಶವಾಣಿಯಾಯಿತು. ವೀರವತಿಯು ಅಣ್ಣನ ತಲೆಯನ್ನು ಅವಚಿಕೊಂಡು ‘ಅಯ್ಯೋ ಅಣ್ಣಾ!’ ಎಂದು ಅಳುತ್ತಾ ಎದೆಯೊಡೆದು ಪ್ರಾಣಬಿಟ್ಟಳು. ಅದನ್ನು ನೋಡಿ ಧರ್ಮವತಿಯು ಗಂಡನನ್ನು ಕುರಿತು ‘ರಾಜನಿಗೆ ಒಳ್ಳೆಯದಾಯಿತಲ್ಲ! ಇನ್ನು ನಾನು ನನ್ನ ಮಕ್ಕಳೊಡನೆ ಅಗ್ನಿಪ್ರವೇಶಮಾಡುತ್ತೇನೆ. ಈ ಅರಿಯದ ಹುಡುಗಿ ಅಣ್ಣನ ದುಃಖವನ್ನು ತಡೆಯಲಾರದೆ ಪ್ರಾಣಬಿಟ್ಟಿತು. ಇಂಥ ಎರಡು ಮಕ್ಕಳನ್ನೂ ಕಳೆದುಕೊಂಡು ನಾನು ಏನು ಸುಖಕ್ಕಾಗಿ ಬದುಕಿರಲಿ?’ ಎಂದಳು. ವೀರವರನು ‘ಪ್ರಿಯೆ ಇಬ್ಬರು ಮಕ್ಕಳನ್ನೂ ಕಳೆದುಕೊಂಡಮೇಲೆ ಈ ಸಂಸಾರ ನಿನಗೆ ಶೋಕಮಯವಾಗುವುದೆಂದು ನಾನು ಬಲ್ಲೆ. ಆದ್ದರಿಂದ ನಿನಗೆ ಹೇಗೆ ಬೇಕೋ ಹಾಗೆ ಮಾಡು!’ ಎಂದನು. ಚಿತೆ ಸಿದ್ಧವಾಗಲು ಮಕ್ಕಳನ್ನು ಅದರ ಮೇಲಿಟ್ಟು ಧರ್ಮವತಿಯು ಗಂಡನಿಗೆ ನಮಸ್ಕರಿಸಿ ‘ಇನ್ನೊಂದು ಜನ್ಮದಲ್ಲಿಯೂ ನೀನೇ ಪತಿಯಾಗಲಿ! ರಾಜನಿಗೆ ಮಂಗಳವಾಗಲಿ!’ ಎಂದು ಜ್ವಲಿಸುತ್ತಿದ್ದ ಬೆಂಕಿಯಲ್ಲಿ ಬಿದ್ದಳು. ಅದನ್ನು ನೋಡಿ ಮರೆಯಲ್ಲಿ ನಿಂತಿದ್ದ ವಿಕ್ರಮತುಂಗನು ‘ಅಯ್ಯೋ! ಇವರ ಈ ಋಣವನ್ನು ನಾನು ಹೇಗೆ ತೀರಿಸಲಿ!’ ಎಂದು ನೊಂದುಕೊಂಡನು. ಆಗ ವೀರವರನು, ‘ಸ್ವಾಮಿಕಾರ್ಯವಾಯಿತು; ಪ್ರಭು ಇಟ್ಟ ಅನ್ನಕ್ಕೆ ಸೇವೆಮಾಡಿ ಆಯಿತು; ಬೇಕಾದದ್ದನ್ನೆಲ್ಲಾ ವೆಚ್ಚಮಾಡಿ ಕುಟುಂಬವನ್ನು ರಕ್ಷಿಸಬೇಕು; ಒಬ್ಬ ಹೊಟ್ಟೆಹೊರೆದುಕೊಂಡು ಏನು ಸಾರ್ಥಕ? ಆದ್ದರಿಂದ ನಾನು ನನ್ನನ್ನು ದೇವಿಗೆ ಉಪಾಹಾರವಾಗಿ ಕೊಟ್ಟುಕೊಳ್ಳುತ್ತೇನೆ’ ಎಂದು ಕೊರಳಿಗೆ ಕತ್ತಿಹಾಕಿಕೊಳ್ಳಲು ‘ಮಗನೆ! ಸಾಹಸಮಾಡಬೇಡ! ನಿನ್ನ ಸತ್ತ್ವ ವನ್ನು ನೋಡಿ ನನಗೆ ಸಂತೋಷವಾಯಿತು. ನಿನಗೆ ಬೇಕಾದ ವರವನ್ನು ಕೇಳು!’ ಎಂದು ಅಶರೀರವಾಣಿಯಾಯಿತು. ವೀರವರನು ಹಾಗಾದರೆ ವಿಕ್ರಮತುಂಗರಾಜನು ಇನ್ನು ನೂರು ವರ್ಷ ಬಾಳಲಿ! ನನ್ನ ಹೆಂಡತಿ ಮಕ್ಕಳು ಬದುಕಿಕೊಳ್ಳಲಿ’ ಎಂದನು. ‘ಹಾಗೆಯೇ ಆಗಲಿ!’ ಎಂದು ಮತ್ತೆ ಅಶರೀರವಾಣಿ ಕೇಳಿಸಿತು. ಆ ಕ್ಷಣವೇ ಮೂವರೂ ಎದ್ದರು. ವೀರವರನು ಅವರನ್ನು ಮನೆಗೆ ಕರೆದುಕೊಂಡುಹೋಗಿ ಬಿಟ್ಟು ಅರಮನೆಯ ಬಾಗಿಲಿಗೆ ಬಂದನು. ರಾಜನು ಇದನ್ನೆಲ್ಲಾ ನೋಡಿ ಬೆರಗಾಗಿ ಯಾರಿಗೂ ಕಾಣಿಸಿಕೊಳ್ಳದಂತೆ ಅರಮನೆಗೆ ಹೋಗಿ ಉಪ್ಪರಿಗೆಯಿಂದ ‘ಸಿಂಹದ್ವಾರದಲ್ಲಿ ಯಾರಿದ್ದೀರಿ?’ ಎಂದು ಕೂಗಿದನು. ವೀರವರನು ‘ನಾನಿದ್ದೇನೆ; ಆ ಹೆಂಗಸನ್ನು ನೋಡಿದೆ; ಅವಳು ಒಬ್ಬ ದೇವತೆಯಂತೆ; ನನ್ನ ಕಣ್ಣಿಗೆ ಬಿದ್ದಕೂಡಲೆ ಮಾಯವಾದಳು!’ ಎಂದು ಉತ್ತರಕೊಟ್ಟನು. ನಡೆದ ಆ ಅದ್ಭುತ ಸಂಗತಿಯನ್ನೆಲ್ಲಾ ಕಣ್ಣಾರ ಕಂಡು ಕಿವಿಯಾರ ಕೇಳಿದ ರಾಜನು ‘ಆಹಾ! ಇವನು ಎಂಥ ಮಹಾಪುರುಷ! ಇಂಥ ಶ್ಲಾಘ್ಯವಾದ ಕಾರ್ಯ ಮಾಡಿಯೂ ಅದನ್ನು ಹೇಳಿಕೊಳ್ಳಲಿಲ್ಲವಲ್ಲ! ಗಾಂಭೀರ್ಯ ವೈಶಾಲ್ಯ ಮಹಾಸತ್ವಾದಿಗಳಲ್ಲಿ ಮಹಾಸಾಗರವೂ ಇವನಿಗೆ ಸಮವಾಗಲಾರದು! ಇಂಥವನಿಗೆ ನಾನು ಏನು ತಾನೇ ಪ್ರತ್ಯುಪಕಾರ ಮಾಡಿಯೇನು!’ ಎಂದುಕೊಂಡು ವಿಸ್ಮಯದಲ್ಲಿಯೇ ಅಂದಿನ ರಾತ್ರಿಯನ್ನು ಕಳೆದನು. ಬೆಳಗ್ಗೆ ಆಸ್ಥಾನದಲ್ಲಿ ವೀರವರನ ಆ ಅದ್ಭುತ ಚರಿತ್ರೆಯನ್ನು ತಿಳಿಸಿ ಅವನಿಗೆ ರಾಜಪಟ್ಟ ಕಟ್ಟಿದನು. ಆನೆ ಕುದುರೆ ರತ್ನ ಚಿನ್ನ ಎಲ್ಲವನ್ನೂ ಯಥೇಚ್ಛವಾಗಿ ಕೊಟ್ಟನು. ಬ್ರಾಹ್ಮಣನಾಗಿದ್ದ ವೀರವರನು ರಾಜನಾದನು.

ಗೋಮುಖನು ಈ ಕಥೆಯನ್ನು ಹೇಳಿ ‘ದೇವ! ಪುಣ್ಯವಿದ್ದರೆ ಇಂಥವರು ಒಬ್ಬೊಬ್ಬರು ಭೃತ್ಯರು ದೊರೆಯುತ್ತಾರೆ; ಇವನೂ ಅಂಥವನಾಗಿ ಕಾಣುತ್ತಾನೆ!’ ಎಂದನು. ನರವಾಹನದತ್ತನು ಈ ಕಥೆಯನ್ನು ಕೇಳಿ ಸಂತೋಷಪಟ್ಟನು.

೪. ಒಂದು ಸಾರಿ ನರವಾಹನದತ್ತನು ಬೇಟೆಗೆ ಹೋಗಿದ್ದು ಆಯಾಸವಾಗಿ ಅಲ್ಲಿ ಒಂದು ಸರೋವರದಲ್ಲಿ ಸ್ನಾನಮಾಡಿ ನೀರು ಕುಡಿದು ಆಯಾಸ ಪರಿಹರಿಸಿಕೊಂಡನು. ಆ ಸರೋವರದ ತಡಿಯಲ್ಲಿ ಮತ್ತೊಂದು ಕಡೆ ದಿವ್ಯರೂಪ ಉಳ್ಳ ನಾಲ್ವರು ಸ್ವರ್ಣಕಮಲಗಳನ್ನು ಕೀಳುತ್ತಿರಲು ಕುತೂಹಲದಿಂದ ಅವರ ಹತ್ತಿರ ಹೋಗಿ ಅವರು ಯಾರು ಎಂದು ಕೇಳಿದನು. ಅವರು ‘ಮಹಾಸಾಗರದ ಮಧ್ಯೆ ನಾರಿಕೇಲವೆಂಬ ದ್ವೀಪವಿದೆ. ಆ ದ್ವೀಪದಲ್ಲಿ ಮೈನಾಕ ವೃಷಭ ಚಕ್ರ ಬಲಾಹಕ ಎಂಬ ನಾಲ್ಕು ಪರ್ವತಗಳು ಇವೆ. ಅವು ದಿವ್ಯಭೂಮಿಗಳು; ನಾವು ಅಲ್ಲಿ ಇರುತ್ತೇವೆ. ರೂಪಸಿದ್ಧಿ ಪ್ರಮಾಣಸಿದ್ಧಿ ಜ್ಞಾನಸಿದ್ಧಿ ದೇವಸಿದ್ಧಿಯೆಂದು ನಮ್ಮ ಹೆಸರು. ಶ್ವೇತದ್ವೀಪದಲ್ಲಿರುವ ಶ್ರೀಹರಿಯನ್ನು ಪೂಜಿಸಲು ಈ ಸ್ವರ್ಣಕಮಲಗಳನ್ನು ಕುಯ್ದುಕೊಳ್ಳುವುದಕ್ಕೆ ಇಲ್ಲಿಗೆ ಬಂದಿದ್ದೆವು. ನೀನೂ ಬರುವಹಾಗಿದ್ದರೆ ಅಲ್ಲಿಗೆ ಕರೆದುಕೊಂಡು ಹೋಗುತ್ತೇವೆ!’ ಎಂದರು. ಆಗ ನರವಾಹನದತ್ತನು ಗೋಮುಖ ಮೊದಲಾದವರನ್ನು ಕೊಳದ ತೀರದಲ್ಲಿಯೇ ಬಿಟ್ಟು ತಾನು ಆ ದಿವ್ಯಪುರುಷರೊಂದಿಗೆ ಆಕಾಶಮಾರ್ಗದಿಂದ ಶ್ವೇತದ್ವೀಪಕ್ಕೆ ಹೋದನು. ಅಲ್ಲಿ ಸಶರೀರರಾದ ಶಂಖ ಚಕ್ರ ಗದಾಪದ್ಮಗಳಿಂದ ಸೇವಿತನಾಗಿದ್ದ ಶ್ರೀಹರಿಯ ದರ್ಶನಮಾಡಿ ಅವನನ್ನು ಸ್ತುತಿಸಿದನು. ವಿಷ್ಣುವು ಸಂತುಷ್ಟನಾಗಿ ನಾರದನ ಮೂಲಕ ಇಂದ್ರನಲ್ಲಿದ್ದ ದೇವರೂಪೆ ದೇವರತಿ ದೇವಮಾಲೆ ದೇವಪ್ರಿಯೆ ಎಂಬ ಅಪ್ಸರೆಯರನ್ನು ಕರೆಸಿ ನರವಾಹನದತ್ತನಿಗೆ ಕೊಟ್ಟನು. ಮಾತಲಿಯನ್ನು ಕರೆದು ಅವರನ್ನು ಮನೆಗೆ ಬಿಟ್ಟುಬರುವಂತೆ ಆಜ್ಞಾಪಿಸಿದನು. ನರವಾಹನದತ್ತನು ನಾರಿಕೇಲದ್ವೀಪದ ಮೇಲೆ ಹೋಗಿ ಅಲ್ಲಿ ಕೆಲವು ದಿನವಿದ್ದು ತನ್ನ ಹೊಸ ಸ್ನೇಹಿತರಾದ ರೂಪಸಿದ್ಧ ಮೊದಲಾದವರನ್ನು ಕೌಶಾಂಬಿಗೆ ಬರುವಂತೆ ಅವರಿಗೆ ಆಹ್ವಾನವಿತ್ತನು. ಅವರು ‘ನಿಮ್ಮೂರಿನಲ್ಲಿ ಸಾರವಾದ ವಸ್ತುವೆಂದರೆ ನೀನು! ನಿನ್ನನ್ನು ನೋಡಿಯಾದಮೇಲೆ ಅಲ್ಲಿ ಬಂದು ನಾವು ಮಾಡತಕ್ಕದ್ದೇನಿದೆ! ನೀನು ನಮ್ಮನ್ನು ಮರೆಯಬಾರದು, ಅಷ್ಟೇಯೆ!’ ಎಂದರು. ಆಮೇಲೆ ಮುಂದಕ್ಕೆ ಪ್ರಯಾಣಮಾಡಿ ಸರೋವರದ ತಡಿಯಲ್ಲಿ ಗೋಮುಖಾದಿಗಳಿಗೆ ಊರಿಗೆ ಬರುವಂತೆ ಹೇಳಿ ತಾನು ಅಪ್ಸರೆಯರೊಡನೆ ಇಂದ್ರರಥದಲ್ಲಿ ಕೌಶಾಂಬಿಗೆ ಹೋದನು.

ಒಂದು ದಿನ ಅವನು ತನ್ನ ಸ್ನೇಹಿತರೊಡನೆ ಅಲಂಕಾರವತಿಯ ಅರಮನೆಯಲ್ಲಿರಲು, ಹೊರಗೆ ವಾದ್ಯಗಳ ಕೋಲಾಹಲವಾಯಿತು. ಅದೇನು ನೋಡಿಕೊಂಡು ಬಾ ಎಂದು ಹರಿಶಿಖನನ್ನು ಕಳುಹಿಸಲು ಅವನು ನೋಡಿಕೊಂಡು ಬಂದು “ದೇವ! ಈ ಊರಿನಲ್ಲಿ ರುದ್ರನೆಂಬ ವರ್ತಕನಿದ್ದಾನೆ; ಅವನು ವ್ಯಾಪಾರಕ್ಕೆಂದು ಸುವರ್ಣದ್ವೀಪಕ್ಕೆ ಹೋಗಿ ಬರುತ್ತ ದಾರಿಯಲ್ಲಿ ಹಡಗೊಡೆದು ಅವನ ಐಶ್ವರ್ಯವೆಲ್ಲಾ ನೀರಿನ ಪಾಲಾಯಿತು; ತಾನೊಬ್ಬನು ಹೇಗೋ ಜೀವಸಹಿತ ಉಳಿದುಕೊಂಡು ಈ ಊರಿಗೆ ಆರು ದಿನಗಳ ಕೆಳಗೆ ಬಂದನು; ಬಂದ ಒಂದೆರಡು ದಿನಗಳಲ್ಲಿ ಅವನಿಗೆ ತನ್ನ ತೋಟದಲ್ಲಿ ಒಂದು ದೊಡ್ಡ ನಿಧಿ ಸಿಕ್ಕಿತು. ಅವನು ಅದನ್ನು ತೆಗೆದುಕೊಂಡು ಬಂದು ವತ್ಸರಾಜನನ್ನು ಕಂಡು ಅವನ ಅಪ್ಪಣೆಯಾದರೆ ಅದನ್ನು ಅವನಿಗೆ ಒಪ್ಪಿಸುವುದಾಗಿ ತಿಳಿಸಿದನು. ಮಹಾರಾಜನು ‘ಸಮುದ್ರವು ನುಂಗಿದ್ದನ್ನು ವಿಧಿಯು ದಯೆಯಿಟ್ಟು ತಂದುಕೊಟ್ಟಿದೆ; ಅದನ್ನು ಯಾವ ದಡ್ಡ ನಿನ್ನಿಂದ ಕಸಿದುಕೊಂಡಾನು! ಹೋಗು, ನಿನ್ನ ಭೂಮಿಯಲ್ಲಿ ಸಿಕ್ಕಿದ್ದನ್ನು ನೀನು ಅನುಭವಿಸು!’ ಎಂದನು. ಆಗ ವರ್ತಕನು ಮಹಾರಾಜನಿಗೆ ನಮಸ್ಕರಿಸಿ ಹರ್ಷದಿಂದ ತುಂಬಿ ವಾದ್ಯ ಮಾಡಿಸಿಕೊಂಡು ತನ್ನ ಮನೆಗೆ ಹೋಗುತ್ತಿದ್ದಾನೆ!” ಎಂದನು. ನರವಾಹನದತ್ತನು ಆಶ್ಚರ್ಯಪಟ್ಟು, ‘ಇಂದು ಕಿತ್ತುಕೊಂಡ ಆಸ್ತಿಯನ್ನು ನಾಳೆ ಕೊಟ್ಟು, ಬೀಳು ಏಳುಗಳಿಂದ ವಿಧಿಯು ಮನುಷ್ಯರೊಡನೆ ಆಟವಾಡುವಂತಿದೆ!’ ಎಂದನು. ಇದನ್ನು ಕೇಳಿ ಗೋಮುಖನು “ವಿಧಿಯ ಗತಿಯೇ ಹೀಗೆ! ಇದಕ್ಕೆ ಸಮುದ್ರಶೂರನ ಕಥೆಯನ್ನು ಹೇಳುತ್ತೇನೆ ಕೇಳು!" ಎಂದು ಅದನ್ನು ಹೇಳಿದನು:—


### ಸಮುದ್ರಶೂರನ ಕಥೆ


ಹಿಂದೆ ಹರ್ಷಪುರದಲ್ಲಿ ಹರ್ಷವರ್ಮನೆಂಬ ರಾಜನಿದ್ದನು. ಆ ಊರಿನಲ್ಲಿ ಸಮುದ್ರಶೂರನೆಂಬ ದೊಡ್ಡ ವರ್ತಕನಿದ್ದನು. ಅವನು ವ್ಯಾಪಾರಕ್ಕೆಂದು ಸುವರ್ಣದ್ವೀಪಕ್ಕೆ ಹೋದಾಗ ಗಾಳಿ ಎದ್ದು, ಇನ್ನೇನು ಸ್ವಲ್ಪ ದೂರವಿದೆ ಎನ್ನುವಾಗ ಹಡಗು ಮುಳುಗಿಹೋಯಿತು. ಅವನು ನೀರಿನಲ್ಲಿ ಧುಮುಕಿ ಈಜಿಕೊಂಡು ಹೋಗುತ್ತಿರಲು, ಒಂದು ತೇಲುತ್ತಿದ್ದ ಹೆಣ ಸಿಕ್ಕಿತು. ಅದನ್ನು ಹಿಡಿದುಕೊಂಡು ಹೋಗಿ ಅವನು ದ್ವೀಪದ ಹತ್ತಿರದಲ್ಲಿದ್ದ ಮರಳ ದಿಬ್ಬವನ್ನು ತಲುಪಿದನು. ಆ ಹೆಣದ ಸೊಂಟದಲ್ಲಿ ಒಂದು ಗಂಟನ್ನು ಕಂಡು ಅದನ್ನು ಬಿಚ್ಚಿನೋಡಲು, ಅದರಲ್ಲಿ ಒಂದು ರತ್ನಹಾರವಿತ್ತು. ಅದರ ಬೆಲೆಗೆ ಹೋಲಿಸಿದರೆ ಅವನು ಸಮುದ್ರದಲ್ಲಿ ಕಳೆದುಕೊಂಡದ್ದು ಒಂದು ಹುಲ್ಲುಕಡ್ಡಿಗೆ ಸಮಾನ ಎನ್ನಬಹುದಾಗಿತ್ತು! ಅದನ್ನು ತೆಗೆದುಕೊಂಡು ಅವನು ಕಲಶಪುರವೆಂಬ ಊರಿಗೆ ಹೋಗಿ ಒಂದು ದೇವಾಲಯದಲ್ಲಿ ಆಯಾಸದಿಂದ ಮಲಗಿ ನಿದ್ರೆಹೋದನು. ಆಗ ಪುರರಕ್ಷಕರು ಬಂದು ಅವನ ಕೈಯಲ್ಲಿದ್ದ ರತ್ನಕಂಠಿಯನ್ನು ನೋಡಿ ‘ಇದೇ ರಾಜಕುಮಾರಿ ಚಕ್ರಸೇನೆಯ ಕತ್ತಿನಲ್ಲಿದ್ದ ರತ್ನಹಾರ; ಇವನೇ ಅದನ್ನು ಕದ್ದುಕೊಂಡು ಹೋದ ಕಳ್ಳ!’ ಎಂದು ಅವನನ್ನು ಎಬ್ಬಿಸಿ ರಾಜನ ಹತ್ತಿರಕ್ಕೆ ಕರೆದುಕೊಂಡು ಹೋದರು. ಅವನು ವರ್ತಕನ ಕಥೆಯನ್ನು ಕೇಳಿ ಆ ಹಾರವನ್ನು ತೋರಿಸುತ್ತ ಸಭಿಕರನ್ನು ಕುರಿತು ‘ಇವನು ಹೇಳುತ್ತಿರುವುದೆಲ್ಲಾ ಸುಳ್ಳು! ಇವನೇ ಕಳ್ಳ!’ ಎನ್ನಲು ಒಂದು ಹದ್ದು ಹಾರಿಬಂದು ಹೊಳೆಯುತ್ತಿದ್ದ ಆ ಹಾರವನ್ನು ಕಚ್ಚಿಕೊಂಡು ಹೋಗಿಬಿಟ್ಟಿತು. ರಾಜನು ಅವನನ್ನು ವಧಿಸಿರೆಂದು ಆಜ್ಞೆಮಾಡಿದನು. ಆಗ ‘ಅಯ್ಯಾ ರಾಜ! ಇವನನ್ನು ಕೊಲ್ಲಿಸಬೇಡ! ಇವನು ಹರ್ಷಪುರದಿಂದ ನಿಮ್ಮೂರಿಗೆ ಬಂದ ಸಮುದ್ರಶೂರನೆಂಬ ವರ್ತಕ; ಪರಮಸಾಧು; ರತ್ನಕಂಠಿಯನ್ನು ಕದ್ದ ಕಳ್ಳನು ಪುರರಕ್ಷಕರ ಹೆದರಿಕೆಯಿಂದ ಸಮುದ್ರದಲ್ಲಿ ಬಿದ್ದು ಸಾಯಲು, ಇವನು ಆ ಕಳ್ಳನ ಹೆಣದ ಮೇಲೆ ಹತ್ತಿಕೊಂಡು ಬಂದ; ಅವನ ಸೊಂಟದಲ್ಲಿದ್ದ ಹಾರವನ್ನು ತೆಗೆದುಕೊಂಡ; ಇವನು ಕಳ್ಳನಲ್ಲ; ಇವನನ್ನು ಮರ್ಯಾದೆಯಿಂದ ಕೊಟ್ಟು ಕಳುಹಿಸು!’ ಎಂದು ಅಶರೀರವಾಣಿಯಾಯಿತು. ಆದ್ದರಿಂದ ಅವನು ಬಿಡುಗಡೆಹೊಂದಿ ರಾಜನು ಕೊಟ್ಟ ಹಣದಿಂದ ಬೇಕಾದ ಸಾಮಾನುಗಳನ್ನು ಕೊಂಡುಕೊಂಡು ತನ್ನ ಊರಿಗೆ ಹಿಂತಿರುಗಿದನು. ಕೆಲವು ದಿವಸದ ಮೇಲೆ ಅವನು ತನ್ನ ಪಡೆಯೊಡನೆ ಪ್ರಯಾಣಮಾಡುತ್ತ ಒಂದು ಸಂಜೆ ಕಾಡಿನಲ್ಲಿ ತಂಗಿರಲು, ಅವರನ್ನು ಕಳ್ಳರು ಮುತ್ತಿದರು. ಅವನಿಗೆ ಎಚ್ಚರವಾಗಿದ್ದದ್ದರಿಂದ ಇದ್ದಬದ್ದದ್ದನ್ನೆಲ್ಲಾ ಅಲ್ಲಿಯೇ ಬಿಟ್ಟು ಓಡಿಹೋಗಿ ಅವನು ಒಂದು ಆಲದಮರವನ್ನೇರಿ ಅದರ ಮೇಲೆ ಮರಸಿಕೊಂಡು ಕುಳಿತನು. ರಾತ್ರಿಯನ್ನೆಲ್ಲಾ ಅಲ್ಲಿಯೇ ಕಳೆದು ಬೆಳಗ್ಗೆ ಎದ್ದು ನೋಡಲು, ಮರದ ಮೇಲೆ ಎಲೆಗಳ ಸಂದಿಯಿಂದ ಏನೋ ಫಳಫಳನೆ ಹೊಳೆಯುತ್ತಿದ್ದದ್ದು ಕಂಡಿತು. ಅದೇನಿರಬಹುದೆಂದು ಅಲ್ಲಿಗೆ ಹೋಗಿ ನೋಡಲು ಅಲ್ಲಿ ಒಂದು ಹದ್ದಿನ ಗೂಡು ಇತ್ತು. ಅದರೊಳಗೆ ರತ್ನಾಭರಣಗಳು ತುಂಬಿದ್ದವು; ಅವನ್ನು ತೆಗೆದುಕೊಳ್ಳಲು ಅವುಗಳೊಳಗೆ ಆ ರತ್ನಕಂಠಿಯೂ ಸಿಕ್ಕಿತು. ಅವನ್ನೆಲ್ಲಾ ತೆಗೆದುಕೊಂಡು ಅವನು ತಮ್ಮೂರಿಗೆ ಹೋಗಿ ಹಣ ಸಂಪಾದನೆ ಮಾಡಬೇಕೆಂಬ ಆಸೆ ಇಲ್ಲದೆ ತನ್ನ ಜನರೊಡನೆ ಸುಖವಾಗಿ ಜೀವಿಸಿಕೊಂಡಿದ್ದನು. ಹೀಗೆ ವಿಧಿಯ ವಿಲಾಸವು ವಿಚಿತ್ರವಾಗಿರುತ್ತದೆ; ಪುಣ್ಯವಂತನಾದವನು ದುಃಖವನ್ನೂ ಅನುಭವಿಸಿ ಸುಖವನ್ನೂ ಪಡೆಯುತ್ತಾನೆ—ಎಂದನು.

ಮತ್ತೊಂದು ದಿನ ಅವನು ಆಸ್ಥಾನದಲ್ಲಿದ್ದಾಗ ಸಮರತುಂಗನೆಂಬ ರಾಜಪುತ್ರನು ಬಂದು ‘ದೇವ! ನನ್ನ ದಾಯಾದಿಯಾದ ಸಂಗ್ರಾಮವರ್ಷನೂ ಅವನ ನಾಲ್ವರು ಮಕ್ಕಳೂ ಸೇರಿಕೊಂಡು ದೇಶವನ್ನು ಹಾಳುಮಾಡಿದ್ದಾರೆ. ನಾನು ಹೋಗಿ ಅವರನ್ನು ಸೆರೆಹಿಡಿದು ತರುತ್ತೇನೆ’ ಎಂದನು. ಅವನಿಗಿದ್ದ ಸೈನ್ಯ ಸಣ್ಣದೆಂದು ನರವಾಹನದತ್ತನು ತನ್ನ ಸೈನ್ಯವನ್ನು ಸಹಾಯವಾಗಿ ಕೊಟ್ಟನು. ಅವನು ಅದನ್ನು ತೆಗೆದುಕೊಳ್ಳದೆಯೇ ಹೋಗಿ ಅವರನ್ನು ಗೆದ್ದು ಸೆರೆಹಿಡಿದು ತಂದನು. ನರವಾಹನದತ್ತನು ಅವನಿಗೆ ಸನ್ಮಾನಮಾಡಿ ‘ಐದು ಜನರನ್ನೂ ಇವನೊಬ್ಬನೇ ಜಯಿಸಿ ತಂದನಲ್ಲಾ ಇದು ಆಶ್ಚರ್ಯವಲ್ಲವೇ?’ ಎಂದನು. ಗೋಮುಖನು ‘ದೇವ! ಇಂಥ ಸಂಗತಿಯನ್ನು ನೀನು ಕೇಳಿರದಿದ್ದರೆ ಚಮರವಾಲ ರಾಜನ ಕಥೆಯನ್ನು ಹೇಳುತ್ತೇನೆ ಕೇಳು’ ಎಂದು ಅದನ್ನು ಹೇಳಿದನು:—


### ಚಮರವಾಲ ರಾಜನ ಕಥೆ


ಹಸ್ತಿನಾಪುರದಲ್ಲಿ ಚಮರವಾಲನೆಂಬ ರಾಜನಿದ್ದನು. ಅವನ ದಾಯಾದಿಗಳಾದ ನೆರೆಯ ರಾಜರು ‘ನಾವು ಒಂಟೊಂಟಿಯಾಗಿದ್ದರೆ ಇವನು ನಮ್ಮನ್ನು ಬಾಧಿಸುತ್ತಾನೆ; ಆದ್ದರಿಂದ ಎಲ್ಲರೂ ಸೇರಿ ಇವನನ್ನು ಮಟ್ಟಹಾಕೋಣ’ ಎಂದು ಐದು ಜನರೂ ನಿಶ್ಚಯಿಸಿಕೊಂಡು, ಹೊರಡುವುದಕ್ಕೆ ಒಳ್ಳೆಯ ಲಗ್ನವಾವುದೆಂದು ಜೋಯಿಸನನ್ನು ಕೇಳಿದರು. ಅವನು ಯೋಚಿಸಿ ನೋಡಿ ‘ಈ ವರ್ಷ ಶುಭಲಗ್ನವಿಲ್ಲ! ಹೋದರೂ ನಿಮಗೆ ಜಯವಾಗುವುದಿಲ್ಲ; ನಿಮ್ಮಿಂದ ಅವನಿಗೇ ಸಮೃದ್ಧಿಯುಂಟಾಗುತ್ತದೆ. ಲಕ್ಷ್ಮಿ ಒಲಿದರೆ ತಾನೇ ಭೋಗ? ನಿಮ್ಮ ಪ್ರಾಪ್ತಿ ಇರುವುದಿಷ್ಟು; ಇಬ್ಬರು ವರ್ತಕರ ಕಥೆಯನ್ನು ಕೇಳಿಲ್ಲವೇ?’ ಎಂದು ಅದನ್ನು ಹೇಳಿದನು:—


### ಭೋಗವರ್ಮ ಅರ್ಥವರ್ಮ ಎಂಬ ವರ್ತಕರ ಕಥೆ


ಕೌತುಕಪುರವೆಂಬ ಊರಿನಲ್ಲಿ ಬಹುಸುವರ್ಣಕನೆಂಬ ರಾಜನಿದ್ದನು. ಅವನೇನೋ ಹೆಸರಿಗೆ ತಕ್ಕಂತೆ ಐಶ್ವರ್ಯವಂತನೂ ಉದಾರಿಯೂ ಆಗಿದ್ದನು. ಆದರೆ ಅವನನ್ನು ಆಶ್ರಯಿಸಿಕೊಂಡಿದ್ದ ಯಶೋವರ್ಮನೆಂಬ ಕ್ಷತ್ರಿಯಕುಮಾರನಿಗೆ ಮಾತ್ರ ಎಂದೂ ಏನೂ ಕೊಡುತ್ತಿರಲಿಲ್ಲ. ಕೇಳಿಕೊಂಡಾಗಲೆಲ್ಲ ಅವನು ಸೂರ್ಯನನ್ನು ತೋರಿಸಿ “ನಾನೇನೋ ಕೊಡಬೇಕೆಂದಿದ್ದೇನೆ, ಇವನು ಕೊಡಬೇಡವೆನ್ನುತ್ತಾನೆ; ನಾನೇನು ಮಾಡಲಿ?” ಎಂದುಬಿಡುತ್ತಿದ್ದನು. ಒಂದು ಸಾರಿ ಸೂರ್ಯಗ್ರಹಣ ಬಂದು ರಾಜನು ಮಹಾದಾನಗಳನ್ನು ಕೊಡುತ್ತಿರಲು ಯಶೋವರ್ಮನು ಬಂದು ‘ಇದುವರೆಗೂ ನಿನ್ನನ್ನು ಕೊಡಗೊಡಿಸದೆ ಇದ್ದ ಈ ಸೂರ್ಯನು ಈಗ ಶತ್ರುವಿಗೆ ಗ್ರಾಸವಾಗಿ ಹೋಗಿದ್ದಾನೆ; ಆದ್ದರಿಂದ ನನಗೆ ಏನಾದರೂ ಕೊಡು!’ ಎಂದು ಕೇಳಿದನು. ಅದನ್ನು ಕೇಳಿ ನಕ್ಕು ರಾಜನು ಅವನಿಗೆ ಹಣವನ್ನೂ ಬಟ್ಟೆಗಳನ್ನೂ ಯಥೇಚ್ಛವಾಗಿ ಕೊಡಿಸಿದನು. ಆದರೆ ಕಾಲಕ್ರಮದಲ್ಲಿ ಅದೆಲ್ಲವೂ ಮುಗಿಯಿತು. ಹೆಂಡತಿ ಸತ್ತುಹೋದಳು. ಆದ್ದರಿಂದ ಅವನು ವಿಂಧ್ಯವಾಸಿನಿಯಲ್ಲಿಗೆ ಹೋಗಿ ದರ್ಭಶಯನದಲ್ಲಿ ನಿರಾಹಾರನಾಗಿ ತಪಸ್ಸು ಮಾಡಿದನು. ಅವಳು ಸ್ವಪ್ನದಲ್ಲಿ ಬಂದು ‘ಮಗನೇ! ನಾನು ಪ್ರಸನ್ನಳಾಗಿದ್ದೇನೆ; ನಿನಗೆ ಭೋಗ ಬೇಕೋ, ಭಾಗ್ಯ ಬೇಕೋ?’ ಎಂದು ಕೇಳಿದಳು. ಅವನು ಅವಕ್ಕೆ ಪರಸ್ಪರ ವ್ಯತ್ಯಾಸ ತನಗೆ ಚೆನ್ನಾಗಿ ತಿಳಿಯದೆಂದನು. ಆಗ ಅವಳು, ‘ಹಾಗಾದರೆ ನಿಮ್ಮೂರಿಗೆ ಹೋಗಿ ಭೋಗವರ್ಮ ಅರ್ಥವರ್ಮ ಎಂಬ ವರ್ತಕರಿದ್ದಾರಲ್ಲಾ ಅವರನ್ನು ನೋಡು; ನಿನಗೆ ಅವರಲ್ಲಿ ಯಾರು ಮನಸ್ಸಿಗೆ ಬಂದರೆ ಅವರಂತೆ ನಿನ್ನನ್ನು ಮಾಡುತ್ತೇನೆ’ ಎಂದಳು. ಅದರಂತೆ ಅವನು ಮೊದಲು ಅರ್ಥವರ್ಮನ ಮನೆಗೆ ಹೋದನು. ಚಿನ್ನರನ್ನಗಳ ವ್ಯಾಪಾರದಲ್ಲಿ ಅವನು ಯಥೇಚ್ಛವಾದ ಐಶ್ವರ್ಯವನ್ನು ಸಂಪಾದಿಸಿದ್ದನು. ಅವನು ಯಶೋವರ್ಮನನ್ನು ಸತ್ಕರಿಸಿ ತನ್ನೊಡನೆ ಊಟಕ್ಕೆ ಕರೆದನು. ಅವನಿಗೆ ತುಪ್ಪ ಮಾಂಸ ತರ್ಕಾರಿ ಇವುಗಳನ್ನು ಧಂಡಿಯಾಗಿ ಹಾಕಿಸಿ, ತಾನು ಅರ್ಧ ಪಲದಷ್ಟು ತುಪ್ಪ, ಸ್ವಲ್ಪ ಹಿಟ್ಟು, ಚೂರು ಮಾಂಸ, ಕೊಂಚ ತರ್ಕಾರಿ ಇಷ್ಟನ್ನು ಮಾತ್ರ ತಿಂದನು. ಅದೇಕೆಂದು ಕೇಳಲು ವರ್ತಕನು “ಇವೊತ್ತು ನಿನ್ನ ದಾಕ್ಷಿಣ್ಯಕ್ಕೆ ಇಷ್ಟು ತಿಂದಿದ್ದೇನೆ. ಯಾವಾಗಲೂ ನಾನು ತಿನ್ನುವುದು ಒಂದು ಕರ್ಷದಷ್ಟು ತುಪ್ಪ, ಸ್ವಲ್ಪ ಹಿಟ್ಟು ಅಷ್ಟೇಯೆ. ಅದಕ್ಕಿಂತ ಹೆಚ್ಚಾಗಿ ತಿಂದರೆ ನನಗೆ ಅರಗುವುದಿಲ್ಲ” ಎಂದನು. ರಾತ್ರಿ ಯಶೋವರ್ಮನು ಊಟಮಾಡಿ ಹಾಲು ಕುಡಿದನು. ಅರ್ಥವರ್ಮನು ಒಂದು ಪಲ ಹಾಲನ್ನು ಮಾತ್ರ ಕುಡಿದನು. ಇಬ್ಬರೂ ಒಂದೇಕಡೆಯಲ್ಲಿ ಹಾಸಿಗೆ ಹಾಸಿಕೊಂಡು ಮಲಗಿದರು. ರಾತ್ರಿ ಒಂದು ಹೊತ್ತಿನಲ್ಲಿ ಕೆಲವರು ದೊಣ್ಣೆಹಿಡಿದು ಬಂದು ‘ಕರ್ಷಕ್ಕಿಂತ ಹೆಚ್ಚಾಗಿ ತುಪ್ಪವನ್ನು ಏಕೆ ತಿಂದೆ? ಮಾಂಸಾನ್ನವನ್ನೇಕೆ ತಿಂದೆ? ಒಂದು ಪಲ ಹಾಲೇಕೆ ಕುಡಿದೆ?’ ಎಂದು ಗದರಿಸಿ ಅರ್ಥವರ್ಮನನ್ನು ಕಾಲು ಹಿಡಿದು ಎಳೆದುಕೊಂಡು ಹೋಗಿ ದೊಣ್ಣೆಗಳಿಂದ ಹೊಡೆದು ಹೆಚ್ಚಿನ ಆಹಾರವನ್ನೆಲ್ಲಾ ಹೊಟ್ಟೆಯಿಂದ ತೆಗೆದುಹಾಕಿದ ಹಾಗೆ ಯಶೋವರ್ಮನಿಗೆ ಕನಸಾಯಿತು. ಎದ್ದು ನೋಡಲು ಅರ್ಥವರ್ಮನು ಹೊಟ್ಟೆಯ ನೋವಿನಿಂದ ಒದ್ದಾಡುತ್ತಿದ್ದನು. ಆಳುಗಳು ಬಂದು ಅವನ ಹೊಟ್ಟೆಯನ್ನು ಮಿದ್ದು ಕಿವಿಚಿದರು. ಆಗ ತಿಂದದ್ದೆಲ್ಲಾ ವಾಂತಿಯಾಗಿ ಅವನ ಹೊಟ್ಟೆಯ ಶೂಲೆ ಶಾಂತವಾಯಿತು. ಇದನ್ನು ನೋಡಿ ಯಶೋವರ್ಮನು ‘ಇವನು ಪಡುವ ಸುಖ ಇಷ್ಟರಮಟ್ಟಿಗಿದ್ದರೆ, ಇವನ ಧನಸಂಪತ್ತಿನಿಂದ ಏನು ಪ್ರಯೋಜನ? ಛಿ!’ ಎಂದುಕೊಂಡನು. ಬೆಳಗ್ಗೆ ಅವನ ಅಪ್ಪಣೆ ತೆಗೆದುಕೊಂಡು, ಭೋಗವರ್ಮನ ಮನೆಗೆ ಹೋದನು. ಅಲ್ಲಿಯೂ ಅವನನ್ನು ಆದರಿಸಿ ಊಟಕ್ಕೆ ಕರೆದರು. ಅಚ್ಚುಕಟ್ಟಾದ ಮನೆ, ಬಟ್ಟೆಬರಿ, ಒಡವೆವಸ್ತು, ಹೊರತು ಅವನಿಗೆ ಹೆಚ್ಚಾದ ಧನಸಂಪತ್ತೇನೂ ಇರಲಿಲ್ಲ. ಅವನು ಕೈಯಲ್ಲಿ ಕಾಸಿಲ್ಲದೆ, ಯಾರ ಪಾತ್ರೆಯನ್ನು ಯಾರ ಹತ್ತಿರವೋ ಒತ್ತೆ ಇಟ್ಟು, ಕೆಲವು ದೀನಾರಗಳನ್ನು ಸಂಪಾದಿಸಿಕೊಂಡು ಬಂದು ಅದನ್ನು ಹೆಂಡತಿಗೆ ಕೊಟ್ಟು, ಒಳ್ಳೆಯ ಅಡುಗೆ ಮಾಡುವಂತೆ ಹೇಳಿದನು. ಅಷ್ಟುಹೊತ್ತಿಗೆ ಅವನ ಸ್ನೇಹಿತನು ಅವನನ್ನು ಊಟಕ್ಕೆ ಕರೆಯುವುದಕ್ಕೆ ಬಂದನು. ‘ಮಿಕ್ಕ ಸ್ನೇಹಿತರೆಲ್ಲಾ ಬಂದಿದ್ದಾರೆ; ನಿನಗೋಸ್ಕರ ಕಾದಿದ್ದಾರೆ! ಹೊರಡು!’ ಎಂದು ಒತ್ತಾಯಪಡಿಸಿದನು. ಅವನು ‘ಇವೊತ್ತು ನಾನು ಊಟಕ್ಕೆ ಬರುವುದಿಲ್ಲ; ಮನೆಗೆ ಅತಿಥಿ ಬಂದಿದ್ದಾನೆ!’ ಎಂದನು. ಸ್ನೇಹಿತನು ‘ನಿನ್ನೊಡನೆ ಅವನೂ ಬರಲಿ; ನಿನ್ನ ಅತಿಥಿ ನಮ್ಮ ಸ್ನೇಹಿತನಲ್ಲವೇ? ಏಳು, ಬೇಗ ಏಳು!’ ಎಂದನು. ಬಲವಂತಮಾಡಿ ಕರೆದುಕೊಂಡು ಹೋದನು. ಯಶೋವರ್ಮನಿಗೂ ಅವನಿಗೂ ಪರಿಷ್ಕಾರವಾದ ಪುಷ್ಕಳವಾದ ಭೋಜನವಾಯಿತು; ಮನೆಗೆ ಬಂದರೆ ಸಂಜೆ ಅಚ್ಚುಕಟ್ಟಾದ ಅಡುಗೆ ಆಗಿತ್ತು; ಊಟವಾದ ಮೇಲೆ ಭೋಗವರ್ಮನು ಆಳುಗಳನ್ನು ಕರೆದು ‘ರಾತ್ರಿಗೆ ಏನಾದರೂ ಇದೆಯೋ?’ ಎಂದು ಕೇಳಲು, ಅವರು ಏನೂ ಇಲ್ಲವೆಂದರು. ಅವನು ‘ಹಾಲನ್ನು ನಾಳೆ ಕುಡಿದರಾಯಿತು! ಇವೊತ್ತು ನೀರು ಕುಡಿದು ಮಲಗೋಣ’ ಎಂದನು. ಇಬ್ಬರೂ ಒಂದೇ ಕಡೆ ಮಲಗಿದರು. ಒಂದು ಹೊತ್ತಿನಲ್ಲಿ ಇಬ್ಬರು ಮೂವರು ಯಾರೋ ಅಲ್ಲಿಗೆ ಬಂದಹಾಗೂ ಅವರ ಹಿಂದೆ ಇನ್ನೂ ಕೆಲವರು ಅವರನ್ನು ‘ಭೋಗವರ್ಮನಿಗೆ ಇಂದು ರಾತ್ರಿಗೆ ಬೇಕಾದ ಸಾಮಾನು ಇದೆಯೇ ಇಲ್ಲವೇ ಎಂದು ಯೋಚಿಸದೆ, ಎಲ್ಲಿ ಹೋಗಿದ್ದಿರಿ ಹಾಳು ಸೂಳೆಯ ಮಕ್ಕಳಿರಾ!’ ಎಂದು ದೊಣ್ಣೆಯಿಂದ ಹೊಡೆದು ಅಟ್ಟಿಸಿಕೊಂಡು ಬರುತ್ತಿದ್ದ ಹಾಗೂ ಅವರು ‘ಇದೊಂದುಸಾರಿ ನಾವು ಮಾಡಿದ ತಪ್ಪನ್ನು ಕ್ಷಮಿಸಬೇಕು!’ ಎಂದು ಬೇಡಿಕೊಳ್ಳುತ್ತಿದ್ದ ಹಾಗೂ ಯಶೋವರ್ಮನಿಗೆ ಕನಸಾಯಿತು. ಎಚ್ಚರಗೊಂಡು ಅವನು 'ಭೋಗವರ್ಮನಿಗೆ ಚಿಂತಿಸದೆಯೇ ಬರತಕ್ಕ ಭೋಗವೇ ಮೇಲು; ಅರ್ಥವರ್ಮನಿಗೆ ಇರುವ ಬೋಗರಹಿತವಾದ ಭಾಗ್ಯವೇಕೆ?’ ಎಂದು ಯೋಚಿಸುತ್ತಿರಲು ಅಂದಿನ ರಾತ್ರಿ ಕಳೆಯಿತು. ಬೆಳಿಗ್ಗೆ ಅವನು ಭೋಗವರ್ಮನ ಅಪ್ಪಣೆ ಪಡೆದು, ವಿಂಧ್ಯವಾಸಿನಿಯಲ್ಲಿಗೆ ಹೋಗಿ ಭೋಗವನ್ನೇ ಪ್ರಾರ್ಥಿಸಿ ಪಡೆದನು. ಮನೆಗೆ ಬಂದಮೇಲೆ ಅನಾಯಾಸವಾಗಿ ಚಿಂತೆ ಇಲ್ಲದೆ, ಒದಗುತ್ತಿದ್ದ ಭೋಗದಿಂದ ಸುಖವಾಗಿದ್ದನು. ಹೀಗೆ ಭೋಗವಿಲ್ಲದ ಭಾಗ್ಯ ಎಷ್ಟಿದ್ದರೂ ವ್ಯರ್ಥ. ಭೋಗವಿರುವ ಭಾಗ್ಯ ಎಷ್ಟು ಸ್ವಲ್ಪವಾಗಿದ್ದರೂ ಮೇಲು. ಆದ್ದರಿಂದ ಅವನು, ‘ಭಾಗ್ಯವನ್ನು ನೋಡಿ ಏಕೆ ಸಂಕಟಪಡುತ್ತೀರಿ? ನಿಮ್ಮ ಭೋಗವನ್ನು ನೋಡಿಕೊಂಡು ಸಂತೋಷಪಟ್ಟುಕೊಳ್ಳಿ; ಅವನ ಮೇಲೆ ಯುದ್ಧಕ್ಕೆ ಹೋಗಬೇಡಿ; ಹೊರಡುವುದಕ್ಕೆ ಸರಿಯಾದ ಲಗ್ನವೂ ಇಲ್ಲ; ಹೋದರೆ ಜಯವೂ ಆಗುವಂತೆ ತೋರುವುದಿಲ್ಲ—ಎಂದನು. ಆದರೂ ಆ ಐದು ಜನರೂ ಚಮರವಾಲನ ಮೇಲೆ ದಂಡೆತ್ತಿಹೋದರು. ಅವರ ಸೇನೆ ಒಂದಕ್ಕೆ ನಾಲ್ಕರಷ್ಟಿದ್ದರೂ ಚಮರವಾಲನಿಗೇ ಜಯವಾಯಿತು. ಐದು ಜನ ರಾಜರೂ ಸೆರೆಸಿಕ್ಕಿ ಅವರ ಸೇನೆಯೆಲ್ಲಾ ಹತವಾಯಿತು, ಇಲ್ಲ ಓಡಿಹೋಯಿತು. ಅವರಲ್ಲಿ ಪ್ರತಾಪಸೇನನೆಂಬುವನ ಹೆಂಡತಿಯಾದ ಯಶೋಲೇಖೆಯು ಅವನಿಗೆ ದೊರೆತಳು. ಅವಳೂ ‘ನನ್ನನ್ನು ಎಷ್ಟಾದರೂ ಇವನು ಯುದ್ಧದಲ್ಲಿ ಗೆದ್ದು ಪಡೆದಿದ್ದಾನೆ!’ ಎಂದುಕೊಂಡು ಅವನ ಅಂತಃಪುರವನ್ನು ಸೇರಿಕೊಂಡಳು. ಸ್ವಲ್ಪ ದಿವಸದ ಮೇಲೆ ಅವಳ ಪ್ರಾರ್ಥನೆಯಂತೆ ಅವಳ ಗಂಡನೇ ಮುಂತಾದ ಐವರನ್ನೂ ಅವನು ಬಿಡುಗಡೆಮಾಡಿ ಮರ್ಯಾದೆಯಿಂದ ಅವರ ದೇಶಕ್ಕೆ ಹಿಂತಿರುಗಿ ಕಳುಹಿಸಿದನು. ಹೀಗೆ ಅವನು ಧೀರನಾದ್ದರಿಂದ, ತಮ್ಮ ಬಲಾಬಲಗಳು ಗೊತ್ತಿಲ್ಲದೆ ದ್ವೇಷದಿಂದ ಮೇಲೆಬಿದ್ದ ಅಷ್ಟೊಂದು ಹೆಚ್ಚಿನ ಶತ್ರುಗಳನ್ನೂ ಒಬ್ಬನೇ ಸೋಲಿಸಿದನು.

ಹೀಗೆಂದು ಗೋಮುಖನು ಹೇಳಿದ ಕಥೆಯನ್ನು ನರವಾಹನದತ್ತನು ಶ್ಲಾಘಿಸಿ ಅಂದಿನ ಸ್ನಾನಾಹ್ನಿಕಗಳಿಗೆ ಎದ್ದನು.

೫. ಮತ್ತೊಂದು ದಿವಸ ನರವಾಹನದತ್ತನು ಅವನ ಮಂತ್ರಿಗಳೊಡನೆ ಅಲಂಕಾರವತಿಯ ಮನೆಯಲ್ಲಿದ್ದಾಗ ಅಲ್ಲಿಗೆ ಮರುಭೂತಿಯ ಸೇವಕನು ಬಂದು ‘ದೇವ! ನಾನು ಮರುಭೂತಿಯಲ್ಲಿ ಈಗ ಎರಡು ವರ್ಷಗಳಿಂದ ಸೇವೆಮಾಡಿಕೊಂಡಿದ್ದೇನೆ; ಆತನು ನನಗೂ ನನ್ನ ಹೆಂಡತಿಗೂ ಅನ್ನವನ್ನೂ ಬಟ್ಟೆಯನ್ನೂ ಕೊಟ್ಟಿದ್ದಾನೆ; ಅದರ ಮೇಲೆ ವರ್ಷಕ್ಕೆ ಐವತ್ತು ದೀನಾರಗಳನ್ನು ಕೊಡಬೇಕು; ಅದನ್ನು ಕೊಟ್ಟಿಲ್ಲ. ಕೇಳಿದ್ದಕ್ಕೆ ನನ್ನನ್ನು ಒದೆದು ಕಳುಹಿಸಿದನು; ಇದನ್ನು ನೀನು ವಿಚಾರಮಾಡದಿದ್ದರೆ ನಾನು ಬೆಂಕಿಯಲ್ಲಿ ಬಿದ್ದು ಪ್ರಾಣಕಳೆದುಕೊಳ್ಳಬೇಕೆಂದಿದ್ದೇನೆ!’ ಎಂದನು. ಮರುಭೂತಿಯು ಈ ಮಾತನ್ನು ಕೇಳಿ ‘ನಾನು ಇವನಿಗೆ ದೀನಾರಗಳನ್ನು ಕೊಡಬೇಕಾದದ್ದು ನಿಜ; ಆದರೆ ನನ್ನ ಹತ್ತಿರ ಈಗ ದೀನಾರ ಇಲ್ಲ!’ ಎಂದನು. ಅದನ್ನು ಕೇಳಿ ಎಲ್ಲರೂ ನಕ್ಕರು. ನರವಾಹನದತ್ತನು ‘ಇದೇನು ನಿನ್ನ ಮೂರ್ಖತನ! ಇಷ್ಟೇಯೇ ನಿನ್ನ ಬುದ್ಧಿ? ಏಳು! ತಡಮಾಡದೆ ಇವನಿಗೆ ನೂರು ದೀನಾರವನ್ನು ಕೊಟ್ಟು ಕಳುಹಿಸು!’ ಎಂದನು. ಮರುಭೂತಿಗೆ ನಾಚಿಕೆಯಾಯಿತು. ಎದ್ದುಹೋಗಿ ನೂರು ದೀನಾರಗಳನ್ನು ತಂದು ಕೊಟ್ಟುಬಿಟ್ಟನು. ಆಗ ಗೋಮುಖನು ‘ದೇವ! ಈ ಮರುಭೂತಿಯ ಚಿತ್ತವೃತ್ತಿಯು ಬ್ರಹ್ಮನ ವಿಚಿತ್ರ ಸೃಷ್ಟಿಗಳಲ್ಲಿ ಒಂದು; ಚಿರದಾತೃರಾಜ ಮತ್ತು ಅವನ ಆಳು ಪ್ರಸಂಗ ಇವರ ಕಥೆಯನ್ನು ಕೇಳಿಲ್ಲವೇ? ಎಂದು ಅದನ್ನು ಹೇಳಿದನು:—


### ಚಿರದಾತೃರಾಜನ ಕಥೆ


ಚಿರಪುರದಲ್ಲಿ ಚಿರದಾತನೆಂಬ ರಾಜನಿದ್ದನು. ಅವನೇನೋ ಒಳ್ಳೆಯವನೇಯೆ; ಆದರೆ ಅವನ ಸುತ್ತಮುತ್ತ ಇದ್ದ ಪರಿವಾರ ಕೆಟ್ಟದ್ದು; ಆದ್ದರಿಂದ ಪರಪ್ರಾಂತದಿಂದ ಬಂದು ಅವನ ಚಾಕರಿಯಲ್ಲಿದ್ದ ಪ್ರಸಂಗನೆಂಬವನೂ ಅವನ ಇಬ್ಬರು ಸ್ನೇಹಿತರೂ ಐದು ವರ್ಷಕಾಲ ದುಡಿದರೂ ರಾಜನಿಂದ ಏನನ್ನೂ ಪಡೆದಿರಲಿಲ್ಲ. ಪರಿವಾರದವರು ರಾಜನನ್ನು ನೋಡಬೇಕೆಂದರೂ ಅವಕಾಶ ಕೊಡುತ್ತಿರಲಿಲ್ಲ. ಹೀಗಿರಲು ಆ ರಾಜನ ಮಗನು ಸತ್ತುಹೋದನು. ಆಗ ಭೃತ್ಯವರ್ಗದವರೆಲ್ಲರೂ ಬಂದು ರಾಜನಿಗೆ ತಮ್ಮ ಸಂತಾಪವನ್ನು ತಿಳಿಸಿ ಸಮಾಧಾನ ಹೇಳಿದರು. ಅವರ ಮಧ್ಯದಲ್ಲಿದ್ದ ಪ್ರಸಂಗನು, ಹತ್ತಿರದಲ್ಲಿದ್ದವರು ತಡೆದರೂ ಸುಮ್ಮನಿರದೆ, ‘ದೇವ! ನಾವು ಬಹುಕಾಲದಿಂದ ನಿನ್ನಲ್ಲಿ ಸೇವೆಮಾಡಿಕೊಂಡಿದ್ದೇವೆ; ಆದರೆ ನಮಗೆ ಏನೂ ಸಿಕ್ಕಲಿಲ್ಲ; ನೀನು ಕೊಡದಿದ್ದರೆ ನಿನ್ನ ಮಗನಾದರೂ ಕೊಡುತ್ತಾನೆಂದಿದ್ದೆವು; ದೈವವು ಅವನನ್ನು ಕಿತ್ತುಕೊಂಡುಹೋಯಿತು! ಆದ್ದರಿಂದ ನಮಗೆ ಇಲ್ಲಿ ಏನಿದೆ? ನಾವು ಹೋಗುತ್ತೇವೆ, ಅಪ್ಪಣೆಕೊಡು!’ ಎಂದು ನಮಸ್ಕರಿಸಿ ಹೊರಟುಹೋದನು. ರಾಜನು ಈ ಮಾತನ್ನು ಕೇಳಿ ‘ಆಹಾ! ಇವರಿಗೆ ನನ್ನ ಮಗನಲ್ಲಿ ಎಷ್ಟು ಆಸ್ಥೆ! ಇವರು ನಿಜವಾಗಿಯೂ ನನ್ನಲ್ಲಿ ಸ್ಥಿರಭಕ್ತಿ ಇರತಕ್ಕವರು! ಇವರನ್ನು ಬಿಡಬಾರದು!’ ಎಂದುಕೊಂಡು ಅವರನ್ನು ಕರೆಸಿ, ಬಡತನವು ಅವರ ಹತ್ತಿರ ಸುಳಿಯದಂತೆ ಧನವನ್ನು ಕೊಟ್ಟನು. ದೇವ! ಹೀಗೆ ಜನರ ಸ್ವಭಾವ ಚಿತ್ರವಿಚಿತ್ರವಾಗಿರುತ್ತದೆ! ಆ ರಾಜನು ಸಕಾಲದಲ್ಲಿ ಕೊಡದೆ ಅಕಾಲದಲ್ಲಿ ಕೊಟ್ಟನು—ಎಂದನು. ಇದರಂತೆ ಇನ್ನೂ ಒಂದು ಕಥೆಯನ್ನು ಹೇಳಿದನು:—


### ಕನಕವರ್ಷರಾಜನ ಕಥೆ


ಹಿಂದೆ ಗಂಗಾನದಿಯ ತೀರದಲ್ಲಿ ಕನಕಪುರವೆಂಬ ಊರು ಇತ್ತು. ಅಲ್ಲಿ ವಾಸುಕಿಯ ಮೊಮ್ಮಗನಾದ ಕನಕವರ್ಷನೆಂಬ ರಾಜನು ಆಳುತ್ತಿದ್ದನು. ಒಂದು ಸಾರಿ ಅವನ ಹತ್ತಿರಕ್ಕೆ ರೋಲದೇವನೆಂಬ ಚಿತ್ರಕಾರನು ಬಂದು ‘ಮಹಾಸ್ವಾಮೀ! ನಾನು ಕೋಟೆಯ ಬಾಗಿಲಿಗೆ ದಟ್ಟಿಯನ್ನು ಕಟ್ಟಿದ್ದದ್ದು ಮಹಾಸ್ವಾಮಿಯವರ ದರ್ಶನ ಮಾಡಬೇಕೆಂದೇ ಹೊರತು ನನ್ನ ವಿಜ್ಞಾನದ ಮದದಿಂದಲ್ಲ; ಚಿತ್ರದಲ್ಲಿ ಏನು ಬರೆಯಲಿ? ಅಪ್ಪಣೆಯಾಗಬೇಕು!’ ಎಂದನು. ರಾಜನು ‘ಉಪಾಧ್ಯಾಯ! ನಿನಗೆ ಇಷ್ಟ ಬಂದದ್ದೇನಾದರೂ ಒಂದನ್ನು ಮೊದಲು ಬರೆ! ನಿನ್ನ ಕೌಶಲ ಎಷ್ಟರಮಟ್ಟಿನದು ಎಂಬುದು ಅದರಿಂದ ಗೊತ್ತಾಗುತ್ತದೆ!’ ಎಂದನು. ಹತ್ತಿರದಲ್ಲಿದ್ದವರು ‘ರಾಜನನ್ನೇ ಚಿತ್ರಿಸು, ಮಿಕ್ಕ ಕುರೂಪಿಗಳನ್ನು ಕಟ್ಟಿಕೊಂಡೇನು?’ ಎಂದರು. ಅದರಂತೆ ಬರೆಯಲು ಅದನ್ನು ಎಲ್ಲರೂ ಹೊಗಳಿ ‘ರಾಜನು ಒಬ್ಬನೇ ಇದ್ದರೆ ಚೆನ್ನಾಗಿರುವುದಿಲ್ಲ; ಅವನ ಪಕ್ಕದಲ್ಲಿ ಅವನಿಗೆ ಅನುರೂಪಳಾದ ರಾಣಿಯೊಬ್ಬಳನ್ನು ಬರೆ!’ ಎಂದು ಸುತ್ತಲೂ ಸೇರಿದ್ದ ಸ್ತ್ರೀಪರಿವಾರವನ್ನು ತೋರಿಸಿದರು. ಅವನು ಅವರೆಲ್ಲರನ್ನೂ ನೋಡಿ ‘ಇವರು ಇಷ್ಟೊಂದು ಜನವಿದ್ದರೂ ರಾಜನಿಗೆ ಅನುರೂಪಳಾದ ಹೆಂಗಸು ಇಲ್ಲಿ ಯಾರೂ ಇಲ್ಲ; ವಿದರ್ಭ ರಾಜಕುಮಾರಿಯಾದ ಮದನಸುಂದರಿಯೊಬ್ಬಳೇ ಅವನಿಗೆ ತಕ್ಕವಳು! ಅವಳಿಗೂ ನಿನ್ನಲ್ಲಿ ಅನುರಾಗವಿರುವುದಾಗಿ ನನಗೆ ಅಲ್ಲಿ ಇದ್ದಾಗ ತಿಳಿಯಿತು. ನಾನು ಅವಳ ಚಿತ್ರಪಟವನ್ನು ಬರೆದು ತಂದಿದ್ದೇನೆ’ ಎಂದು ಅದನ್ನು ತೋರಿಸಿದನು. ಆ ರೂಪಲಾವಣ್ಯಗಳನ್ನು ನೋಡಿ ರಾಜನು ಬೆರಗಾಗಿ ಹೋದನು. ಕೆಲವು ದಿನಗಳ ಮೇಲೆ ಅವನು ಸಂಗಮಸ್ವಾಮಿಯೆಂಬ ಕಾರ್ಯಶಾಲಿಯಾದ ಬ್ರಾಹ್ಮಣನನ್ನು ವಿದರ್ಭರಾಜನಾದ ದೇವಶಕ್ತಿಯ ಹತ್ತಿರಕ್ಕೆ ಕಳುಹಿಸಿದನು. ಅವನು ಒಪ್ಪಲು, ಕನಕವರ್ಷನು ಕುಂಡಿನಪುರಕ್ಕೆ ಹೋಗಿ ಅವಳನ್ನು ಮದುವೆ ಮಾಡಿಕೊಂಡು ಬಂದನು. ಅವಳು ಕೃಷ್ಣನಿಗೆ ರುಕ್ಮಿಣಿ ಹೇಗೋ ಹಾಗೆ ಅವನಿಗೆ ಅಚ್ಚುಮೆಚ್ಚಾದ ಹೆಂಡತಿಯಾದಳು. ಒಂದು ದಿನ ಅವಳೊಡನೆ ಮಲಗಿ ನಿದ್ರಿಸುತ್ತಿದ್ದಾಗ ಯಾವಳೋ ಒಬ್ಬಳು ವಿಕಾರವಾದ ಹೆಂಗಸು ಅವನ ಏಕಾವಳೀಸರವನ್ನೂ ಚೂಡಾರತ್ನವನ್ನೂ ಕಿತ್ತುಕೊಂಡು ಹೋದ ಹಾಗೂ ಭೇತಾಳನು ತನ್ನನ್ನು ಹೊತ್ತುಕೊಂಡು ಹೋಗಿ ಸಮುದ್ರದಲ್ಲಿ ಹಾಕಿದ ಹಾಗೂ ಅಲ್ಲಿಂದ ಎದ್ದಾಗ ಕತ್ತಿನಲ್ಲಿ ಸರವೂ ತಲೆಯಲ್ಲಿ ಚೂಡಾಮಣಿಯೂ ಮೊದಲಿನಂತೆಯೇ ಇದ್ದ ಹಾಗೂ ಕನಸನ್ನು ಕಂಡನು. ಬೆಳಗ್ಗೆ ಬಂದ ಪರಿಚಯಸ್ಥನಾದ ಕ್ಷಪಣಕನೊಬ್ಬನನ್ನು ಅದಕ್ಕೆ ಅರ್ಥವೇನೆಂದು ಕೇಳಲು ಅವನು ‘ನಿನ್ನ ಹೆಂಡತಿ ಮಕ್ಕಳೊಡನೆ ವಿಯೋಗ ಉಂಟಾಗಿ, ಕೊಂಚಕಾಲ ದುಃಖ ಅನುಭವಿಸಿದ ಮೇಲೆ ಅವರನ್ನು ಮತ್ತೆ ಪಡೆಯುತ್ತೀಯೆ ಎಂದು ಇದಕ್ಕೆ ಅರ್ಥ’ ಎಂದು ಹೇಳಿದನು. ಆದರೆ ಅವನಿಗೆ ಆಗ ಇನ್ನೂ ಮಗನೇ ಆಗಿರಲಿಲ್ಲ. ಆಮೇಲೆ ವಾಸುಕಿಯ ಮಗಳೂ ಅವನ ತಂದೆಯ ತಂಗಿಯೂ ಆದ ರತ್ನಪ್ರಭೆಯ ಸೂಚನೆಯಂತೆ ಅವನು ಕುಮಾರಸ್ವಾಮಿಯನ್ನು ಉಪಾಸನೆಮಾಡಿ ಒಬ್ಬ ಮಗನ ವರವನ್ನು ಪಡೆದನು. ಆದರೆ ಹೆಂಗಸೊಬ್ಬಳು ಅವನಿಗೆ ಅನುವಾಗಿದ್ದಳೆಂದು ತಿಳಿದು ಆ ಕುಮಾರಸ್ವಾಮಿಯೇ ‘ನಿನಗೂ ನಿನ್ನ ಹೆಂಡತಿಮಕ್ಕಳಿಗೂ ವಿಯೋಗ ಉಂಟಾಗಲಿ; ಮೂರು ಗಂಡಗಳನ್ನು ಕಳೆದಮೇಲೆ ಅವರೊಡನೆ ಮತ್ತೆ ಸೇರು!’ ಎಂದು ಶಪಿಸಿದನು. ಮದನಸುಂದರಿಯು ಗರ್ಭಿಣಿಯಾಗಿ ಒಂದು ಗಂಡುಮಗುವನ್ನು ಹೆತ್ತಳು. ಆರನೆಯ ದಿನ ರಾತ್ರಿ ಒಬ್ಬ ಭಯಂಕರಳಾದ ಸ್ತ್ರೀಯು ಕೈಯಲ್ಲಿ ಚೂರಿ ಹಿಡಿದು ಹೊಲೆಮನೆಗೆ ನುಗ್ಗಿ ಮದನಸುಂದರಿಯ ಮಗ್ಗುಲಲ್ಲಿ ಹಾಲು ಕುಡಿಯುತ್ತ ಮಲಗಿದ್ದ ಮಗುವನ್ನು ಎತ್ತಿಕೊಂಡು ಹೋದಳು. ‘ಅಯ್ಯೋ! ರಾಕ್ಷಸಿಯು ನನ್ನ ಮಗುವನ್ನು ಎತ್ತಿಕೊಂಡು ಹೋಗುತ್ತಿದ್ದಾಳೆ!’ ಎಂದು ಕೂಗುತ್ತ ಮದನಸುಂದರಿಯು ಅವಳನ್ನು ಅಟ್ಟಿಸಿಕೊಂಡು ಹೋದಳು. ಅವಳು ಓಡಿಹೋಗಿ ಕೊಳದಲ್ಲಿ ಮಗುವಿನೊಡನೆ ಮುಳುಗಿಬಿಟ್ಟಳು. ಮಗು ಬಿದ್ದೆಡೆಯಲ್ಲಿ ತಾಯಿಯೂ ಬಿದ್ದಳು. ರಾಜನು ಶಾಪವನ್ನು ನೆನೆದು ಊರಲ್ಲಿ ನಿಲ್ಲಲಾರದೆ ವಿಂಧ್ಯಾಟವಿಗೆ ಹೋದನು. ಅಲ್ಲಿ ಅವನನ್ನು ಒಂದು ಸಿಂಹವು ಅಟ್ಟಿಸಿಕೊಂಡು ಬಂತು. ಆದರೆ ಅದನ್ನು ಆಕಾಶದಿಂದ ಇಳಿದುಬಂದ ಒಬ್ಬ ವಿದ್ಯಾಧರನು ಕೊಂದುಹಾಕಿದನು. ಅವನು ಹಿಂದೆ ರಾಜನಿಂದ ಸಹಾಯವನ್ನು ಪಡೆದು ಬೇತಾಳನನ್ನು ಸಾಧಿಸಿ ಹೀಗೆ ವಿದ್ಯಾಧರನಾಗಿದ್ದನು. ಅಲ್ಲಿಂದ ಮುಂದೆ ಹೋಗುತ್ತಿರಲು ಅವನನ್ನು ಒಂದು ಆನೆಯು ಅಟ್ಟಿಸಿಕೊಂಡು ಬಂತು. ರಾಜನು ಓರೆಯಾಗಲು, ಆನೆಯು ಮುಂದೆ ನುಗ್ಗಿ ಒಂದು ಕಮರಿಯಲ್ಲಿ ಮಗುಚಿಕೊಂಡಿತು. ಇಷ್ಟುಹೊತ್ತಿಗೆ ಆಯಾಸವಾಗಿ ಒಂದು ಕೊಳದಲ್ಲಿ ಸ್ನಾನಮಾಡಿ ನೀರು ಕುಡಿದು ತಾವರೆದಂಟನ್ನು ತಿಂದು ತೀರದಲ್ಲಿ ಮರದ ಕೆಳಗೆ ಮಲಗಿರಲು, ಕೆಲವು ಶಬರರು ಅವನನ್ನು ವಿಂಧ್ಯವಾಸಿನಿಗೆ ಬಲಿಕೊಡುವುದಕ್ಕೆಂದು ಕಟ್ಟಿ ತೆಗೆದುಕೊಂಡು ಹೋದರು. ಅವನು ದೇವಿಯನ್ನು ಸ್ತೋತ್ರಮಾಡಲು ಅವನ ಕಟ್ಟುಗಳೆಲ್ಲಾ ಕಳಚಿಬಿದ್ದವು. ಈ ಆಶ್ಚರ್ಯವನ್ನು ನೋಡಿ, ಅದು ದೇವಿಯ ಅನುಗ್ರಹವೆಂದು ಭಾವಿಸಿ ಶಬರರಾಜನು ಅವನನ್ನು ಬಿಡುಗಡೆ ಮಾಡಿದನು. ಹೀಗೆ ಮೂರು ಗಂಡಗಳು ಕಳೆಯಲು, ಅವನ ಸೋದರತ್ತೆಯು ಅವನ ಹೆಂಡತಿಯನ್ನೂ ಮಗುವನ್ನೂ ಕರೆದುಕೊಂಡು ಬಂದು ಒಪ್ಪಿಸಿದಳು. ಕುಮಾರಸ್ವಾಮಿಯ ಶಾಪ ಕಳೆಯಲೆಂದು ಆ ಕಾಲದಲ್ಲಿ ತಾನು ಅವರನ್ನು ಕರೆದುಕೊಂಡು ಹೋಗಿ ತನ್ನ ಮನೆಯಲ್ಲಿಟ್ಟುಕೊಂಡಿದ್ದಳೆಂದು ಸಮಾಧಾನ ಹೇಳಿದಳು. ಆಮೇಲೆ ಅವನು ಅವರನ್ನು ಕನಕಪುರಕ್ಕೆ ಕರೆದುಕೊಂಡುಬಂದು ಅವರೊಡನೆ ಸುಖವಾಗಿದ್ದನು—ಎಂದನು.

೬. ನರವಾಹನದತ್ತನು ಈ ಕಥೆಯನ್ನು ಕೇಳಿ ಸಂತೋಷಗೊಂಡು ಮರುಭೂತಿಯನ್ನು ನೋಡಿ ‘ನೀನೂ ಏನಾದರೂ ಒಂದು ಕಥೆಯನ್ನು ಹೇಳುವುದಿಲ್ಲವೇನಯ್ಯಾ?’ ಎಂದು ಕೇಳಿದನು. ಅವನು ಇದನ್ನು ಹೇಳಿದನು:—


### ಚಂದ್ರಸ್ವಾಮಿಯ ಕಥೆ


ಕಮಲಪುರದಲ್ಲಿ ಚಂದ್ರಸ್ವಾಮಿಯೆಂಬ ಬ್ರಾಹ್ಮಣನಿದ್ದನು. ಅವನಿಗೆ ಲಕ್ಷ್ಮೀಸರಸ್ವತಿಯರ ಜೊತೆಗೆ ದೇವಮತಿಯೆಂಬ ವಿನಯವತಿಯಾದ ಹೆಂಡತಿಯೂ ಇದ್ದಳು. ಅವರಿಗೆ ಮಹೀಪಾಲನೆಂಬ ಮಗನೂ ಚಂದ್ರಮತಿಯೆಂಬ ಮಗಳೂ ಹುಟ್ಟಿದರು. ಆ ಪ್ರಾಂತದಲ್ಲಿ ಅನಾವೃಷ್ಟಿಯಿಂದ ಮಳೆಬೆಳೆಗಳು ಹೋಗಲು, ರಾಜನು ಪ್ರಜೆಗಳನ್ನು ಸುಲಿಯಲು ಮೊದಲುಮಾಡಿದನು. ಆಗ ದೇವಮತಿಯು ತನ್ನ ತವರುಮನೆಗೆ ಹೋಗಿಬಿಡೋಣವೆಂದು ಗಂಡನಿಗೆ ಹೇಳಿದಳು. ಅವನು ‘ಅದು ಸರಿಯಲ್ಲ; ಬರಗಾಲದಲ್ಲಿ ಮನೆಬಿಟ್ಟು ಓಡಿಹೋಗುವುದು ಮಹಾಪಾಪಕಾರ್ಯ; ಆದ್ದರಿಂದ ಈ ಹುಡುಗರನ್ನು ನಾನು ನಿಮ್ಮ ತಂದೆಯ ಮನೆಯಲ್ಲಿ ಬಿಟ್ಟುಬರುತ್ತೇನೆ’ ಎಂದನು. ಅವಳು ಒಪ್ಪಲು ಅವನು ಹೊರಟು ಮೂರುನಾಲ್ಕು ದಿನಗಳಲ್ಲಿ ಒಂದು ಕಾಡಿಗೆ ಬಂದನು. ಅಲ್ಲಿ ಬಿಸಿಲಿನಿಂದ ನೆಲ ಕಾದುಹೋಗಿತ್ತು; ಮರಗಳು ಓಣಗಿ ನಿಂತಿದ್ದವು; ಅವೂ ಹೆಚ್ಚಾಗಿರಲಿಲ್ಲ. ಅಂಥ ಕಡೆಯಲ್ಲಿ ನೀರಡಿಸಿ ಬಾಯಿ ಒಣಗಿಹೋಗಲು, ಅವನು ಹುಡುಗರನ್ನು ಒಂದು ಮರದ ಕೆಳಗೆ ಕೂರಿಸಿ ನೀರನ್ನು ಹುಡುಕಿಕೊಂಡು ಹೋದನು. ಸ್ವಲ್ಪದೂರ ಹೋದಕೂಡಲೆ ಎದುರಿಗೆ ಸಿಂಹದಂಷ್ಟ್ರನೆಂಬ ಶಬರರಾಜನನ್ನು ಕಂಡು ಅಲ್ಲಿ ನೀರೆಲ್ಲಿದೆ ಎಂದು ಕೇಳಲು ಅವನು ತನ್ನ ಪರಿವಾರದವರಿಗೆ ಸಂಜ್ಞೆ ಮಾಡಿ ‘ಇವನಿಗೆ ನೀರು ತೋರಿಸಿ!’ ಎಂದನು. ಅವರು ಅವನನ್ನು ಹಳ್ಳಿಗೆ ಕರೆದುಕೊಂಡು ಹೋಗಿ ಕಟ್ಟಿಹಾಕಿದರು. ಆಗ ಅವರ ಮೋಸ ತಿಳಿಯಿತು. ತನ್ನನ್ನು ಬಲಿಕೊಟ್ಟರೆ ಮಕ್ಕಳ ಗತಿ ಏನು ಎಂದು ಚಿಂತಿಸುತ್ತ ಕತ್ತೆತ್ತಿ ನೋಡಿ ಸೂರ್ಯನನ್ನು ಭಕ್ತಿಯಿಂದ ಸ್ತುತಿಸಿದನು. ಆಗ ‘ಚಂದ್ರಸ್ವಾಮಿ, ನೀನು ವಧೆಗೀಡಾಗುವುದಿಲ್ಲ; ನಿನ್ನ ಮಕ್ಕಳೂ ಸಿಕ್ಕುತ್ತಾರೆ!’ ಎಂದು ಆಶರೀರವಾಣಿಯಾಯಿತು. ಅತ್ತ, ತಂದೆಯು ಎಷ್ಟುಹೊತ್ತಾದರೂ ಬರದಿರಲು, ಹುಡುಗರು ಅಳುವುದಕ್ಕೆ ಮೊದಲು ಮಾಡಿದವು. ಆಗ ಆ ಮಾರ್ಗವಾಗಿ ಹೋಗುತ್ತಿದ್ದ ವರ್ತಕಪಡೆಯ ಯಜಮಾನನಾದ ಸಾರ್ಥಧರನೆಂಬವನು ಅವರ ವೃತ್ತಾಂತವನ್ನು ಕೇಳಿ ಮನಕರಗಿ ಅವರನ್ನು ತನ್ನೊಡನೆ ಕರೆದುಕೊಂಡು ಹೋದನು. ಅವನೊಡನೆ ಇದ್ದ ಮಹೀಪಾಲನನ್ನು ತಾರಾಪುರದ ಮಂತ್ರಿಯಾದ ಅನಂತಸ್ವಾಮಿಯು ಕಂಡು, ಅವನ ವೃತ್ತಾಂತವನ್ನು ಕೇಳಿದನು. ಬ್ರಾಹ್ಮಣ ಹುಡುಗನೆಂದು ತಿಳಿಯಿತು. ಹುಡುಗನು ತೇಜಸ್ವಿಯಾಗಿಯೂ ಅಗ್ನಿಕಾರ್ಯಾದಿ ಕರ್ಮನಿರತನಾಗಿಯೂ ಇದ್ದನು. ಆದ್ದರಿಂದ ವರ್ತಕನನ್ನು ಕೇಳಿ ಆ ಹುಡುಗರನ್ನು ಕರೆದುಕೊಂಡುಹೋಗಿ ತನ್ನ ಮನೆಯಲ್ಲಿ ಸಾಕುತ್ತಿದ್ದನು. ಅತ್ತ ಶಬರನಾಯಕನಿಗೆ ಸೂರ್ಯನು ಕನಸಿನಲ್ಲಿ ಕಾಣಿಸಿಕೊಂಡು ಚಂದ್ರಸ್ವಾಮಿಯನ್ನು ಬಿಟ್ಟುಬಿಡುವಂತೆ ಹೇಳಿದ್ದರಿಂದ ಅವನು ತನ್ನ ಊರಿಗೆ ಹಿಂತಿರುಗಿ ಬಂದು ಅವನನ್ನು ಬಿಡಿಸಿದನು. ಆಮೇಲೆ ಅವನು ಹುಡುಗರನ್ನು ಹುಡುಕುತ್ತ ಜಲಪುರವೆಂಬ ಊರಿಗೆ ಹೋಗಿ ಅಲ್ಲಿ ಒಬ್ಬ ಬ್ರಾಹ್ಮಣನ ಮನೆಯಲ್ಲಿ ನಿಂತಾಗ ಅವನ ಪ್ರಸ್ತಾಪ ಬಂದು ‘ಈಗ ಕೆಲವು ದಿನಗಳ ಕೆಳಗೆ ಕನಕವರ್ಮನೆಂಬ ವರ್ತಕನು ಕಾಡಿನಲ್ಲಿ ಒಬ್ಬ ಬ್ರಾಹ್ಮಣ ಹುಡುಗನೂ ಹುಡುಗಿಯೂ ಸಿಕ್ಕಿದರೆಂದು ಕರೆತಂದಿದ್ದನು.; ಅವನು ನಾರೀಕೇಳದ್ವೀಪಕ್ಕೆ ಹೋದನೆಂದು ಕೇಳಿದೆ. ಅದು ಎಲ್ಲಿದೆಯೋ ತಿಳಿಯದು’ ಎಂದನು. ಆ ಮಾತನ್ನು ಕೇಳಿ ಆ ಹುಡುಗರೇ ತನ್ನ ಮಕ್ಕಳಿರಬೇಕೆಂದು ಚಂದ್ರಸ್ವಾಮಿಯು ಭಾವಿಸಿ ಆ ದ್ವೀಪಕ್ಕೆ ಹೋಗುತ್ತಿದ್ದ ಒಬ್ಬ ವರ್ತಕನ ಜೊತೆಯಲ್ಲಿ ಅಲ್ಲಿಗೆ ಹೋಗಿ ವಿಚಾರಮಾಡಲು, ಅವನು ಅಲ್ಲಿಂದ ಕಟಾಹದ್ವೀಪಕ್ಕೆ ಹೋದನೆಂದರು. ಅಲ್ಲಿಗೆ ಹೋದರೆ, ಅಲ್ಲಿಂದ ಕರ್ಪೂರ ದ್ವೀಪಕ್ಕೆ ಹೋದನೆಂದರು. ಅಲ್ಲಿಂದ ಸುವರ್ಣದ್ವೀಪ ಸಿಂಹಳದ್ವೀಪಗಳನ್ನು ಸುತ್ತಿ ಕೊನೆಗೆ ಕನಕವರ್ಮನ ಊರಾದ ಚಿತ್ರಕೂಟಪುರಕ್ಕೆ ಹೋಗಿ ನೋಡಿದರೆ ಆ ವರ್ತಕನಿಗೆ ಸಿಕ್ಕಿದ್ದ ಹುಡುಗರು ತನ್ನ ಮಕ್ಕಳಲ್ಲ, ಇನ್ನಾರೋ ಆಗಿದ್ದರು! ಆಗ ಅವನು ಅತ್ತು ನಿರಾಶೆಯಿಂದ ‘ಈ ಹಾಳು ವಿಧಿಯು ನನ್ನನ್ನು ಇಷ್ಟುದೂರ ವ್ಯರ್ಥವಾಗಿ ಅಲೆದಾಡಿಸಿತು. ಈ ವರ್ಷದೊಳಗಾಗಿ ಅವರು ಸಿಕ್ಕದಿದ್ದರೆ ಗಂಗಾತೀರದಲ್ಲಿ ತಪಸ್ಸಿನಿಂದ ದೇಹ ಬಿಡತಕ್ಕದ್ದೇ ಸರಿ!’ ಎಂದು ನಿರ್ಧರಿಸಿದನು. ಆಗ ಒಬ್ಬ ಜ್ಞಾನಿಯು ಅವನಿಗೆ ‘ನಾರಾಯಣಿಯ ಅನುಗ್ರಹದಿಂದ ನಿನ್ನ ಮಕ್ಕಳನ್ನು ಪಡೆಯುತ್ತೀಯೆ!’ ಎಂದು ಹೇಳಿದನು. ಅದನ್ನು ನಂಬಿಕೊಂಡು ಅವನು ಅಗ್ರಹಾರ ಗ್ರಾಮನಗರಗಳನ್ನು ಸುತ್ತುತ್ತ ಒಂದು ಕಾಡಿಗೆ ಬಂದು ಹಣ್ಣು ತಿಂದು ನೀರು ಕುಡಿದು ರಾತ್ರಿ ಹುಲಿ ಸಿಂಹ ಮುಂತಾದ ಮೃಗಗಳು ಬಂದಾವೆಂದು ಮರಹತ್ತಿ ಕುಳಿತನು. ಒಂದು ಹೊತ್ತಿನಲ್ಲಿ ಆ ಮರದ ಕೆಳಗೆ ನಾರಾಯಣಿ ಮುಂತಾದ ಮಾತೃದೇವತೆಗಳು ಬಂದು ಸೇರಿ ಭೈರವನಿಗೆ ಕಾದುಕೊಂಡಿದ್ದರು.* ಆಗ ನಾರಾಯಣಿಯ ದಾಸಿಯೊಬ್ಬಳು ಮರದ ಮೇಲಿದ್ದ ಬ್ರಾಹ್ಮಣನನ್ನು ನೋಡಿದಳು; ಅವನ ಮೇಲೆ ಮನಸ್ಸಾಯಿತು; ಅವನೂ ಅವಳನ್ನು ನೋಡಿ ಚಂಚಲನಾದನು. ಇದನ್ನು ಅರಿತು ನಾರಾಯಣಿಯು ಎಲ್ಲರೂ ಹೋದಮೇಲೆ ಅವರನ್ನು ವಿಚಾರಮಾಡಿದಳು. ದಾಸಿಯು ಒಪ್ಪಿಕೊಂಡಳು. ಚಂದ್ರಸ್ವಾಮಿಯು "ತಾಯಿ! ಮನಸ್ಸು ಚಂಚಲ; ಏನು ಮಾಡುವುದು? ಆದರೂ ಪರಸ್ತ್ರೀಯರನ್ನು ಮುಟ್ಟಲಾರೆ; ಕಾಯಕವಾದ ಪಾಪದಿಂದಲಾದರೂ ದೂರವಾಗಿರಬೇಕೆನ್ನುತ್ತೇನೆ!” ಎಂದನು. ನಾರಾಯಣಿಯು ಸತ್ಯವಾದ ಈ ಮಾತಿಗೆ ಮೆಚ್ಚಿ ‘ನಿನ್ನ ಹೆಂಡತಿ ಮಕ್ಕಳು ನಿನಗೆ ಬೇಗ ದೊರೆಯಲಿ; ಇಗೋ, ಈ ಉತ್ಪಲಮಾಲೆಯನ್ನು ತೆಗೆದುಕೋ; ಇದು ವಿಷನಿವಾರಕವಾದದ್ದು!’ ಎಂದು ದಾಸಿಯೊಡನೆ ಹೊರಟುಹೋದಳು. ಅವನು ರಾತ್ರಿಯನ್ನು ಮರದ ಮೇಲೆ ಕಳೆದು ಅಲ್ಲಿ ಇಲ್ಲಿ ಸುತ್ತುತ್ತ ತಾರಾಪುರಕ್ಕೆ ಬಂದನು. ಅಲ್ಲಿ ಒಂದು ಸರೋವರದಲ್ಲಿ ಸ್ನಾನಮಾಡಿಕೊಂಡು ಬರುತ್ತಿರಲು, ದಾರಿಯಲ್ಲಿ ‘ಅಯ್ಯೋ ಪಾಪ!’ ಎಂದು ಜನರು ಮಾತನಾಡಿಕೊಂಡು ಹೋಗುತ್ತಿದ್ದರು. ಅದೇನೆಂದು ಕೇಳಲು ಅವರು ‘ನಮ್ಮ ಮಂತ್ರಿಯಾದ ಅನಂತಸ್ವಾಮಿಯು ಇಬ್ಬರು ಹುಡುಗರನ್ನು ತಂದು ಸಾಕಿಕೊಂಡಿದ್ದನು. ಅವನಿಗೆ ಮಕ್ಕಳಿಲ್ಲದ್ದರಿಂದ ಅವರ ಮೇಲೆ ತುಂಬ ಪ್ರೀತಿಯಿತ್ತು. ಅವರಲ್ಲಿ ಮಹೀಪಾಲನೆಂಬ ಹುಡುಗನನ್ನು ಕೃಷ್ಣಸರ್ಪವು ಕಚ್ಚಿ ಬಿಟ್ಟಿದೆ!’ ಎಂದರು. ಅವನೇ ತನ್ನ ಮಗನೆಂದು ನಿರ್ಧರಿಸಿ ಚಂದ್ರಸ್ವಾಮಿಯು ಅಲ್ಲಿಗೆ ಓಡಿಹೋದನು. ದೇವಿಯು ಕೊಟ್ಟ ಉತ್ಪಲಮಾಲೆ ಕೈಯಲ್ಲಿದ್ದದ್ದರಿಂದ ತುಂಬ ಸಂತೋಷವಾಯಿತು. ಗುಂಪಿನೊಳಗೆ ನುಗ್ಗಿಹೋಗಿ ಅದನ್ನು ಹುಡುಗನ ಮೂಗಿಗೆ ಹಿಡಿದನು; ಕೂಡಲೆ ವಿಷವಿಳಿಯಿತು; ಊರಿನಲ್ಲಿ ರಾಜನು ಮೊದಲುಮಾಡಿಕೊಂಡು ಎಲ್ಲರೂ ಸಂತೋಷಪಟ್ಟರು. ಚಂದ್ರಸ್ವಾಮಿಯು ಯಾವನೋ ದೇವಾಂಶ ಪುರುಷನಿರಬೇಕೆಂದು ರಾಜನೂ ಮಂತ್ರಿಯೂ ಪುರಜನರೂ ಎಲ್ಲರೂ ಗೌರವಿಸಿದರು. ಅವನು ಮಂತ್ರಿಯ ಮನೆಯಲ್ಲಿಯೇ ನಿಂತನು. ತಂದೆಮಕ್ಕಳಿಗೆ ಗುರುತಾಯಿತು. ಆದರೂ ಅವರು ಅದನ್ನು ಯಾರಿಗೂ ತಿಳಿಸದೆ ಗೋಪ್ಯವಾಗಿಟ್ಟುಕೊಂಡಿದ್ದರು. ತಾರಾವರ್ಮರಾಜನು ಮಹೀಪಾಲನ ಗುಣಾತಿಶಯಗಳನ್ನು ನೋಡಿ ಸಂತೋಷಪಟ್ಟು ಅವನಿಗೆ ತನ್ನ ಮಗಳು ಬಂಧುಮತಿಯನ್ನು ಮದುವೆ ಮಾಡಿಕೊಟ್ಟನು. ಹಾಗೆಯೇ ಅರ್ಧರಾಜ್ಯವನ್ನೂ ಕೊಟ್ಟನು. ಆಮೇಲೆ ಚಂದ್ರಸ್ವಾಮಿಯು ಮಗನನ್ನು ಕುರಿತು, ‘ಊರಿಗೆ ಹೋಗಿ ನಿಮ್ಮ ತಾಯಿಯನ್ನು ಕರೆದುಕೊಂಡು ಬರೋಣ; ರಾಜನಾಗಿ ನನ್ನನ್ನು ಮರೆತುಬಿಟ್ಟ ಎಂದು ಅವಳು ದುಃಖದಿಂದ ಶಪಿಸಿಯಾಳು. ತಾಯಿತಂದೆಗಳ ಶಾಪ ತಟ್ಟಿದರೆ ಯಾರೂ ಸುಖವಾಗಿರುವುದಕ್ಕಾಗುವುದಿಲ್ಲ. ಪಿತೃಭಕ್ತಿಯಾದರೋ ಕಾಮಧೇನುವಿಗೆ ಸಮಾನ’* ಎಂದು ಧರ್ಮವ್ಯಾಧನ ಕಥೆಯನ್ನು ಹೇಳಿದನು:—


### ಧರ್ಮವ್ಯಾಧನ ಕಥೆ


ಹಿಂದೆ ಒಬ್ಬ ಮುನಿಯು ಕಾಡಿನಲ್ಲಿ ಹೋಗುತ್ತ ಒಂದು ಮರದ ಕೆಳಗೆ ಕುಳಿತಾಗ ಅವನ ಮೇಲೆ ಬಲಾಕಾಪಕ್ಷಿಯು ಅಚ್ಚಿಕ್ಕಿತು. ಆದ್ದರಿಂದ ಅವನು ಅದನ್ನು ದುರುಗುಟ್ಟಿಕೊಂಡು ನೋಡಿದನು; ಅವನ ದೃಷ್ಟಿ ಬಿದ್ದದ್ದೇ ತಡ, ಅದು ಉರಿದು ಬೂದಿಯಾಯಿತು; ತನ್ನ ತಪಸ್ಸಿನ ಪ್ರಭಾವ ಇಷ್ಟುಮಟ್ಟಿಗಿದೆ ಎಂದು ಅವನಿಗೆ ಅಹಂಕಾರವುಂಟಾಯಿತು. ಆಮೇಲೆ ಅವನು ಒಂದು ಸಾರಿ ಊರಿನೊಳಗೆ ಒಬ್ಬ ಬ್ರಾಹ್ಮಣನ ಮನೆಯಲ್ಲಿ ಭಿಕ್ಷವನ್ನು ಕೇಳಿದನು; ಮನೆಯ ಯಜಮಾನಿಯು ‘ಸ್ವಲ್ಪ ತಾಳಿ; ಪತಿಯ ಸೇವೆಯನ್ನು ಮುಗಿಸಿಕೊಂಡು ಬರುತ್ತೇನೆ’ ಎಂದಳು. ಅವನಿಗೆ ಕೋಪ ಬಂದು ಅವಳನ್ನು ದುರುಗುಟ್ಟಿಕೊಂಡು ನೋಡಿದನು. ಆಕೆ ನಕ್ಕು ‘ಮುನಿಯೇ! ನಾನೇನು ಬಲಾಕಾಪಕ್ಷಿಯಲ್ಲ; ಸ್ವಲ್ಪ ತಾಳಿಕೋ!’ ಎಂದಳು. ಇದನ್ನು ಕೇಳಿ ಅವನು ‘ಈಕೆಗೆ ಇದು ಹೇಗೆ ಗೊತ್ತಾಯಿತು? ಇದು ಆಶ್ಚರ್ಯವಾಗಿದೆ!’ ಎಂದು ಯೋಚಿಸುತ್ತ ಅಲ್ಲಿ ಕುಳಿತುಕೊಂಡನು. ಪತಿಶುಶ್ರೂಷೆ ಮುಗಿದಮೇಲೆ ಆಕೆ ಭಿಕ್ಷೆಯನ್ನು ತಂದಳು. ಅವನು ಕೈ ಮುಗಿದುಕೊಂಡು ‘ತಾಯಿ! ಪರೋಕ್ಷವಾದ ಬಲಾಕಾವೃತ್ತಾಂತವು ನಿನಗೆ ಹೇಗೆ ತಿಳಿಯಿತೆಂದು ಹೇಳಿದರೆ ಆಮೇಲೆ ಭಿಕ್ಷೆ ಹಾಕಿಸಿಕೊಳ್ಳುತ್ತೇನೆ’ ಎಂದನು. ಆಕೆಯು ‘ಅಯ್ಯಾ! ಪತಿಭಕ್ತಿಗಿಂತ ಮತ್ತಾವ ಧರ್ಮವನ್ನೂ ನಾನು ಅರಿಯೆ; ಅದರ ಪ್ರಭಾವದಿಂದ ನನಗೆ ಇದು ತಿಳಿಯಿತು; ನೀನು ಮಾಂಸವ್ಯಾಪಾರಿಯಾದ ಧರ್ಮವ್ಯಾಧನನ್ನು ಹೋಗಿ ನೋಡು; ಅದರಿಂದ ನಿನಗೆ ಶ್ರೇಯಸ್ಸಾಗುತ್ತದೆ; ಅಹಂಕಾರ ಹೋಗುತ್ತದೆ’ ಎಂದಳು. ಅದರಂತೆ ಅವನು ಧರ್ಮವ್ಯಾಧನನ್ನು ಹುಡುಕಿಕೊಂಡು ಹೋಗಿ ಮಾಂಸದ ಅಂಗಡಿಯ ಮೇಲೆ ಕುಳಿತಿದ್ದ ಅವನನ್ನು ಕಂಡನು. ಅವನು ಮುನಿಯನ್ನು ನೋಡುತ್ತಿದ್ದ ಹಾಗೆಯೇ ‘ಅಯ್ಯಾ ಬ್ರಾಹ್ಮಣ! ನಿನ್ನನ್ನು ಆ ಪತಿವ್ರತೆಯು ಕಳುಹಿಸಿದ್ದಾಳೆಯೇನು?’ ಎಂದು ಕೇಳಿದನು. ಅದನ್ನು ಕೇಳಿ ಮುನಿಯು ‘ಮಾಂಸ ವ್ಯಾಪಾರಿಯಾದ ನಿನಗೆ ಇದು ಗೊತ್ತಾದದ್ದು ಹೇಗೆ?’ ಎಂದು ಕೇಳಿದನು. ಧರ್ಮವ್ಯಾಧನು ‘ನಾನು ಮಾತಾಪಿತೃಭಕ್ತ; ಅವರೇ ನನಗೆ ಸರ್ವಸ್ವ. ಅವರಿಗೆ ಸ್ನಾನ ಮಾಡಿಸಿದಮೇಲೆ ನಾನು ಸ್ನಾನಮಾಡುತ್ತೇನೆ; ಊಟಮಾಡಿಸಿದ ಮೇಲೆ ಊಟ ನಾನು ಮಾಡುತ್ತೇನೆ; ಅವರು ಮಲಗಿದಮೇಲೆ ನಾನು ಮಲಗುತ್ತೇನೆ; ಅದರಿಂದ ನನಗೆ ಈ ಜ್ಞಾನವುಂಟಾಗಿದೆ. ಇತರರು ಮೃಗಗಳನ್ನು ಕೊಂದು ತಂದ ಮಾಂಸವನ್ನು ಸ್ವಧರ್ಮವೆಂದು ಮಾರುತ್ತೇನೆ. ದುಡ್ಡಿನ ಆಸೆಯಿಂದಲ್ಲ; ಆ ಪತಿವ್ರತೆಗಾಗಲಿ ನನಗಾಗಲಿ ಅಹಂಕಾರವಿಲ್ಲ; ಅಹಂಕಾರವು ಜ್ಞಾನಕ್ಕೆ ಅಡ್ಡಿಯಾಗುತ್ತದೆ; ಆದ್ದರಿಂದ ನೀನೂ ಅಹಂಕಾರವನ್ನು ಬಿಡು; ಅದರಿಂದ ಪರಿಶುದ್ಧನಾಗುತ್ತೀಯೆ; ನಿನ್ನ ಧರ್ಮವನ್ನು ನೀನು ಆಚರಿಸು; ಅದರಿಂದ ಪರಂಜ್ಯೋತಿಯನ್ನು ಪಡೆಯುತ್ತೀಯೆ’ ಎಂದನು. ಆಮೇಲೆ ಮುನಿಯು ಅವನ ಮನೆಗೆ ಹೋಗಿ ಅವನ ನಡವಳಿಕೆಯನ್ನು ನೋಡಿ ಸಂತೋಷಗೊಂಡು, ಕಾಡಿಗೆ ಹೋಗಿ ಅವನ ಉಪದೇಶವನ್ನು ಅನುಸರಿಸಿ ಸಿದ್ಧನಾದನು; ಆ ಧರ್ಮವ್ಯಾಧ ಪತಿವ್ರತೆಯರೂ ಧರ್ಮಾಚರಣೆಯಿಂದ ಸಿದ್ಧಿಯನ್ನು ಪಡೆದರು.

ಗಂಡನಲ್ಲಿಯೂ ತಾಯಿತಂದೆಗಳಲ್ಲಿಯೂ ಭಕ್ತಿ ಇರತಕ್ಕವರ ಮಹಿಮೆ ಇಂಥದು! ಆದ್ದರಿಂದ ಬಾ! ನಿನ್ನನ್ನು ನೋಡುವುದಕ್ಕೆ ತವಕಪಡುತ್ತಿರುವ ನಿನ್ನ ತಾಯಿಯನ್ನು ನೋಡೋಣ!—ಎಂದನು. ಆಗ ಮಹೀಪಾಲನು ತನ್ನ ಧರ್ಮಪಿತೃವಾದ ಅನಂತಸ್ವಾಮಿಗೆ ಎಲ್ಲವನ್ನೂ ತಿಳಿಸಿ, ರಾಜ್ಯಭಾರವನ್ನು ಒಪ್ಪಿಸಿ, ಊರಿಗೆ ಹೋಗಿ ತಾಯಿಯನ್ನು ಕಂಡನು. ದೇವಮತಿಯು ಕೋಗಿಲೆ ವಸಂತವನ್ನು ಕಂಡಂತೆ ಸಂತೋಷಗೊಂಡಳು. ಅವಳೊಡನೆ ಅಲ್ಲಿಯೇ ಸ್ವಲ್ಪಕಾಲವಿರಲು ಅತ್ತ ತಾರಾಪುರದಲ್ಲಿ ಅವನ ಹೆಂಡತಿಯು ಗಂಡನ ವಿರಹವನ್ನು ತಾಳದೆ ತಳಮಳಗೊಂಡಳು. ‘ಯಾವುದೋ ಒಂದು ಕೆಲಸದ ನಿಮಿತ್ತವಾಗಿ ಹೋಗುತ್ತಿದ್ದೇನೆ; ಬೇಗ ಬಂದುಬಿಡುತ್ತೇನೆ’ ಎಂದು ಹೇಳಿಹೋಗಿದ್ದಾನೆ; ಚಿಂತೆ ಮಾಡಬೇಡ—ಎಂದು ತಂದೆ ಎಷ್ಟು ಹೇಳಿದರೂ ಅವಳಿಗೆ ಮನಸ್ಸು ಸಮಾಧಾನವಾಗಲಿಲ್ಲ. ಆದ್ದರಿಂದ ಪರದೇಶದಿಂದ ಬರುತ್ತಿದ್ದ ಬ್ರಾಹ್ಮಣರನ್ನೆಲ್ಲಾ ತನ್ನ ಗಂಡನ ಸಮಾಚಾರವನ್ನು ಕೇಳುತ್ತಿದ್ದಳು.* ಅವರು ತಾವು ಅವನನ್ನು ನೋಡಿರಲಿಲ್ಲವೆಂದೂ, ಆದರೆ ಅಧೈರ್ಯಪಡಬಾರದೆಂದೂ ಸತ್ಕರ್ಮನಿರತರಾದವರಿಗೆ ಸ್ವಲ್ಪ ತಡವಾದರೂ ಪ್ರಿಯಸಂಯೋಗವಾಗಿಯೇ ಆಗುವುದೆಂದೂ ಸಮಾಧಾನ ಹೇಳುತ್ತಿದ್ದರು. ಹೀಗೆ ಸುಮನನೆಂಬ ಬ್ರಾಹ್ಮಣನು ನಳನ ಕಥೆಯನ್ನು ಹೇಳಿದನು:—


### ನಳನ ಕಥೆ


ಹಿಂದೆ ನಿಷಧದೇಶದಲ್ಲಿ ನಳನೆಂಬ ದೊರೆಯಿದ್ದನು. ಅವನು ರೂಪಿನಲ್ಲಿ ಮನ್ಮಥನನ್ನು ಮೀರಿಸಿದ್ದನು. ತನಗೆ ಅನುರೂಪಳಾದ ಹೆಂಡತಿಯನ್ನು ಹುಡುಕುತ್ತಿದ್ದ ಅವನಿಗೆ, ವಿದರ್ಭರಾಜನಾದ ಭೀಮನ ಮಗಳು ದಮಯಂತಿ ಅಂಥವಳೆಂದು ತಿಳಿದುಬಂತು. ಭೀಮನಿಗೂ ಹಾಗೆಯೇ ನಳನು ತನ್ನ ಮಗಳಿಗೆ ಅನುರೂಪನಾದ ಗಂಡನೆಂದು ತಿಳಿದುಬಂತು. ಹೀಗಿರಲು ದಮಯಂತಿಯು ಒಂದುದಿನ ತಮ್ಮೂರಿನ ಸರೋವರದಲ್ಲಿ ಜಲಕ್ರೀಡೆಯಾಡುತ್ತಿದ್ದಾಗ, ಅಲ್ಲಿ ತಾವರೆಯನ್ನು ತಿನ್ನುತ್ತಿದ್ದ ಒಂದು ರಾಜಹಂಸವನ್ನು ತನ್ನ ಉತ್ತರೀಯ ಹಾಕಿ ಹಿಡಿದಳು. ಅದು ‘ರಾಜಪುತ್ರಿ! ನಾನು ನಿನಗೆ ಉಪಕಾರಮಾಡುತ್ತೇನೆ, ನನ್ನನ್ನು ಬಿಟ್ಟುಬಿಡು; ನಳನೆಂಬ ರಾಜನಿದ್ದಾನೆ; ಅವನನ್ನು ದಿವ್ಯಸ್ತ್ರೀಯರೂ ಅಪೇಕ್ಷಿಸುತ್ತಾರೆ; ಅವನಿಗೆ ನೀನು ತಕ್ಕವಳು; ನಿನಗೆ ಅವನು ತಕ್ಕವನು; ನಾನು ನಿಮ್ಮ ಪ್ರಣಯದೂತನಾಗುತ್ತೇನೆ!’ ಎಂದಿತು. ದಮಯಂತಿಯು ಹಾಗೆಯೇ ಆಗಲೆಂದು ಅದನ್ನು ಬಿಟ್ಟಳು. ಅದು ಬೇಗ ನಿಷಧದೇಶಕ್ಕೆ ಹೋಗಿ ನಳನು ಜಲಕ್ರೀಡೆಯಲ್ಲಿದ್ದ ಸರೋವರದಲ್ಲಿ ಇಳಿಯಿತು. ನಳನು ತನ್ನ ಉತ್ತರೀಯ ಹಾಕಿ ಅದನ್ನು ಕೌತುಕಕ್ಕಾಗಿ ಹಿಡಿದನು. ಅದು ‘ಅಯ್ಯಾ ರಾಜ! ನನ್ನನ್ನು ಬಿಡು! ಏಕೆಂದರೆ ನಾನು ನಿನಗೆ ಉಪಕಾರಮಾಡಲೆಂದು ಬಂದಿದ್ದೇನೆ; ವಿದರ್ಭರಾಜನಾದ ಭೀಮನಿಗೆ ದಮಯಂತಿ ಎಂಬ ಮಗಳಿದ್ದಾಳೆ; ಅವಳು ಭೂಲೋಕದ ತಿಲೋತ್ತಮೆ; ಅವಳು ದೇವತೆಗಳೂ ಅಪೇಕ್ಷಿಸುವಂಥವಳು; ನಾನು ನಿನ್ನನ್ನು ಅವಳ ಮುಂದೆ ವರ್ಣಿಸಲು, ಅವಳು ನಿನ್ನನ್ನೇ ವರಿಸಿದ್ದಾಳೆ; ಅದನ್ನು ನಿನಗೆ ತಿಳಿಸಲು ಬಂದಿದ್ದೇನೆ’ ಎಂದಿತು. ಅವನು ‘ಹಾಗಾದರೆ ನಾನು ಧನ್ಯ!’ ಎಂದು ಅದನ್ನು ಬಿಟ್ಟನು. ಅದು ಇದನ್ನು ದಮಯಂತಿಗೆ ತಿಳಿಸಿತು. ದಮಯಂತಿಯು ತಾಯಿಯ ಮೂಲಕ ಅದನ್ನು ತಂದೆಗೆ ತಿಳಿಸಿದಳು. ಅವನು ಸ್ವಯಂವರವನ್ನು ಏರ್ಪಡಿಸಿ ಎಲ್ಲ ರಾಜರಿಗೂ ಹೇಳಿಕಳುಹಿಸಿದನು. ನಳನೂ ತುಂಬ ಉತ್ಸುಕನಾಗಿ ಹೊರಟನು. ಇಂದ್ರಾದಿಲೋಕಪಾಲಕರಿಗೆ ನಾರದರಿಂದ ನಳದಮಯಂತಿಯರು ಪರಸ್ಪರ ಸ್ವಯಂವೃತರಾಗಿದ್ದರೆಂಬ ಸಂಗತಿ ತಿಳಿಯಿತು. ಆಗ ಇಂದ್ರ ವಾಯು ಯಮ ಅಗ್ನಿ ವರುಣ ಈ ಐವರೂ ವಿದರ್ಭಕ್ಕೆ ಹೋಗುತ್ತಿದ್ದ ನಳನನ್ನು ಕಂಡು “ಅಯ್ಯಾ ರಾಜ! ನೀನು ದಮಯಂತಿಯ ಹತ್ತಿರಕ್ಕೆ ಹೋಗಿ ‘ನಮ್ಮ ಐವರಲ್ಲಿ ಯಾರನ್ನಾದರೂ ವರಿಸು; ಮನುಷ್ಯಮಾತ್ರನಾದ ನಳನಿಂದ ನಿನಗೇನಾಗಬೇಕಾಗಿದೆ? ಮನುಷ್ಯರು ಮರ್ತ್ಯರು; ದೇವತೆಗಳು ಅಮರರು’ ಎಂದು ಹೇಳು. ಅದೃಶ್ಯನಾಗಿ ಅಲ್ಲಿಗೆ ಹೋಗುವಂತೆ ನಿನಗೆ ವರ ಕೊಟ್ಟಿದ್ದೇವೆ” ಎಂದರು. ಅವನು ‘ಹಾಗೆಯೇ ಆಗಲಿ’ ಎಂದು ದೇವಾಜ್ಞೆಯನ್ನು ಹೊತ್ತು ಅಂತಃಪುರವನ್ನು ಹೊಕ್ಕು ಅದನ್ನು ದಮಯಂತಿಗೆ ತಿಳಿಸಿದನು. ಅವಳು ಅದನ್ನು ಕೇಳಿ “ದೇವತೆಗಳು ಎಂಥವರೇ ಆಗಿರಲಿ! ಆದರೂ ನಳನೇ ನನ್ನ ಪತಿ; ನನಗೆ ದೇವತೆಗಳಿಂದ ಆಗಬೇಕಾದದ್ದೇನೂ ಇಲ್ಲ!’ ಎಂದಳು. ಆಗ ಅವನು ತನ್ನ ಪರಿಚಯವನ್ನು ಹೇಳಿ, ಇಂದ್ರಾದಿಗಳ ಹತ್ತಿರಕ್ಕೆ ಹೋಗಿ ನಡೆದ ಸಂಗತಿಯನ್ನು ತಿಳಿಸಿದನು. ಅವರು ‘ಅಯ್ಯಾ, ನೀನು ಸತ್ಯವಾದಿ; ಆದ್ದರಿಂದ ನಾವು ನಿನಗೆ ವಶರಾಗಿದ್ದೇವೆ; ನೀನು ನೆನೆದಾಗ ಬರುತ್ತೇವೆ’ ಎಂದು ವರಗಳನ್ನು ಕೊಟ್ಟರು. ನಳನು ವಿದರ್ಭದ ಕಡೆಗೆ ಹೊರಟನು. ಅವರು ಮೋಸಮಾಡಬೇಕೆಂದು ನಳನ ರೂಪವನ್ನು ಧರಿಸಿ ಮನುಷ್ಯರಂತೆ ಭೀಮನ ಸ್ವಯಂವರ ಸಭೆಯಲ್ಲಿ ನಳನ ಹತ್ತಿರ ಹೋಗಿ ಕುಳಿತರು. ಸ್ವಯಂವರ ಮೊದಲಾಗಲು ದಮಯಂತಿಯ ಅಣ್ಣನು ಒಬ್ಬೊಬ್ಬ ರಾಜನನ್ನೂ ತಂಗಿಗೆ ಪರಿಚಯ ಮಾಡಿಸುತ್ತ ಬಂದನು. ಅವಳು ಅವರೆಲ್ಲರನ್ನೂ ಬಿಟ್ಟು ನಳನಿದ್ದೆಡೆಗೆ ಬಂದಳು. ಅಲ್ಲಿಗೆ ಬಂದ ಕೂಡಲೆ ಅಲ್ಲಿದ್ದ ಆರು ಜನ ನಳರನ್ನು ನೋಡಿ ಅವಳಿಗೆ ದಿಗ್ಭ್ರಮೆ ಹಿಡಿಯಿತು. ಆಗ ದಮಯಂತಿಯು ‘ಇದು ಆ ಐವರು ಲೋಕಪಾಲಕರ ಮಾಯೆ; ಆರನೆಯವನು ನಳ; ನಾನು ಮುಂದೆ ಹೋಗಬೇಕಾಗಿಲ್ಲ’ ಎಂದು ಆಲೋಚಿಸಿ ನಳನಲ್ಲಿಯೇ ಮನಸ್ಸಿಟ್ಟು ಸೂರ್ಯನನ್ನು ನೋಡುತ್ತ ‘ಎಲೈ ಲೋಕಪಾಲಕರೇ! ಸ್ವಪ್ನದಲ್ಲಿಯಾದರೂ ನಳನನ್ನು ಬಿಟ್ಟು ಅನ್ಯರ ಮೇಲೆ ನನಗೆ ಮನಸ್ಸಿಲ್ಲದಿದ್ದರೆ, ಆ ಸತ್ಯದಿಂದ ನಿಮ್ಮ ನಿಜರೂಪವನ್ನು ತೋರಿಸಿ! ಮೊದಲು ವರಿಸಿದವನನ್ನು ಬಿಟ್ಟು ಮಿಕ್ಕವರೆಲ್ಲರೂ ಕನ್ಯೆಯಾದವಳಿಗೆ ಪರಪುರುಷರೇಯೆ; ಅವರಿಗೆ ಅವಳು ಪರಪತ್ನಿಯೆ! ಆದ್ದರಿಂದ ನಿಮಗೆ ಈ ಮೋಹವೇಕೆ?’ ಎಂದಳು. ಅದನ್ನು ಕೇಳಿದ ಇಂದ್ರಾದಿ ಐವರು ದೇವತೆಗಳೂ ತಮ್ಮ ತಮ್ಮ ರೂಪವನ್ನು ತಾಳಿದರು. ಆಗ ದಮಯಂತಿಯು ಆರನೆಯವನಾದ ನಳನಿಗೆ ವರಣಮಾಲೆ ಹಾಕಿದಳು. ಆಕಾಶದಿಂದ ಪುಷ್ಪವೃಷ್ಟಿಯಾಯಿತು. ಭೀಮರಾಜನು ಅವರಿಗೆ ಮದುವೆ ಮಾಡಿದನು. ಇಂದ್ರಾದಿಗಳು ಹಿಂತಿರುಗಿ ಹೋಗುತ್ತ ದಾರಿಯಲ್ಲಿ ಕಲಿದ್ವಾಪರರನ್ನು ಕಂಡರು. ಅವರು ದಮಯಂತಿಗಾಗಿ ಹೋಗುತ್ತಿದ್ದರೆಂದು ಊಹಿಸಿ ‘ವಿದರ್ಭಕ್ಕೆ ಹೋಗಬೇಡಿ; ನಾವು ಅಲ್ಲಿಂದಲೇ ಬರುತ್ತಿದ್ದೇವೆ; ಸ್ವಯಂವರ ಆಗಿಹೋಯಿತು. ದಮಯಂತಿಯು ನಳನನ್ನು ವರಿಸಿದಳು’ ಎಂದರು. ಅದನ್ನು ಕೇಳಿ ಪಾಪಿಷ್ಠರಾದ ಆ ಕಲಿದ್ವಾಪರರು ಕೋಪಗೊಂಡು ‘ನಿಮ್ಮಂಥ ದೇವತೆಗಳನ್ನು ಬಿಟ್ಟು ಅವಳು ಒಬ್ಬ ಮನುಷ್ಯನನ್ನು ವರಿಸಿದಳೇ? ಅವರನ್ನು ನಾವು ಅಗಲಿಸುತ್ತೇವೆ!’ ಎಂದು ಪ್ರತಿಜ್ಞೆಮಾಡಿದರು. ನಳನು ಮಾವನ ಮನೆಯಲ್ಲಿ ಒಂದು ವಾರವಿದ್ದು ದಮಯಂತಿಯೊಡನೆ ನಿಷಧ ದೇಶಕ್ಕೆ ಬಂದನು. ಅವರ ಪ್ರೇಮ ಗೌರೀಶಂಕರರ ಪ್ರೇಮಕ್ಕಿಂತ ಹೆಚ್ಚಿನದಾಗಿತ್ತು. ಈಶ್ವರನಿಗೆ ಗೌರಿಯು ಅರ್ಧದೇಹ; ನಳನಿಗಾದರೋ ದಮಯಂತಿಯು ಪೂರ್ತಿಯಾಗಿ ತಾನೇ ಆಗಿದ್ದಳು. ಸ್ವಲ್ಪಕಾಲದ ಮೇಲೆ ಅವರಿಗೆ ಇಂದ್ರಸೇನನೆಂಬ ಮಗನೂ ಇಂದ್ರಸೇನೆಯೆಂಬ ಮಗಳೂ ಆದರು. ಈ ಮಧ್ಯೆ ಕಲಿಯು ನಳನಲ್ಲಿ ಏನಾದರೂ ಛಿದ್ರ ಸಿಕ್ಕೀತೇ ಎಂದು ಕಾಯುತ್ತಿದ್ದನು. ಆದರೆ ನಳನು ಶಾಸ್ತ್ರವನ್ನು ಮೀರಿ ಹೋಗುತ್ತಿರಲಿಲ್ಲ; ಆದ್ದರಿಂದ ಬಹುದಿನ ಕಾಯಬೇಕಾಯಿತು. ಒಂದು ಸಾರಿ ನಳನು ಕುಡಿದು ಮತ್ತನಾಗಿದ್ದು ಕೈಕಾಲು ತೊಳೆಯದೆ ಸಂಧ್ಯಾವಂದನೆ ಮಾಡದೆ ಹಾಗೆಯೇ ಮಲಗಿ ನಿದ್ರೆಹೋದನು; ಹಗಲೂ ರಾತ್ರಿಯೂ ಒಂದೇಸಮನೆ ಕಣ್ಣುಬಿಟ್ಟುಕೊಂಡು ಕಾಯುತ್ತಿದ್ದ ಕಲಿಗೆ ಈ ಅವಕಾಶ ಸಿಕ್ಕಿದ ಕೂಡಲೆ ಅವನ ದೇಹದೊಳಗೆ ಹೊಕ್ಕನು. ಅಂದಿನಿಂದ ನಳನು ಧರ್ಮಮಾರ್ಗವನ್ನು ಬಿಟ್ಟು, ಮನಸ್ಸು ಬಂದಂತೆ ನಡೆಯಲು ಮೊದಲು ಮಾಡಿದನು—ಪಗಡೆಯಾಡಿದನು, ದಾಸಿಯರೊಡನೆ ಕ್ರೀಡಿಸಿದನು, ಸುಳ್ಳು ಹೇಳಿದನು, ಹಗಲು ನಿದ್ರೆಮಾಡಿದನು, ರಾತ್ರಿ ಎಚ್ಚೆತ್ತನು, ನಿಷ್ಕಾರಣವಾಗಿ ಮತ್ತೊಬ್ಬರ ಮೇಲೆ ಕೋಪ ಮಾಡಿಕೊಂಡನು, ಅನ್ಯಾಯದಿಂದ ಹಣ ತೆಗೆದುಕೊಂಡನು, ಸಜ್ಜನರಿಗೆ ಅವಮಾನಮಾಡಿದನು, ದುರ್ಜನರಿಗೆ ಸನ್ಮಾನ ಮಾಡಿದನು. ದ್ವಾಪರನು ಇದೇ ರೀತಿ ದಾರಿಬಿಟ್ಟುಹೋದ ಅವನ ತಮ್ಮ ಪುಷ್ಕರನನ್ನು ಹೊಕ್ಕನು. ಒಂದು ಸಾರಿ ನಳನು ತನ್ನ ತಮ್ಮ ಪುಷ್ಕರನ ಮನೆಯಲ್ಲಿದ್ದ ಒಂದು ಸುಂದರವಾದ ಬಿಳಿಯ ಹೋರಿಯನ್ನು ನೋಡಿ ಅದಕ್ಕೆ ಆಸೆಪಟ್ಟನು; ಪುಷ್ಕರನು ಅದನ್ನು ಕೊಡಲಿಲ್ಲ; ‘ಅದರ ಮೇಲೆ ಇಷ್ಟವಿದ್ದರೆ ನನ್ನೊಡನೆ ಜೂಜಾಡಿ ಅದನ್ನು ಗೆದ್ದುಕೋ!’ ಎಂದನು. ನಳನು ಆಗಲೆಂದನು. ಅಣ್ಣತಮ್ಮಂದಿರು ಜೂಜಿಗೆ ಕೂತರು; ಪುಷ್ಕರನ ಕಡೆ ಆ ಹೋರಿಯೇ ಪಣವಾಯಿತು; ನಳನ ಕಡೆ ಆನೆ ಮೊದಲಾದುವುಗಳು ಪಣವಾದವು. ಪುಷ್ಕರನು ಮೇಲಿಂದ ಮೇಲೆ ಗೆಲ್ಲುತ್ತಾ ಬಂದನು. ಎರಡು ಮೂರು ದಿನಗಳಲ್ಲಿ ಕೋಶವೆಲ್ಲಾ ಬರಿದಾಯಿತು; ಕಲಿಯ ವಶಕ್ಕೆ ಸಿಕ್ಕಿದ್ದ ನಳನು ಯಾರು ತಡೆದರೂ ಕೇಳಲಿಲ್ಲ. ಆದ್ದರಿಂದ ರಾಜ್ಯ ಹೋಯಿತೆಂದು ತಿಳಿದು ದಮಯಂತಿಯು ತನ್ನ ಮಕ್ಕಳನ್ನು ರಥ ಹತ್ತಿಸಿ ತನ್ನ ತವರುಮನೆಗೆ ಕಳುಹಿಸಿದಳು. ಅಷ್ಟುಹೊತ್ತಿಗೆ ನಳನು ರಾಜ್ಯವನ್ನು ಪೂರ್ತಿಯಾಗಿ ಕಳೆದುಕೊಂಡನು. ಆಗ ಪುಷ್ಕರನು ‘ನಿನ್ನದನ್ನೆಲ್ಲಾ ಗೆದ್ದಾಯಿತು; ಈಗ ನನ್ನ ಹೋರಿಗೆ ಪ್ರತಿಯಾಗಿ ದಮಯಂತಿಯನ್ನು ಒಡ್ಡು!’ ಎಂದನು. ಆ ಮಾತನ್ನು ಕೇಳಿ ನಳನು ಅನಲನಂತೆ ಉರಿದೆದ್ದನು. ಮಾತನಾಡತಕ್ಕ ಕಾಲವಲ್ಲದ್ದರಿಂದ ಏನೂ ಮಾತನಾಡಲಿಲ್ಲ; ಪಣವನ್ನೂ ಒಡ್ಡಲಿಲ್ಲ; ಪುಷ್ಕರನು, ‘ಹೆಂಡತಿಯನ್ನು ಪಣವಾಗಿ ಒಡ್ಡದಿದ್ದರೆ, ಅವಳೊಡನೆ ನನ್ನ ದೇಶಬಿಟ್ಟು ಹೋಗು!’ ಎಂದನು. ನಳನು ಹಾಗೆಯೇ ಮಾಡಿದನು; ರಾಜಸೇವಕರು ಅವನನ್ನು ಎಲ್ಲೆಯವರೆಗೆ ಹೋಗಿ ದಾಟಿಸಿಬಂದರು. ಕಲಿಯು ನಳನಿಗೇ ಇಂಥ ಅವಸ್ಥೆಯನ್ನು ತಂದಿಟ್ಟಮೇಲೆ ಮಿಕ್ಕ ಕ್ರಿಮಿಗಳ ಪಾಡೇನು! ಜೂಜೆಂಬುದು ಕಲಿದ್ವಾಪರರ ಜೀವಿಕೆ; ಅದರಿಂದ ಅಂಥ ರಾಜರ್ಷಿಗಳಿಗೂ ವಿಪತ್ತು; ಅದರಿಂದ ಧರ್ಮ ಸ್ನೇಹ ಎಲ್ಲಾ ಹೋಗಿಬಿಡುತ್ತದೆ. ಹೀಗೆ ತಮ್ಮನಿಂದ ಐಶ್ವರ್ಯವೆಲ್ಲಾ ಅಪಹೃತವಾಗಲು ನಳನು ದೇಶಭ್ರಷ್ಟನಾಗಿ ದಮಯಂತಿಯೊಡನೆ ಕಾಡಿನಲ್ಲಿ ತೊಳಲುತ್ತ ಬಳಲುತ್ತ ಹಸಿದು ಬಾಯಾರಿ ಒಂದು ಕೊಳದ ತಡಿಯಲ್ಲಿ ತಂಗಿದನು. ಅಲ್ಲಿಗೆ ಎರಡು ಹಂಸಗಳು ಬರಲು ಆಹಾರಕ್ಕಾಗುತ್ತವೆಯೆಂದು ಅವುಗಳನ್ನು ಹಿಡಿಯಲೋಸುಗ ಅವುಗಳ ಮೇಲೆ ತನ್ನ ಉತ್ತರೀಯವನ್ನು ಹಾಕಿದನು. ಅವು ಅದನ್ನು ಎತ್ತಿಕೊಂಡು ಹಾರಿಹೋದವು. ‘ದಾಳಗಳು ಹಂಸರೂಪದಿಂದ ಬಂದು ಬಟ್ಟೆಯನ್ನೂ ಕಿತ್ತುಕೊಂಡು ಹೋದವು!’ ಎಂದು ಆಕಾಶವಾಣಿಯಾಯಿತು. ಆಗ ಅವನು ಒಂಟಿಬಟ್ಟೆಯಲ್ಲಿ ಕುಳಿತು, ದುಮ್ಮಾನದಿಂದ ದಮಯಂತಿಯನ್ನು ಕುರಿತು ‘ಪ್ರಿಯೇ! ಇದು ವಿದರ್ಭದ ದಾರಿ; ಇದು ಅಂಗದೇಶದ ದಾರಿ; ಇದು ಕೋಶಲದ ದಾರಿ’ ಎಂದು ಉಪಾಯವಾಗಿ ಅವಳಿಗೆ ತಂದೆಯ ಮನೆಯ ದಾರಿಯನ್ನು ತೋರಿಸಿದನು. ದಮಯಂತಿಯು ಅದನ್ನು ಕೇಳಿ ‘ಇದೇನು ನನ್ನನ್ನು ಆರ್ಯಪುತ್ರನು ಬಿಟ್ಟುಹೋಗಬೇಕೆಂದಿದ್ದಾನೆಯೇ!’ ಎಂದು ಹೆದರಿದಳು. ಅವರು ಅಲ್ಲಿ ದೊರೆತ ಹಣ್ಣುಹಂಪಲನ್ನು ತಿಂದು ರಾತ್ರಿ ಹುಲ್ಲುಹಾಸಿಕೊಂಡು ಮಲಗಿದರು. ದಾರಿನಡೆದ ಆಯಾಸದಿಂದ ದಮಯಂತಿಗೆ ನಿದ್ರೆ ಹತ್ತಿತು; ನಳನು ಮಾತ್ರ ಕಲಿಯ ಪ್ರೇರಣೆಯಿಂದ ಅವಳನ್ನು ಬಿಟ್ಟುಹೋಗಬೇಕೆಂದು ಎಚ್ಚರವಾಗಿದ್ದನು. ಆದ್ದರಿಂದ ಅವಳು ಹೊದ್ದಿದ್ದ ಬಟ್ಟೆಯಲ್ಲಿ ಅರ್ಧಹರಿದು ತಾನು ಹೊದ್ದುಕೊಂಡು ಅಲ್ಲಿಂದ ಹೊರಟನು. ದಮಯಂತಿಯು ರಾತ್ರಿ ಕಳೆದಮೇಲೆ ಗಂಡನನ್ನು ಕಾಣದೆ ಅವನು ತನ್ನನ್ನು ಬಿಟ್ಟುಹೋದನೆಂದು ಹಲವು ರೀತಿಯಲ್ಲಿ ಗೋಳಾಡಿದಳು. ‘ಆರ್ಯಪುತ್ರ! ಮಹಾಸತ್ತ್ವ! ನೀನು ಶತ್ರುಗಳಲ್ಲಿಯೂ ಕೃಪೆ ತೋರಿಸತಕ್ಕವನು; ಇಂಥವನು ಪ್ರೀತಿಪಾತ್ರಳಾದ ನನ್ನಲ್ಲಿ ಏಕೆ ನಿಷ್ಕರುಣಿಯಾದೆ? ಕಾಡಿನಲ್ಲಿ ಒಬ್ಬನೇ ಹೇಗೆ ನಡೆದುಹೋಗುತ್ತೀಯೆ? ನಿನಗೆ ಯಾರು ಆಯಾಸವನ್ನು ಪರಿಹರಿಸುತ್ತಾರೆ? ಸೇವೆಮಾಡುತ್ತಾರೆ? ನಾನು ಪತಿವ್ರತೆಯಾಗಿದ್ದರೆ ದೇವತೆಗಳು ನಿನಗೊಬ್ಬನಿಗೆ ಮಂಗಳವನ್ನುಂಟು ಮಾಡಲಿ—ನಾನು, ನನ್ನ ಮಗ, ಮಗಳು ಹಾಗಿರಲಿ!’ ಎಂದು ಶೋಕಿಸುತ್ತ ನಳನು ಹಿಂದೆ ತೋರಿಸಿದ್ದ ದಾರಿ ಹಿಡಿದು ಹೊರಟಳು; ದಾರಿಯಲ್ಲಿ ಅವಳನ್ನು ಹಾವಿನಿಂದ ರಕ್ಷಿಸಿದ ಒಬ್ಬ ಬೇಡನು ಅವಳಿಗೆ ಆಸೆಪಡಲು, ಅವನು ಅವಳ ಪತಿವ್ರತಾ ತೇಜಸ್ಸಿನಿಂದ ಸುಟ್ಟು ಬೂದಿಯಾದನು. ಆಮೇಲೆ ಅದೃಷ್ಟವಶಾತ್​ ಸಿಕ್ಕಿದ ಒಂದು ವರ್ತಕ ಪಡೆಯ ಜೊತೆಯಲ್ಲಿ ಸುಬಾಹುರಾಜನ ಊರಿಗೆ ಹೋದಳು. ಅಲ್ಲಿ ಮಹಡಿಯ ಮೇಲೆ ನಿಂತಿದ್ದ ರಾಜಪುತ್ರಿಯು ಅವಳ ಸೌಂದರ್ಯವನ್ನು ನೋಡಿ ಅವಳನ್ನು ಕರೆಸಿಕೊಂಡು ತನ್ನ ತಾಯಿಗೆ ಒಪ್ಪಿಸಿದಳು. ಅವಳು ತನ್ನ ವೃತ್ತಾಂತವನ್ನು ಕೇಳಲು, ದಮಯಂತಿಯು ತನ್ನ ಗಂಡನು ತನ್ನನ್ನು ಬಿಟ್ಟುಹೋದನೆಂದು ಮಾತ್ರ ಹೇಳಿದಳು. ಅತ್ತ ಭೀಮರಾಜನು ನಳನ ವೃತ್ತಾಂತವನ್ನು ತಿಳಿದು ಅವರನ್ನು ಹುಡುಕಲು ಎಲ್ಲಾ ಕಡೆಗೂ ಜನರನ್ನು ಕಳುಹಿಸಿದನು. ಅವರಲ್ಲಿ ಸುಷೇಣನೆಂಬ ಸಚಿವನು ಅಲ್ಲಿ ಇಲ್ಲಿ ಸುತ್ತುತ್ತಾ ಬ್ರಾಹ್ಮಣವೇಷದಲ್ಲಿ ಸುಬಾಹುವಿನ ಊರಿಗೆ ಬಂದನು. ಹೊಸಬರು ಯಾರುಯಾರು ಬರುತ್ತಾರೆಂದೇ ನೋಡುತ್ತಿದ್ದ ದಮಯಂತಿಯು ಅವನನ್ನು ನೋಡಿ ತನ್ನ ತಂದೆಯ ಮಂತ್ರಿಯೆಂದು ಗುರುತಿಸಿದಳು. ಅವನೂ ಅವಳನ್ನು ಗುರುತಿಸಿದನು. ರಾಣಿಯು ಅವನನ್ನು ಕರೆಸಿ ವಿಚಾರಮಾಡಲು ದಮಯಂತಿಯು ತನ್ನ ತಂಗಿಯ ಮಗಳೆಂದು ಗೊತ್ತಾಯಿತು. ಆಗ ಅವಳು ಗಂಡನಿಗೆ ಹೇಳಿ, ಅವಳನ್ನೂ ಸುಷೇಣನನ್ನೂ ರಥದಲ್ಲಿ ಸೇನೆಯೊಡನೆ ವಿದರ್ಭಕ್ಕೆ ಕಳುಹಿಸಿದಳು. ಅಲ್ಲಿ ದಮಯಂತಿಯು ಮಕ್ಕಳೊಡನೆಯೂ ತಂದೆಯೊಡನೆಯೂ ಇದ್ದು ಗಂಡನ ವರ್ತಮಾನವನ್ನು ತಿಳಿಯುವುದಕ್ಕೆ ಪ್ರಯತ್ನ ಮಾಡುತ್ತಿದ್ದಳು. ಅವಳ ತಂದೆಯು ಚಾರರನ್ನು ಗೊತ್ತುಮಾಡಿ ನಳನನ್ನು ಹುಡುಕಿಕೊಂಡು ಬರುವಂತೆ ಹೇಳಿದನು. ‘ಅವನಿಗೆ ಪಾಕಶಾಸ್ತ್ರವೂ ಅಶ್ವಶಾಸ್ತ್ರವೂ ಚೆನ್ನಾಗಿ ತಿಳಿಯುತ್ತದೆ; ಆದ್ದರಿಂದ ಅವನನ್ನು ಗುರುತಿಸಬಹುದು. ಅವನು ಇದ್ದಾನೆಂಬ ಸಂದೇಹ ಹುಟ್ಟುವ ಎಡೆಯಲ್ಲಿ

ಬಾಲಾಂ ವನೇ ಪ್ರಸುಪ್ತಾಂ ನೃಶಂಸ ಸಂತ್ಯಜ್ಯ ಕುಮುದಿನೀಕಾಂತಾಂ ।

ಪ್ರಾಪ್ಯೈವಾಂಬರಖಂಡಂ ಚಂದ್ರಾದೃಶ್ಯಃ ಕ್ವ ಯಾತೋಽಸಿ ॥

ಎಂಬ ಶ್ಲೋಕವನ್ನು ಹೇಳಿ’ ಎಂದು ಅಪ್ಪಣೆಮಾಡಿದನು.

ಅತ್ತ ನಳಮಹಾರಾಜನು ರಾತ್ರಿ ಕಾಡಿನಲ್ಲಿ ಅರ್ಧಬಟ್ಟೆ ಹೊದ್ದುಕೊಂಡು ಹೋಗುತ್ತಿರಲು ದಾರಿಯಲ್ಲಿ ಕಾಡುಕಿಚ್ಚನ್ನು ಕಂಡನು. ಅದರೊಳಗಿನಿಂದ ‘ಅಯ್ಯಾ ಮಹಾನುಭಾವ! ಕಾಡುಕಿಚ್ಚು ನನ್ನ ಹತ್ತಿರಕ್ಕೆ ಬರುತ್ತಿದೆ; ಅದಕ್ಕೆ ಸಿಕ್ಕಿ ಸತ್ತುಹೋದೇನು; ನನ್ನನ್ನು ಅತ್ತಲಾಗಿ ಬಿಡು!’ ಎಂಬ ಕೂಗು ಕೇಳಿತು. ಆ ಕಡೆ ನೋಡಲು ಅಲ್ಲಿ ಒಂದು ಹಾವು ಸುರುಳಿ ಸುತ್ತಿಕೊಂಡು ಬಿದ್ದಿತ್ತು. ಅದನ್ನು ಹೆಗಲ ಮೇಲೆ ಹೊತ್ತುಕೊಂಡು ಹೋಗುತ್ತಿರಲು ಅದು ‘ಇನ್ನು ಹತ್ತು ಹೆಜ್ಜೆಗಳನ್ನು ಎಣಿಸಿಕೊಂಡು ಹೋಗಿ ನನ್ನನ್ನು ಬಿಡು’ ಎಂದಿತು. ಅವನು ‘ಏಕಂ ದ್ವೇ ತ್ರೀಣಿ... ದಶ’ ಎನ್ನಲು ಅದು ಅವನನ್ನು ಹಣೆಯ ಹತ್ತಿರ ಕಚ್ಚಿತು. (‘ದಶ’ ಎಂದರೆ ‘ಕಚ್ಚು’ ಎಂದೂ ಅರ್ಥವಾಗುತ್ತದೆ.) ಅದರಿಂದ ಅವನ ತೋಳು ಮೋಟಾಯಿತು; ರೂಪು ಕಪ್ಪಾಯಿತು; ಅವನು ಕುರೂಪಿಯಾದನು. ಆಮೇಲೆ ಅದನ್ನು ಕೆಳಕ್ಕೆ ಇಳಿಸಿ ಅವನು ‘ನೀನು ಯಾರು? ಇದೇ ನೀನು ನನಗೆ ಮಾಡಿದ ಪ್ರತ್ಯುಪಕಾರ?’ ಎಂದು ಕೇಳಿದನು. ಅದು ‘ಅಯ್ಯಾ ರಾಜ! ನಾನು ಕಾರ್ಕೋಟಕನೆಂಬ ನಾಗರಾಜ; ನಾನು ಕಚ್ಚಿದ್ದು ನಿನ್ನ ಅನುಕೂಲಕ್ಕೋಸ್ಕರವೇ; ರೂಪು ಬದಲಾಯಿಸಿದರೆ ಅಜ್ಞಾತವಾಸದಲ್ಲಿದ್ದು ಕಾರ್ಯಸಿದ್ಧಿ ಮಾಡಿಕೊಳ್ಳುವುದಕ್ಕೆ ಸಹಾಯವಾಗುತ್ತದೆ. ಅಗ್ನಿಶೌಚವೆಂಬ ಈ ಧೋತ್ರದ ಜೊತೆಯನ್ನು ತೆಗೆದುಕೋ; ಇದನ್ನು ಹೊದ್ದುಕೊಂಡಾಗ ನಿನ್ನ ನಿಜರೂಪ ಬರುತ್ತದೆ’ ಎಂದಿತು. ನಳನು ಅದನ್ನು ತೆಗೆದುಕೊಂಡು ಕೋಶಲ ದೇಶಕ್ಕೆ ಬಂದು ಋತುಪರ್ಣ ರಾಜನಲ್ಲಿ ಅಡಿಗೆಯ ಕೆಲಸಕ್ಕೆ ನಿಂತನು. ಅವನು ಮಾಡುತ್ತಿದ್ದ ರುಚಿರುಚಿಯಾದ ಅಡಿಗೆಯಿಂದಲೂ ತನ್ನ ರಥವಿಜ್ಞಾನದಿಂದಲೂ ಪ್ರಸಿದ್ಧಿಗೆ ಬಂದನು; ಒಂದು ಸಾರಿ ವಿದರ್ಭ ದೇಶದ ಚಾರನೊಬ್ಬನು ಅಲ್ಲಿಗೆ ಬಂದಿರಲು, ಅಲ್ಲಿ ಪಾಕಶಾಸ್ತ್ರವನ್ನೂ ರಥಶಾಸ್ತ್ರವನ್ನೂ ಬಲ್ಲ ಮೋಟುತೋಳಿನ ಅಡಿಗೆಯವನೊಬ್ಬನು ಹೊಸದಾಗಿ ಬಂದಿದ್ದನೆಂದು ತಿಳಿಯಿತು. ಅವನು ನಳನೇ ಇರಬಹುದೆಂದು ಆ ಚಾರನು ರಾಜನ ಆಸ್ಥಾನದಲ್ಲಿ ಭೀಮರಾಜನು ಹೇಳಿಕೊಟ್ಟಿದ್ದ ಶ್ಲೋಕವನ್ನು ಹೇಳಿದನು. ಅದನ್ನು ಕೇಳಿದವರೆಲ್ಲಾ ಇದೊಂದು ಅರ್ಥವಿಲ್ಲದ ಐಲು ಮಾತು ಎಂದುಕೊಂಡರು. ಅಡಿಗೆಯವನ ರೂಪಿನಲ್ಲಿದ್ದ ನಳನು ಮಾತ್ರ

ಕ್ಷೀಣೋಂಬರೈಕದೇಶಂ ಚಂದ್ರಃ ಪ್ರಾಪ್ಯಾನ್ಯ ಮಂಡಲಂ ಪ್ರವಿಶನ್​ ।

ಕುಮುದಿನ್ಯಾ ಯದದೃಶ್ಯೋ ಜಾತಸ್ತತ್ಕಾ ನೃಶಂಸತಾ ತಸ್ಯ ॥

ಎಂಬ ಆರ್ಯೆಯನ್ನು ಹೇಳಿದನು. ಆ ಉತ್ತರವನ್ನು ಕೇಳಿ ‘ಅವನು ನಳನೇ ಇರಬೇಕು; ವಿಪತ್ತಿಗೆ ಸಿಕ್ಕಿ ರೂಪವ್ಯತ್ಯಾಸವಾಗಿದೆ’ ಎಂದುಕೊಂಡು ಚಾರನು ಅಲ್ಲಿಂದ ಹೊರಟುಹೋದನು. ದಮಯಂತಿಯು ಅದನ್ನೆಲ್ಲಾ ಕೇಳಿ ತಂದೆಗೆ “ಆತನೇ ಆರ್ಯಪುತ್ರ; ಅಡಿಗೆಯವನ ವೇಷದಲ್ಲಿದ್ದಾನೆ; ಇದರಲ್ಲಿ ಸಂದೇಹವಿಲ್ಲ; ಅವನನ್ನು ಕರೆಸುವುದಕ್ಕೆ ನಾನು ಒಂದು ಉಪಾಯವನ್ನು ಹೇಳುತ್ತೇನೆ; ಋತುಪರ್ಣರಾಜನಲ್ಲಿಗೆ ಒಬ್ಬ ದೂತನನ್ನು ಕಳುಹಿಸು; ಅವನು ಹೋಗಿ ‘ನಳಮಹಾರಾಜನು ಎಲ್ಲಿಯೋ ಹೊರಟುಹೋದ; ಅವನ ವರ್ತಮಾನವೇ ಇಲ್ಲವಾಗಿ, ನಾಳೆ ಬೆಳಗ್ಗೆ ದಮಯಂತಿಯ ಎರಡನೇ ಸ್ವಯಂವರವು ನಡೆಯುತ್ತದೆ; ಆದ್ದರಿಂದ ಇವೊತ್ತೇ ವಿದರ್ಭಕ್ಕೆ ಬರಬೇಕು’ ಎಂದು ಹೇಳಲಿ. ಅದನ್ನು ಕೇಳಿ ಅವನು ರಥವಿಜ್ಞಾನವನ್ನು ಬಲ್ಲ ಆರ್ಯಪುತ್ರನೊಡನೆ ಖಂಡಿತ ಇಲ್ಲಿಗೆ ಬರುತ್ತಾನೆ” ಎಂದು ಹೇಳಿದಳು. ಅದರಂತೆ ದೂತನು ಹೋಗಿ ಹೇಳಲು ಋತುಪರ್ಣನು ಹ್ರಸ್ವಬಾಹುವನ್ನು ಕರೆದು ‘ಅಯ್ಯಾ, ನಿನಗೆ ರಥವಿಜ್ಞಾನ ಗೊತ್ತು ಎಂದು ಹೇಳಿದ್ದೆಯಷ್ಟೆ! ನನ್ನನ್ನು ಇವೊತ್ತೇ ವಿದರ್ಭಕ್ಕೆ ಕರೆದುಕೊಂಡು ಹೋಗಬೇಕು!’ ಎಂದನು. ಅವನು ಆಗಲೆಂದು ಒಳ್ಳೆಯ ರಥಕ್ಕೆ ಉತ್ತಮವಾದ ಕುದುರೆಗಳನ್ನು ಹೂಡಿ ಸಿದ್ಧಪಡಿಸಿದನು. ‘ಈ ಸ್ವಯಂವರ ವಾರ್ತೆ ದಮಯಂತಿಯು ನನ್ನನ್ನು ಕರೆತರುವುದಕ್ಕೆ ಮಾಡಿದ ಉಪಾಯ; ಕನಸಿನಲ್ಲಿಯೂ ಅವಳು ಎರಡನೆಯ ಸ್ವಯಂವರವನ್ನು ಯೋಚಿಸಿಲ್ಲ’ ಎಂದುಕೊಂಡನು. ರಾಜನು ಕುಳಿತ ಕೂಡಲೆ ರಥವು ಗರುಡನಂತೆ ವೇಗವಾಗಿ ಹೊರಟಿತು. ಆ ವೇಗದಿಂದ ದಾರಿಯಲ್ಲಿ ಋತುಪರ್ಣನ ಉತ್ತರೀಯವು ಬಿದ್ದು ಹೋಗಲು ಅವನು ಸಾರಥಿಗೆ ರಥವನ್ನು ಸ್ವಲ್ಪ ನಿಲ್ಲಿಸೆಂದನು; ಅದನ್ನು ಕೇಳಿ ನಳನು ‘ರಾಜ! ನಿನ್ನ ಉತ್ತರೀಯವೆಲ್ಲಿ ನಾವೆಲ್ಲಿ! ಈಗಾಗಲೇ ನಿನ್ನ ರಥವು ಎಷ್ಟೋ ಯೋಜನ ಮುಂದಕ್ಕೆ ಬಂದುಬಿಟ್ಟಿದೆ!’ ಎಂದನು. ಋತುಪರ್ಣನು ‘ಅಯ್ಯಾ! ಈ ರಥವಿಜ್ಞಾನವನ್ನು ನನಗೆ ಕೊಡು; ನಾನು ನಿನಗೆ ಅಕ್ಷ ವಿಜ್ಞಾನವನ್ನು ಕೊಡುತ್ತೇನೆ; ಅದರಿಂದ ದಾಳಗಳು ನೀನು ಹೇಳಿದಂತೆ ಕೇಳುತ್ತವೆ; ಲೆಕ್ಕಾಚಾರ ತಿಳಿಯುತ್ತದೆ; ಈಗಲೇ ಅದನ್ನು ನಿನಗೆ ತೋರಿಸಿಕೊಡುತ್ತೇನೆ; ಇಲ್ಲಿ ಎದುರಿಗೆ ಕಾಣುತ್ತದಲ್ಲಾ ಆ ಮರದ ಎಲೆಗಳನ್ನೂ ಹಣ್ಣುಗಳನ್ನೂ ಹೇಳುತ್ತೇನೆ; ಅದನ್ನು ಎಣಿಸಿ ನೋಡಿಕೋ!’ ಎಂದು ಹೇಳಿದನು. ಒಂದು ಕೊಂಬೆಯನ್ನು ಎಣಿಸಿ ನೋಡಿದಾಗ ಅವನು ಹೇಳಿದಷ್ಟೇ ಎಲೆಗಳೂ ಹಣ್ಣುಗಳೂ ಇದ್ದವು. ಆಗ ನಳನು ಋತುಪರ್ಣನಿಗೆ ತನ್ನ ರಥವಿಜ್ಞಾನವನ್ನು ಕೊಟ್ಟು ಅವನಿಂದ ಅಕ್ಷವಿದ್ಯೆಯನ್ನು ತೆಗೆದುಕೊಂಡನು. ಅದು ತನಗೆ ಬಂತೇ ಇಲ್ಲವೇ ಎಂದು ಇನ್ನೊಂದು ಮರದಲ್ಲಿ ಪರೀಕ್ಷೆ ಮಾಡಿಕೊಂಡನು. ಅದು ಸರಿಯಾಗಿದ್ದು ಅವನಿಗೆ ಸಂತೋಷವಾಗಲು ಅವನ ದೇಹದಿಂದ ಕಪ್ಪಗಿದ್ದ ವ್ಯಕ್ತಿಯೊಬ್ಬನು ಹೊರಕ್ಕೆ ಬಂದನು. ‘ನೀನು ಯಾರು?’ ಎಂದು ಕೇಳಲು ಅವನು ‘ನಾನು ಕಲಿ; ದಮಯಂತಿಯು ನಿನ್ನನ್ನು ವರಿಸಿದಳೆಂಬ ಹೊಟ್ಟೆಯಕಿಚ್ಚಿನಿಂದ ನಿನ್ನನ್ನು ಹೊಕ್ಕಿದ್ದೆ; ಅದರಿಂದ ನೀನು ಜೂಜಿನಲ್ಲಿ ಎಲ್ಲವನ್ನೂ ಕಳೆದುಕೊಂಡೆ; ಆದ್ದರಿಂದಲೇ ಕಾರ್ಕೋಟಕನು ನಿನ್ನನ್ನು ಕಚ್ಚಿದಾಗ ನೀನು ಸುಡಲಿಲ್ಲ, ನಾನು ಸುಟ್ಟುಹೋದೆ; ಮತ್ತೊಬ್ಬನಿಗೆ ಅನ್ಯಾಯವಾಗಿ ಅಪಕಾರ ಮಾಡಿದರೆ ಒಳ್ಳೆಯದಾಗುತ್ತದೆಯೆ? ಆದ್ದರಿಂದ ನಾನು ಹೊರಟುಹೋಗುತ್ತೇನೆ’ ಎಂದು ಅಂತರ್ಧಾನನಾದನು. ಕೂಡಲೆ ನಳನಿಗೆ ಧರ್ಮಬುದ್ಧಿ ಬಂತು ತೇಜಸ್ಸು ಬಂತು; ಅವನು ಮೊದಲಿನಂತಾದನು. ರಥದ ಮೇಲೆ ಬಂದು ಕುಳಿತು ಅಂದೇ ವಿದರ್ಭಕ್ಕೆ ಋತುಪರ್ಣನನ್ನು ತಲುಪಿಸಿದನು. ಅವನನ್ನು ಕಂಡು ಎಲ್ಲರೂ ನಗುತ್ತ, ಬಂದದ್ದಕ್ಕೆ ಕಾರಣವನ್ನು ಕೇಳುವವರೇಯೆ! ಅವನ ರಥಧ್ವನಿಯನ್ನು ಕೇಳಿಯೇ ದಮಯಂತಿಯು ನಳನು ಬಂದಿದ್ದಾನೆಂದು ನಿಶ್ಚಯಿಸಿದಳು. ಸಂತೋಷದಿಂದ ಒಬ್ಬ ಚೇಟಿಯನ್ನು ಕರೆದು ಅವನನ್ನು ಪರೀಕ್ಷಿಸಿಕೊಂಡು ಬರುವುದಕ್ಕೆ ಕಳುಹಿಸಿದಳು. ಅವಳು ನೋಡಿಬಂದು ‘ಅಮ್ಮಾ! ಕೋಶಲರಾಜನು ನಿನ್ನ ಸ್ವಯಂವರ ವೃತ್ತಾಂತವನ್ನು ಕೇಳಿ ಬಂದಿದ್ದಾನಂತೆ; ಅವನ ಅಡಿಗೆಯವನಾದ ಹ್ರಸ್ವಬಾಹುವು ಅವನನ್ನು ಒಂದೇ ದಿನದಲ್ಲಿ ರಥದಿಂದ ಕರೆದುಕೊಂಡು ಬಂದನಂತೆ. ಅವನು ರಥವಿಜ್ಞಾನವನ್ನು ಬಲ್ಲವನಂತೆ; ಅಡಿಗೆಮನೆಗೆ ಹೋಗಿ ನಾನು ಅವನನ್ನು ನೋಡಿದೆ; ಅವನು ಕಪ್ಪು; ಕುರೂಪಿ; ಆದರೂ ಅವನ ಪ್ರಭಾವ ಅಸಾಧ್ಯವಾಗಿದೆ; ಪಾತ್ರೆಯಲ್ಲಿ ಕೈ ಇಟ್ಟರೆ ನೀರು ಉಕ್ಕಿಬರುತ್ತದೆ. ಸೌದೆಗಳು ಬೆಂಕಿ ತೋರಿಸದೆ ತಾವೇ ಹತ್ತಿಕೊಂಡು ಉರಿಯುತ್ತವೆ. ಒಂದು ಕ್ಷಣದಲ್ಲಿ ಸೊಗಸಾದ ಅಡಿಗೆಗಳು ಆಗಿಬಿಡುತ್ತವೆ; ಇದು ಪರಮಾಶ್ಚರ್ಯವಾಗಿದೆ; ಇದನ್ನು ಕಣ್ಣಾರೆ ಕಂಡುಬಂದೆ!’ ಎಂದಳು. ದಮಯಂತಿಯು ‘ಅಗ್ನಿ ವರುಣರು ವಶರಾಗಿ ಅಡಿಗೆಯನ್ನೂ ರಥವಿದ್ಯಾ ರಹಸ್ಯವನ್ನೂ ಬಲ್ಲವನು ಆರ್ಯಪುತ್ರನೇಯೆ; ನನ್ನ ವಿರಹದ ವ್ಯಥೆಯಿಂದ ರೂಪು ಬದಲಾಯಿಸಿರಬೇಕು. ಇದನ್ನು ಇನ್ನೂ ನಿಶ್ಚಯಮಾಡಿಕೊಳ್ಳುತ್ತೇನೆ’ ಎಂದು ಚೇಟಿಯೊಡನೆ ತನ್ನ ಮಕ್ಕಳನ್ನು ಅವನ ಹತ್ತಿರಕ್ಕೆ ಕಳುಹಿಸಿದಳು. ಅವನು ಅವುಗಳನ್ನು ತುಂಬಹೊತ್ತು ತನ್ನ ತೊಡೆಯ ಮೇಲೆ ಕೂರಿಸಿಕೊಂಡು ಸುಮ್ಮನೆ ಧಾರಾಕಾರವಾಗಿ ಕಣ್ಣೀರಿಡುತ್ತಿದ್ದನು. ‘ತಮ್ಮ ಅಜ್ಜನ ಮನೆಯಲ್ಲಿರುವ ನನ್ನ ಮಕ್ಕಳೂ ಹೀಗೆಯೇ ಇದ್ದಾರೆ; ಅವರನ್ನು ನೆನಸಿಕೊಂಡು ನನಗೆ ದುಃಖವಾಯಿತು’ ಎಂದು ಚೇಟಿಗೆ ಹೇಳಿದನು. ಇದನ್ನು ಕೇಳಿ ದಮಯಂತಿಗೆ ಪೂರ್ತಿಯಾಗಿ ನಂಬಿಕೆಯುಂಟಾಯಿತು. ಮರುದಿನ ಬೆಳಗ್ಗೆ ಮತ್ತೊಬ್ಬ ಚೇಟಿಯನ್ನು ಅವನಲ್ಲಿಗೆ ಕಳುಹಿಸಿ “ಅಯ್ಯಾ! ತೊವ್ವೆ ಮಾಡುವುದರಲ್ಲಿ ನಿನಗೆ ಸಮನಿಲ್ಲವೆಂದು ಹೇಳುತ್ತಾರೆ; ಆದ್ದರಿಂದ ನೀನು ಬಂದು ಅದನ್ನು ಮಾಡುತ್ತೀಯಾ? ಎಂದು ನಮ್ಮ ರಾಜಪುತ್ರಿಯು ಕೇಳುತ್ತಾಳೆ” ಎಂದು ಹೇಳಿಸಿದಳು. ಅವನು ಆಗಬಹುದೆಂದು ಋತುಪರ್ಣನ ಅನುಜ್ಞೆ ಪಡೆದು ದಮಯಂತಿ ಇದ್ದೆಡೆಗೆ ಹೋದನು. ಅವಳು ಅವನನ್ನು ನೋಡಿದಕೂಡಲೆ “ನೀನು ಅಡಿಗೆಯವನ ವೇಷದಲ್ಲಿರುವ ನಳಮಹಾರಾಜನಲ್ಲವೆ? ನಿಜವಾಗಿ ಹೇಳಿಬಿಡು! ಚಿಂತಾಸಾಗರದಲ್ಲಿ ಮುಳುಗಿರುವ ನನ್ನನ್ನು ಪಾರುಗಾಣಿಸು!” ಎಂದು ಬೇಡಿಕೊಂಡಳು. ಅವನಿಗೆ ಆ ಮಾತನ್ನು ಕೇಳಿ ಪ್ರೀತಿ ಹರ್ಷ ದುಃಖ ನಾಚಿಕೆ ಎಲ್ಲವೂ ಏಕಕಾಲದಲ್ಲಿ ಉಕ್ಕಿಬಂದವು. ಕಣ್ಣೀರು ಹಾಕುತ್ತ, ಸೆರೆಬಿಗಿದು ಬಂದಿರಲು, ಒಂದು ಪಕ್ಕಕ್ಕೆ ಮುಖ ತಿರುಗಿಸಿಕೊಂಡು ‘ಹೌದು; ನಿಜ; ಸಿಡಿಲಿನಂತೆ ಕಠೋರನಾದ ಆ ಪಾಪಿ ನಳನೇ ನಾನು! ಬುದ್ಧಿವ್ಯಾಮೋಹದಿಂದ ನಿನ್ನನ್ನು ಹೀಗೆ ಸಂಕಟಪಡಿಸಿದೆ!’ ಎಂದನು. ದಮಯಂತಿಯು ‘ಹಾಗಾದರೆ ನಿನ್ನ ರೂಪವೇಕೆ ಹೀಗಾಗಿದೆ?’ ಎಂದು ಕೇಳಿದಳು. ಆಗ ನಳನು ಕಾರ್ಕೋಟಕನಿಂದ ಮೊದಲು ಮಾಡಿಕೊಂಡು ಕಲಿ ಬಿಟ್ಟುಹೋದದ್ದರವರೆಗಿನ ತನ್ನ ವೃತ್ತಾಂತವನ್ನೆಲ್ಲಾ ಹೇಳಿ ಅಗ್ನಿಶೌಚವನ್ನು ಧರಿಸಿದನು. ತನ್ನ ರೂಪು ತನಗೆ ಬಂತು. ಅದನ್ನು ನೋಡಿದ ದಮಯಂತಿಯ ಮುಖಕಮಲ ಅರಳಿತು; ಆನಂದಾಶ್ರುಗಳು ಸುರಿದವು; ಹೇಳಲಾರದಂಥ ಹರ್ಷವಾಯಿತು; ಪರಿಜನರಿಂದ ಈ ಸಮಾಚಾರವನ್ನು ಕೇಳಿಬಂದ ಭೀಮರಾಜನು ಅಳಿಯನನ್ನೂ ಮಗಳನ್ನೂ ಅಭಿನಂದಿಸಿ ದೊಡ್ಡ ಉತ್ಸವವನ್ನು ನಡೆಸಿದನು. ಋತುಪರ್ಣನು ನಳನಿಗೆ ತಕ್ಕ ಮರ್ಯಾದೆ ಮಾಡಿ ತನ್ನ ಊರಿಗೆ ಹೋದನು. ಕೆಲವು ದಿನಗಳಲ್ಲಿಯೇ ನಳನು ತನ್ನ ಮಾವನ ಸೇನೆಯನ್ನು ತೆಗೆದುಕೊಂಡು ಹೋಗಿ ಪುಷ್ಕರನನ್ನು ಜೂಜಿನಲ್ಲಿ ಸೋಲಿಸಿದನು. ಅವನ ದೇಹದಿಂದ ದ್ವಾಪರನು ಹೊರಟು ಹೋಗಿದ್ದರಿಂದ ಅವನು ವಿನೀತನಾಗಿದ್ದನು; ನಳನು ಅವನಿಗೆ ಅವನ ಪಾಲನ್ನು ಕೊಟ್ಟು ತಾನು ಎಂದಿನಂತೆ ದಮಯಂತಿಯೊಡನೆ ಸುಖವಾಗಿ ರಾಜ್ಯವಾಳಿಕೊಂಡಿದ್ದನು.

ಸುಮನನು ಈ ಕಥೆಯನ್ನು ಹೇಳಿ, ಬಂಧುಮತಿಯನ್ನು ಕುರಿತು “ಅಮ್ಮಾ! ಮಹಾತ್ಮರು ದುಃಖವನ್ನು ಸಹಿಸಿಕೊಂಡಿದ್ದು ಆಮೇಲೆ ಶುಭವನ್ನು ಪಡೆಯುತ್ತಾರೆ. ಸೂರ್ಯಾದಿಗಳೂ ಅಸ್ತವನ್ನು ಅನುಭವಿಸಿ ತಾನೇ ಉದಯವನ್ನು ಪಡೆಯುವುದು! ಆದ್ದರಿಂದ ನೀನೂ ಧೈರ್ಯದಿಂದಿದ್ದರೆ ನಿನ್ನ ಪತಿಯನ್ನು ಶೀಘ್ರದಲ್ಲಿಯೇ ಪಡೆಯುವೆ!” ಎಂದನು.

ಇದಾದ ಸ್ವಲ್ಪ ದಿನಗಳಲ್ಲಿಯೇ ಮಹೀಪಾಲನು ತಾಯಿತಂದೆಗಳೊಡನೆ ಬಂದನು. ಬಂಧುಮತಿಗೆ ಸಮುದ್ರವು ಪೂರ್ಣಚಂದ್ರನನ್ನು ಕಂಡಂತಾಯಿತು. ಅವರೆಲ್ಲರೊಡನೆಯೂ ಮಹೀಪಾಲರಾಜನು ಸುಖವಾಗಿದ್ದನು.

ನರವಾಹನದತ್ತನು ಈ ಅನುರಾಗರಮ್ಯವೂ ಅನುಪಮವೂ ಆದ ಕಥೆಯನ್ನು ಮರುಭೂತಿಯಿಂದ ಕೇಳಿ ತುಂಬ ಸಂತೋಷಪಟ್ಟನು.

ಅಲಂಕಾರವತೀಲಂಬಕ ಮುಗಿಯಿತು.

ಶ್ರೀರಸ್ತು





## ೧೦. ಶಕ್ತಿಯಶೋಲಂಬಕ


ಅವಾರಣೀಯಂ ರಿಪುಭಿರ್ವಾರಣೀಯಂ ಕರಂ ನುಮಃ ।

ಹೇರಂಬಸ್ಯ ಸಸಿಂದೂರಮಸಿಂದೂರ ಮಘಚ್ಛಿದಂ ॥

ಪಾಯಾದ್ವಃ ಪುರದಾಹಾಯ ಶಂಭೋಃ ಸಂದಧತಃ ಶರಂ ।

ಸಮಂವ್ಯಗ್ರೇಷು ನೇತ್ರೇಷು ತೃತೀಯಮಧಿಕಂ ಸ್ಫುರತ್​ ॥

ರಕ್ತಾರುಣಾನೃಸಿಂಹಸ್ಯ ಕುಟಿಲಾ ವಿದ್ವಿಷೋ ವಧೇ ।

ನಖಶ್ರೇಣೀಚ ದೃಷ್ಟಿಶ್ಚ ನಿಹಂತು ದುರಿತಾನಿ ವಃ ॥

ನ ರವಾಹನದತ್ತನು ಒಂದು ದಿನ ತನ್ನ ತಂದೆಯ ಆಸ್ಥಾನದಲ್ಲಿದ್ದಾಗ ಅಲ್ಲಿಗೆ ಆವೂರಿನ ವಾಸಿಯಾದ ರತ್ನದತ್ತನೆಂಬ ವರ್ತಕನು ಬಂದು ‘ದೇವ! ಈ ಊರಿನಲ್ಲಿ ವಸುಧರನೆಂಬ ಭಾರಹೊತ್ತು ಜೀವಿಸುವ ದರಿದ್ರನಿದ್ದಾನೆ; ಇದ್ದಕ್ಕಿದ್ದಹಾಗೆಯೇ ಅವನು ತಿಂದು ಉಂಡು ಕೊಟ್ಟು ಮಾಡುವ ಹಾಗಾದನು. ನಾನು ಕುತೂಹಲದಿಂದ ಅವನ ಮನೆಗೆ ಹೋಗಿ ಅವನಿಗೆ ತಿಂಡಿತೀರ್ಥಮದ್ಯಗಳನ್ನು ಕೊಟ್ಟು ಮತ್ತನಾಗಿದ್ದಾಗ ಕೇಳಲು ಅವನು ‘ನನಗೆ ಅರಮನೆಯ ಬಾಗಿಲ ಹತ್ತಿರ ಒಂದು ಚಿನ್ನದ ಕಡಗ ಸಿಕ್ಕಿತು; ಅದರಿಂದ ಒಂದು ರತ್ನವನ್ನು ಕಿತ್ತು ಹಿರಣ್ಯಗುಪ್ತನಿಗೆ ಮಾರಿದೆ; ಅವನು ಒಂದು ಲಕ್ಷ ದೀನಾರಗಳನ್ನು ಕೊಟ್ಟನು. ಅದರಿಂದ ನಾನು ಸುಖವಾಗಿದ್ದೇನೆ’ ಎಂದು ಆ ಕಡಗವನ್ನು ತೋರಿಸಿದನು. ಅದರಲ್ಲಿ ತಮ್ಮ ನಾಮಾಂಕಿತವಿದೆ “ಎಂದನು. ಇದನ್ನು ಕೇಳಿ ವತ್ಸೇಶ್ವರನು ಆ ಭಾರಿಕ ವರ್ತಕ ಇಬ್ಬರನ್ನೂ ಅಲ್ಲಿಗೆ ಕರೆಸಿದನು. ಕಡಗವನ್ನು ನೋಡಿದಮೇಲೆ, ‘ಅಹಾ! ಊರು ತಿರುಗುವುದಕ್ಕೆ ಹೋಗಿದ್ದಾಗ ಇದು ಎಲ್ಲೋ ನನ್ನ ಕೈಯಿಂದ ಬಿದ್ದುಹೋಗಿದೆ’ ಎಂದುಕೊಂಡನು. ‘ರಾಜನ ಹೆಸರು ಇರುವ ಕಡಗವನ್ನು ನೀನು ಹೇಗೆ ತೆಗೆದುಕೊಂಡು ಹೋದೆ?’ ಎಂದು ಸಭಿಕರು ಭಾರಿಕನನ್ನು ಕೇಳಿದರು. ಅವನು ‘ಸ್ವಾಮಿ! ನಾನು ಭಾರಜೀವಿ; ನನಗೆ ಅಕ್ಷರವೇನು ಗೊತ್ತು? ಬಡತನದಲ್ಲಿ ಬಳಲುತ್ತಿದ್ದ ನನಗೆ ಇದು ಸಿಕ್ಕಿತು; ಎತ್ತಿಕೊಂಡೆ’ ಎಂದನು. ವರ್ತಕನನ್ನು ಕೇಳಲು ಅವನು ‘ಆ ರತ್ನಕ್ಕೆ ತಕ್ಕ ಬೆಲೆಯನ್ನು ಕೊಟ್ಟು ನಾನು ಕೊಂಡುಕೊಂಡೆ. ಅದು ಮಹಾರಾಜರದೆಂಬುವುದಕ್ಕೆ ಯಾವ ಗುರುತೂ ಇಲ್ಲ; ಬೆಲೆಯಲ್ಲಿ ಅವನು ಐದು ಸಾವಿರವನ್ನು ತೆಗೆದುಕೊಂಡು ಹೋಗಿದ್ದಾನೆ. ಮಿಕ್ಕದ್ದು ನನ್ನಲ್ಲಿದೆ’ ಎಂದನು. ಅಲ್ಲಿದ್ದ ಯೌಗಂಧರಾಯಣನು ‘ಇದರಲ್ಲಿ ಯಾರದ್ದೂ ತಪ್ಪಿಲ್ಲ; ಭಾರಿಕನು ಇದನ್ನೇನು ಕದಿಯಲಿಲ್ಲ; ಯಾರೋ ಬೀಳಿಸಿದ್ದನ್ನು ತೆಗೆದುಕೊಂಡನು; ಈ ವರ್ತಕನು ಅದಕ್ಕೆ ಸರಿಯಾದ ಬೆಲೆಯನ್ನು ಕೊಟ್ಟು ಕೊಂಡಿದ್ದಾನೆ; ಆದ್ದರಿಂದ ಅವನನ್ನೂ ಆಕ್ಷೇಪಿಸುವಂತಿಲ್ಲ!’ ಎಂದನು. ಮಹಾಮಂತ್ರಿಯ ಮಾತು ವತ್ಸರಾಜನಿಗೆ ಒಪ್ಪಿತು. ಆದ್ದರಿಂದ ಭಾರಿಕನು ತೆಗೆದುಕೊಂಡಿದ್ದ ಐದು ಸಹಸ್ರವನ್ನು ಹಿರಣ್ಯಗುಪ್ತನಿಗೆ ಕೊಟ್ಟು ಅವನು ಕೊಂಡಿದ್ದ ರತ್ನವನ್ನು ತೆಗೆದುಕೊಂಡನು; ಭಾರಿಕನಿಂದ ಕಡಗವನ್ನು ತೆಗೆದುಕೊಂಡು ಅವನನ್ನು ಬಿಟ್ಟುಬಿಟ್ಟನು. ಅವನಿಗೆ ಐದು ಸಾವಿರ ದಕ್ಕಿದ್ದು ಅಷ್ಟೇ ಲಾಭವಾಯಿತು; ಮತ್ತಾವ ಭಯವೂ ಇಲ್ಲದೆ ಮನೆಗೆ ಹೋದನು. ರತ್ನದತ್ತನು ವಿಶ್ವಾಸಘಾತುಕ, ಪಾಪಿ ಎನ್ನಿಸಿದರೂ ರಾಜನು ಅವನಿಂದ ಎಂದಾದರೂ ಏನಾದರೂ ಕೆಲಸವಾಗಬೇಕಾದೀತೆಂದು ಯೋಚಿಸಿ ಅವನನ್ನು ಮರ್ಯಾದೆಯಿಂದ ಕಳುಹಿಸಿದನು. ಎಲ್ಲರೂ ಹೊರಟುಹೋದಮೇಲೆ ವಸಂತಕನು ರಾಜನ ಹತ್ತಿರಕ್ಕೆ ಬಂದು” ಆಹಾ! ದೈವಾನುಗ್ರಹವಿಲ್ಲದವರಿಗೆ ಸಿಕ್ಕಿದ ಐಶ್ವರ್ಯವೂ ಓಡಿಹೋಗುತ್ತದೆ! ಭದ್ರಘಟ ವೃತ್ತಾಂತವೂ ಈ ಭಾರಿಕನ ವೃತ್ತಾಂತದ ಹಾಗೆಯೇ!" ಎಂದು ಆ ಕಥೆಯನ್ನು ಹೇಳಿದನು: -





ಶುಭದತ್ತನು ಭದ್ರಘಟವನ್ನು ಕಳೆದುಕೊಂಡ ಕಥೆ


ಹಿಂದೆ ಪಾಟಲೀಪುತ್ರ ನಗರದಲ್ಲಿ ಶುಭದತ್ತನೆಂಬವನಿದ್ದನು; ಅವನು ನಿತ್ಯವೂ ಕಾಡಿನಿಂದ ಒಂದು ಹೊರೆ ಸೌದೆ ತಂದು ಮಾರಿ ಸಂಸಾರ ನಡೆಸುತ್ತಿದ್ದನು. ಒಂದು ಸಾರಿ ಕಾಡಿನೊಳಕ್ಕೆ ಬಹುದೂರ ಹೋದಾಗ ದೈವವಶಾತ್​ ಅಲ್ಲಿ ದಿವ್ಯಾಭರಣಭೂಷಿತರಾದ ನಾಲ್ವರು ಯಕ್ಷರನ್ನು ಕಂಡನು. ಅವರು ಅವನನ್ನು ಪ್ರೀತಿಯಿಂದ ಮಾತನಾಡಿಸಿ, ಹೆದರಿಕೆಯನ್ನು ದೂರಮಾಡಿ, ಅವನ ಬಡತನವನ್ನು ನೋಡಿ ಮರುಕಪಟ್ಟು, ‘ಅಯ್ಯಾ! ನೀನು ಇಲ್ಲಿ ನಮ್ಮ ಹತ್ತಿರ ಕೆಲಸಮಾಡಿಕೊಂಡಿರುತ್ತೀಯಾ? ನಿನ್ನ ಸಂಸಾರ ಕಷ್ಟವಿಲ್ಲದೆ ನಡೆದುಕೊಂಡು ಹೋಗುವಂತೆ ನಾವು ನೋಡಿಕೊಳ್ಳುತ್ತೇವೆ’ ಎಂದರು. ಅವನು ಒಪ್ಪಿ ಅವರ ಸ್ನಾನಪಾನಾದಿಗಳಿಗೆ ಬೇಕಾದ ಅನುಕೂಲ ಮಾಡಿಕೊಟ್ಟನು. ಊಟದ ಹೊತ್ತು ಬರಲು ಅವರು ‘ಆ ಭದ್ರಘಟದಿಂದ* ದಿಂದ ನಮಗೆ ಬಡಿಸು’ ಎಂದರು. ಅದು ಬರಿಯ ಪಾತ್ರೆ; ಆದ್ದರಿಂದ ಅವನು ಅನುಮಾನಿಸುತ್ತ ನಿಂತಿರಲು ಅವರು ‘ಏಕೆ ತಡ? ಪಾತ್ರೆಯೊಳಗೆ ಕೈಹಾಕಿದರೆ ಬೇಕಾದದ್ದು ದೊರೆಯುತ್ತದೆ’ ಎಂದರು. ಅದರಂತೆ ಅವನು ಅವರಿಗೆ ಬೇಕಾದದ್ದನ್ನು ಬಡಿಸಿ ತಾನೂ ಊಟ ಮಾಡಿದನು. ಹೀಗೆಯೇ ಭಯಭಕ್ತಿಗಳಿಂದ ಅವರನ್ನು ಒಂದು ತಿಂಗಳು ಸೇವಿಸುತ್ತಿರಲು ಅವರು ಸಂತುಷ್ಟರಾಗಿ ‘ನಿನಗೇನು ಬೇಕು?’ ಎಂದು ಕೇಳಿದರು. ಅವನು ಆ ಭದ್ರಘಟವನ್ನೇ ಕೇಳಿದನು. ಅವರು ‘ಇದನ್ನು ಕಾಪಾಡಿಕೊಳ್ಳುವುದು ಕಷ್ಟ; ಅದೇನಾದರೂ ಒಡೆದುಹೋದರೆ ಓಡಿಹೋಗಿಬಿಡುತ್ತದೆ; ಆದ್ದರಿಂದ ಇನ್ನೇನಾದರೂ ವರವನ್ನು ಕೇಳು' ಎಂದರು. ಅವನು ಅದೇ ಬೇಕೆಂದನು; ಅವರು ಕೊಟ್ಟರು; ಅವನು ಅದನ್ನು ಮನೆಗೆ ತಂದು ಅದರಿಂದ ಬೇಕಾದದ್ದನ್ನು ಪಡೆದುಕೊಂಡು ಪ್ರತ್ಯೇಕವಾಗಿದ್ದರೆ ಗೊತ್ತಾಗಿಹೋದೀತೆಂದು ಮಿಕ್ಕ ಭಾಂಡಗಳ ಮಧ್ಯೆ ಇಟ್ಟಿರುತ್ತಿದ್ದನು. ಒಂದು ಸಲ ಅವನು ಕುಡಿದು ಮತ್ತನಾಗಿದ್ದಾಗ ನೆಂಟರಿಷ್ಟರು ಇಷ್ಟೆಲ್ಲಾ ಸಂಪತ್ತು ನಿನಗೆ ಹೇಗೆ ಬಂತು? ಎಂದು ಕೇಳಲು ಅವನು ಕೇಳಿದ್ದನ್ನು ಕೊಡುವ ಪಾತ್ರೆಯ ವಿಚಾರವನ್ನು ಹೇಳಿಬಿಟ್ಟದ್ದಲ್ಲದೆ ಅದನ್ನು ಹೆಗಲಮೇಲೆ ಹೊತ್ತುಕೊಂಡು ಕುಣಿಯುವುದಕ್ಕೆ ಮೊದಲುಮಾಡಿದನು. ಮದೋದ್ರೇಕದಲ್ಲಿ ಅದು ಕೆಳಗೆ ಬಿದ್ದು ಚೂರುಚೂರಾಯಿತು. ಕೂಡಲೆ ಚೂರೆಲ್ಲಾ ಕೂಡಿಕೊಂಡು ಅದು ಎಲ್ಲಿಗೋ ಹೊರಟುಹೋಯಿತು. ಅವನು ಮೊದಲಿನಂತೆಯೇ ಆದನು.

ಈ ಕಥೆಯನ್ನು ಕೇಳಿ ವತ್ಸರಾಜನು ಸ್ನಾನಕ್ಕೆ ಎದ್ದನು; ನರವಾಹನದತ್ತನೂ ಸ್ನಾನಾದಿಗಳನ್ನು ತೀರಿಸಿಕೊಂಡು ತನ್ನ ಮನೆಗೆ ಹೋದನು; ಅಂದಿನ ರಾತ್ರಿ ಅವನು ಒಬ್ಬನೇ ಮಲಗಿರಲು ಮರುಭೂತಿಯು ‘ದೇವ! ಇದೇನು ಇಂದು ಅಂತಃಪುರಕ್ಕೆ ಹೇಳಿಕಳುಹಿಸಲಿಲ್ಲ; ನಿದ್ರೆಯೂ ಬರುತ್ತಿಲ್ಲ; ಯಾರಾದರೂ ವೇಶ್ಯೆಯರಲ್ಲಿ ಆಸಕ್ತಿಯೇನು? ಅವರಲ್ಲಿ ಎಂದಿಗೂ ಸದ್ಭಾವನೆ ಇರುವುದಿಲ್ಲ!’ ಎಂದು ಆ ಕಥೆಯನ್ನು ಹೇಳಿದನು:-


### ಈಶ್ವರವರ್ಮ ಮತ್ತು ಸುಂದರಿ - ಇವರ ಕಥೆ


ಚಿತ್ರಕೂಟನಗರದಲ್ಲಿ ರತ್ನವರ್ಮನೆಂಬ ಐಶ್ವರ್ಯವಂತನಾದ ವರ್ತಕನಿದ್ದನು. ಅವನಿಗೆ ಈಶ್ವರವರ್ಮನೆಂಬ ಮಗನಾದನು. ಅವನಿಗೆ ಯೌವನ ಬರಲು ರತ್ನವರ್ಮನು ‘ನನಗೆ ಇರುವವನು ಇವನೊಬ್ಬ ಮಗ; ಇವನು ಯಾವಳಾದರೂ ಸೂಳೆಯ ಬಲೆಗೆ ಬಿದ್ದಾನು; ಆದ್ದರಿಂದ ಒಬ್ಬ ಕುಂಟಣಿಯಿಂದ ಇವನಿಗೆ ಶಿಕ್ಷಣ ಕೊಡಿಸಿ ವೇಶ್ಯೆಯರು ಅವನನ್ನು ವಂಚಿಸದ ಹಾಗೆ ಮಾಡುತ್ತೇನೆ!’ ಎಂದುಕೊಂಡು ಅವನನ್ನು ಯಮಜಿಹ್ವೆಯೆಂಬ ಕುಂಟಣಿಯ ಮನೆಗೆ ಕಳುಹಿಸಿದನು. ಅದಕ್ಕೆ ಒಂದು ಸಾವಿರ ದೀನಾರಗಳನ್ನು ಸಂಭಾವನೆಯಾಗಿ ಗೊತ್ತುಮಾಡಿದನು. ಅವಳು ಅವನನ್ನು ಒಂದು ವರ್ಷ ತನ್ನ ಮನೆಯಲ್ಲಿಟ್ಟುಕೊಂಡಿದ್ದು ವೇಶ್ಯಾವಿದ್ಯೆಯಲ್ಲಿ ಪರಿಣತನನ್ನಾಗಿ ಮಾಡಿ ಕಳುಹಿಸಿದಳು. ಆಮೇಲೆ ಅವನು ತಂದೆಯಿಂದ ಐದುಕೋಟಿಯನ್ನು ಬಂಡವಾಳವಾಗಿ ತೆಗೆದುಕೊಂಡು ವರ್ತಕಪಡೆಯೊಡನೆ ಸ್ವರ್ಣದ್ವೀಪಕ್ಕೆ ಹೊರಟು ದಾರಿಯಲ್ಲಿ ಕಾಂಚನಪುರಕ್ಕೆ ಬಂದನು. ಆ ಊರಿನ ದೇವಸ್ಥಾನದಲ್ಲಿ ಸುಂದರಿ ಎಂಬ ನರ್ತಕಿಯು ನರ್ತನಮಾಡುತ್ತಿರಲು ಅವಳ ರೂಪಿನಲ್ಲಿ ಮರುಳಾದನು. ಕುಂಟಣಿಯು ಕೊಟ್ಟ ಶಿಕ್ಷಣವು ಎಲ್ಲಿಯೋ ಹೋಯಿತು! ಹಣಕಾಸನ್ನೂ ಸರಕನ್ನೂ ತನ್ನ ಮನೆಯಲ್ಲಿಟ್ಟು ಅವನು ಅವಳ ಮನೆಗೆ ಹೋದನು. ಅಲ್ಲಿ ಮಕರಕಟಿ ಎಂಬ ಅವಳ ತಾಯಿಯು ಅವನನ್ನು ತುಂಬ ಉಪಚಾರಮಾಡಿ ಮಗಳ ಹತ್ತಿರಕ್ಕೆ ಕಳುಹಿಸಿಕೊಟ್ಟಳು. ಅವಳು ಬಹಳ ಚತುರೆ; ತುಂಬ ಅನುರಾಗವನ್ನು ತೋರಿಸಿದಳು. ಅವನನ್ನು ಎಡೆಬಿಡದೆ ಇದ್ದಳು. ಅಂದು ಕಳೆಯಿತು; ಆದರೆ ಮರುದಿನವೂ ಅವನು ಹೋಗಲಾಗಲಿಲ್ಲ. ಈ ಎರಡು ದಿನಕ್ಕೆ ಅವನು ಅವಳಿಗೆ ಇಪ್ಪತ್ತೈದು ಲಕ್ಷ ಬೆಲೆಬಾಳುವಷ್ಟು ಚಿನ್ನರನ್ನಗಳನ್ನು ಕೊಟ್ಟನು. ಅವಳು ‘ನನಗೆ ಹಣಕ್ಕೇನೂ ಕಡಮೆ ಇಲ್ಲ; ಆದರೆ ನಿಮ್ಮಂಥವರು ಬೇಕಾಗಿತ್ತು; ಅಂಥವರನ್ನು ಸಂಪಾದಿಸಿದಮೇಲೆ ಮಿಕ್ಕದ್ದನ್ನು ಕಟ್ಟಿಕೊಂಡೇನು?’ ಎಂದು ಮುಂತಾಗಿ ಉಪಚಾರದ ಮಾತುಗಳಾಡುತ್ತ ಅದನ್ನೆಲ್ಲಾ ಸಂಗ್ರಹಿಸಿದಳು. ಅವಳ ನೃತ್ಯಗೀತಾದಿಗಳಲ್ಲಿ ಆಸಕ್ತನಾಗಿರುತ್ತ ಅವನು ಎರಡು ತಿಂಗಳನ್ನು ಕಳೆದನು. ಅಷ್ಟರಲ್ಲಿ ಎರಡು ಕೋಟಿ ಹಣವು ಸುಂದರಿಯ ಪಾಲಾಗಿತ್ತು. ಆಗ ಅವನ ಸ್ನೇಹಿತನಾದ ಅರ್ಥದತ್ತನು ಬಂದು ‘ಅಯ್ಯಾ! ನೀನು ಅಷ್ಟು ಕಷ್ಟಪಟ್ಟು ಕುಂಟಣೀ ವಿದ್ಯೆಯನ್ನು ಕಲಿತರೂ ಅದೆಲ್ಲಾ ವ್ಯರ್ಥವಾಯಿತು. ನಿನ್ನ ಹಣವನ್ನೆಲ್ಲಾ ಇಲ್ಲಿಯೇ ಕಳೆದುಕೊಂಡು ಬಿಡುತ್ತೀಯೆ; ಆದ್ದರಿಂದ ಈಗಲಾದರೂ ಹೊರಟುಹೋಗಿಬಿಡೋಣ; ನಿಮ್ಮ ತಂದೆಗೆ ಇದು ತಿಳಿದರೆ ಸುಮ್ಮನೆ ಇರುತ್ತಾನೆಯೇ?’ ಎಂದು ಕೇಳಿದನು. ಅವನು ‘ಸೂಳೆಯರನ್ನು ನಂಬಬಾರದು; ನಿಜ; ಆದರೆ ಸುಂದರಿ ಅಂಥವಳಲ್ಲ; ಒಂದು ಕ್ಷಣ ನನ್ನನ್ನು ಕಾಣದಿದ್ದರೂ ಪ್ರಾಣ ಬಿಟ್ಟುಬಿಡುತ್ತಾಳೆ; ಆದ್ದರಿಂದ ಹೋಗಲೇಬೇಕಾದರೆ ಅವಳಿಗೆ ಹೇಳಿಬಿಟ್ಟು ಹೋಗೋಣ’ ಎಂದನು. ಅರ್ಥದತ್ತನು ಅದರಂತೆ ಸುಂದರಿಯನ್ನೂ ಅವಳ ತಾಯಿಯನ್ನೂ ಕಂಡು ‘ಈಶ್ವರವರ್ಮನಿಗೆ ನಿನ್ನಲ್ಲಿ ತುಂಬ ಪ್ರೀತಿ; ಆದರೆ ಅವನು ಈಗ ಖಂಡಿತವಾಗಿ ಸ್ವರ್ಣದ್ವೀಪಕ್ಕೆ ವ್ಯಾಪಾರಕ್ಕಾಗಿ ಹೋಗಬೇಕು; ಅಲ್ಲಿ ಯಥೇಚ್ಛವಾದ ಐಶ್ವರ್ಯವನ್ನು ಸಂಪಾದಿಸಿಕೊಂಡು ಬಂದು ಬಹುಕಾಲ ನಿನ್ನೊಡನೆ ಸುಖವಾಗಿರುತ್ತಾನೆ; ಆದ್ದರಿಂದ ಇದಕ್ಕೆ ಅನುಮತಿ ಕೊಡು!’ ಎಂದು ಕೇಳಿದನು. ಅದನ್ನು ಕೇಳಿ ಸುಂದರಿಯು ಕಣ್ಣೀರು ಹಾಕುತ್ತ ‘ನಾನು ಏನು ಹೇಳುತ್ತೇನೆ ಎಂಬುದು ನಿನಗೆ ಗೊತ್ತು; ಮನಸ್ಸಿನೊಳಗಿರುವುದು ಯಾರಿಗೆ ತಿಳಿಯುತ್ತದೆ? ಆದ್ದರಿಂದ ವಿಧಿ ಮಾಡಿಸಿದ್ದಾಗಲಿ!’ ಎಂದಳು. ತಾಯಿಯು ಅವಳನ್ನು ಸಮಾಧಾನಮಾಡುತ್ತ ‘ಏಕೆ ದುಃಖಪಡುತ್ತೀಯೆ? ಧೈರ್ಯ ತಂದುಕೋ; ನಿನ್ನ ಪ್ರಿಯನು ಕೆಲಸ ಮುಗಿಸಿಕೊಂಡು ಬರಲಿ; ಎಂದಿಗೂ ನಿನ್ನನ್ನು ಕೈಬಿಡುವುದಿಲ್ಲ’ ಎಂದಳು. ಅಂದಿನಿಂದ ಸುಂದರಿಯು ದುಃಖದಿಂದಲೋ ಎಂಬಂತೆ ಅನ್ನಪಾನಾದಿಗಳನ್ನು ಕಡಿಮೆ ಮಾಡಿದಳು; ನೃತ್ಯಗೀತವಾದ್ಯಗಳಲ್ಲಿ ಆಸಕ್ತಿಯನ್ನು ತೊರೆದಳು; ಗೊತ್ತಾದ ದಿನ ಈಶ್ವರ ವರ್ಮನು ಹೊರಡಲು ಸುಂದರಿಯೂ ಅವಳ ತಾಯಿಯೂ ಅವನ ಹಿಂದೆಯೇ ಹೋಗುತ್ತ ಊರಹೊರಗೆ ಒಂದು ಬಾವಿ ಸಿಕ್ಕಲು ಅದರಲ್ಲಿ ಸುಂದರಿಯು ಬಿದ್ದಳು. ಎಲ್ಲರೂ ಕೂಗಿಕೊಂಡರು. ಆಗ ಈಶ್ವರವರ್ಮನು ಹಿಂತಿರುಗಿಬಂದು ನೋಡಿ ಮೂರ್ಛೆಹೋದನು. ಮಕರಕಟಿಯು ತನ್ನವರನ್ನು ಬಾವಿಗೆ ಇಳಿಸಿದಳು. ಅವರು ‘ಪುಣ್ಯದಿಂದ ಬದುಕಿದ್ದಾಳೆ, ಬದುಕಿದ್ದಾಳೆ’ ಎಂದು ಅವಳನ್ನು ಮೇಲಕ್ಕೆ ಎತ್ತಿದರು. ಈಶ್ವರವರ್ಮನಿಗೆ ತುಂಬ ಸಂತೋಷವಾಯಿತು; ಅವಳ ಪ್ರೇಮ ಸ್ಥಿರವಾದದ್ದೆಂದು ತಿಳಿದು ಅವಳ ಜೊತೆಯಲ್ಲಿ ಮತ್ತೆ ಅವಳ ಮನೆಗೆ ಹೋದನು. ಇನ್ನೊಂದು ತಿಂಗಳಲ್ಲಿ ಉಳಿದ ಮೂರು ಕೋಟಿ ಹಣವೂ ಅವಳ ಪಾಲಾಗಲು ಅವಳು ಅವನಿಗೆ ಅರ್ಧಚಂದ್ರಪ್ರಯೋಗಮಾಡಿ ಮನೆಬಿಡಿಸಿ ಕಳುಹಿಸಿದಳು. ಅರ್ಥದತ್ತ ಮುಂತಾದವರು ಊರಿಗೆ ಹೋಗಿ ಅದನ್ನು ಅವನ ತಂದೆಗೆ ತಿಳಿಸಿದರು. ರತ್ನವರ್ಮನು ವ್ಯಥೆಪಟ್ಟು ಯಮಜಿಹ್ವೆಯಲ್ಲಿಗೆ ಹೋಗಿ ‘ನನ್ನಿಂದ ಅಷ್ಟೊಂದು ದುಡ್ಡು ತಿಂದು ಹುಡುಗನಿಗೆ ನೀನು ವಿದ್ಯೆ ಕಲಿಸಿದ್ದು ವ್ಯರ್ಥ; ಮಕರಕಟಿಯು ಅವನ ಹತ್ತಿರ ಇದ್ದಬದ್ದದ್ದನ್ನೆಲ್ಲಾ ಲೀಲಾಜಾಲವಾಗಿ ಕಸಿದುಕೊಂಡುಬಿಟ್ಟಳು’ ಎಂದು ಮಗನ ವೃತ್ತಾಂತವನ್ನು ತಿಳಿಸಿದನು. ಅವಳು ‘ನಿಮ್ಮ ಹುಡುಗನನ್ನು ಕರಸು; ಅವಳ ಆಸ್ತಿಯನ್ನೆಲ್ಲಾ ಸಂಪಾದಿಸುವಂತೆ ನಾನು ಅವನಿಗೆ ಉಪಾಯ ಹೇಳಿಕೊಡುತ್ತೇನೆ’ ಎಂದಳು. ಅರ್ಥದತ್ತನು ಕಾಂಚನಪುರಕ್ಕೆ ಹೋಗಿ ಸ್ನೇಹಿತನಿಗೆ ಬುದ್ಧಿಹೇಳಿ ಊರಿಗೆ ಕರೆದುಕೊಂಡು ಬಂದನು. ಅವನು ಒಬ್ಬನೇ ಮಗನಾದ್ದರಿಂದ ತಂದೆಯು ಏನೂ ಎನ್ನದೆ ಅವನನ್ನು ಯಮಜಿಹ್ವೆಯ ಹತ್ತಿರಕ್ಕೆ ಕರೆದುಕೊಂಡು ಹೋದನು. ಅವಳು ಅವನ ವೃತ್ತಾಂತವನ್ನೆಲ್ಲಾ ಅಮೂಲಾಗ್ರವಾಗಿ ಕೇಳಿ ‘ನನ್ನದೇ ತಪ್ಪು! ನಾನು ಮೋಸವನ್ನು ತಿಳಿಸುವುದನ್ನು ಮರೆತೆ; ಮಕರಕಟಿಯು ಬಾವಿಯ ಒಳಗೆ ಬಲೆ ಬಿಗಿಸಿದ್ದಳು. ಸುಂದರಿಯು ಅದರೊಳಗೆ ಬಿದ್ದದ್ದರಿಂದ ಅವಳ ಜೀವ ಹೋಗಲಿಲ್ಲ. ಇದಕ್ಕೆ ಪ್ರತಿಕ್ರಿಯೆ ಇದೆ ಎಂದು, ದಾಸಿಯರಿಗೆ ಹೇಳಿ ಆಲವೆಂಬ ತನ್ನ ಕೋತಿಯನ್ನು ತರಿಸಿದಳು. ಅದಕ್ಕೆ ಒಂದು ಸಾವಿರ ದೀನಾರಗಳನ್ನು ಕೊಟ್ಟು ‘ಇದನ್ನು ನುಂಗು’ ಎಂದಳು. ಅದು ನುಂಗಿತು. ಆಮೇಲೆ ‘ಮಗು! ಇವನಿಗೆ ಇಪ್ಪತ್ತು ಕೊಡು, ಇವನಿಗೆ ಇಪ್ಪತ್ತೈದು ಕೊಡು, ಇವನಿಗೆ ಅರುವತ್ತು ಕೊಡು, ಇವನಿಗೆ ನೂರು ಕೊಡು!’ ಎಂದು ಹೇಳಿ ಹೇಳಿದಹಾಗೆಲ್ಲಾ ಅದು ನುಂಗಿದ್ದ ದೀನಾರಗಳನ್ನು ಉಗುಳಿ ಉಗುಳಿ ಕೊಡುತ್ತಿತ್ತು. ಇದನ್ನು ತೋರಿಸಿ ಆಮೇಲೆ ಈಶ್ವರವರ್ಮನನ್ನು ಕುರಿತು ‘ಈ ಕೋತಿಯ ಮರಿಯನ್ನು ತೆಗೆದುಕೊಂಡು ಮತ್ತೆ ಸುಂದರಿಯ ಮನೆಗೆ ಹೋಗು: ಮೊದಲೇ ಹಣವನ್ನು ನುಂಗಿಸಿದ್ದು ವೆಚ್ಚಕ್ಕೆ ಬೇಕುಬೇಕಾದಾಗಲೆಲ್ಲ ಬೇಕಾದಷ್ಟನ್ನು ಕೇಳು; ಅದು ಕೊಡುತ್ತದೆ. ಇದರ ಹೆಸರು ಚಿಂತಾಮಣಿಯೆಂದು ಹೇಳು; ಅವಳು ತನ್ನ ಸರ್ವಸ್ವವನ್ನೂ ಕೊಟ್ಟು ಇದನ್ನು ಕೊಳ್ಳುತ್ತಾಳೆ; ಆ ಹಣವನ್ನು ತೆಗೆದುಕೊಂಡು ಎರಡು ದಿನದ ವೆಚ್ಚಕ್ಕಾಗುವಷ್ಟು ಹಣವನ್ನು ಅದಕ್ಕೆ ನುಂಗಿಸಿಕೊಟ್ಟು ನೀನು ಬೇಗ ದೂರ ಹೊರಟುಹೋಗು!’ ಎಂದು ಕೋತಿಯನ್ನು ಕೊಟ್ಟಳು; ತಂದೆಯು ಎರಡು ಕೋಟಿ ಹೊನ್ನನ್ನು ಕೊಟ್ಟನು. ಅದನ್ನೆಲ್ಲಾ ತೆಗೆದುಕೊಂಡು ಅವನು ಸುಂದರಿಯ ಮನೆಗೆ ಹೋಗಲು ಅವಳು ತುಂಬ ಸಂತೋಷವನ್ನು ನಟಿಸಿ ಅವನನ್ನು ಬರಮಾಡಿಕೊಂಡಳು. ಈಶ್ವರವರ್ಮನು ಅವಳಿಗೆ ಚೆನ್ನಾಗಿ ನಂಬಿಕೆಯುಂಟಾಗುವಂತೆ ಮಾಡಿ ಅವಳೆದುರಿಗೇ ಅರ್ಥದತ್ತನನ್ನು ಕರೆದು ‘ಆಲವನ್ನು ಕರೆದುಕೊಂಡು ಬಾ!’ ಎಂದನು. ಅವನು ಅದಕ್ಕೆ ಒಂದು ಸಾವಿರ ದೀನಾರಗಳನ್ನು ನುಂಗಿಸಿ ಕರೆತಂದನು. ಅದನ್ನು ಕುರಿತು ‘ಈಶ್ವರವರ್ಮನು ‘ಮಗ! ಆಲ! ತಿಂಡಿತೀರ್ಥಗಳಿಗಾಗಿ ಒಂದು ಮುನ್ನೂರು ದೀನಾರಗಳನ್ನು ಎಲೆಯಡಿಕೆಯ ವೆಚ್ಚಕ್ಕೆ ಒಂದು ನೂರು ದೀನಾರಗಳನ್ನೂ ಕೊಡು! ಮಕರಕಟಿಯಮ್ಮನಿಗೆ ನೂರು ಕೊಡು! ಬ್ರಾಹ್ಮಣರಿಗೆ ನೂರು ಕೊಡು; ಇನ್ನೊಂದು ಸಾವಿರವನ್ನು ಸುಂದರಿಗೆ ಕೊಡು!’ ಎಂದನು ಹೀಗೆ ಒಂಧು ಪಕ್ಷಕಾಲ ನಿತ್ಯವೂ ನಡೆಯಿತು. ಆಗ ಸುಂದರಿಯೂ ಅವಳ ತಾಯಿಯೂ ‘ಈ ಚಿಂತಾಮಣಿಯು ಕಪಿರೂಪದಲ್ಲಿರುವ ಯಾರೋ ಸಿದ್ಧನಿರಬೇಕು; ಪ್ರತಿನಿತ್ಯವೂ ನಮಗೆ ಒಂದೊಂದು ಸಾವಿರ ದೀನಾರಗಳನ್ನು ಕೊಡುತ್ತಿದೆಯಲ್ಲ! ಇದನ್ನು ಪಡೆದುಕೊಂಡುಬಿಟ್ಟರೆ ನಮ್ಮ ಇಷ್ಟಾರ್ಥವೆಲ್ಲವೂ ಸಿದ್ಧಿಯಾಗುತ್ತದೆ!’ ಎಂದುಕೊಂಡು ಈಶ್ವರವರ್ಮನು ಊಟಮಾಡಿ ಸುಖವಾಗಿ ಕುಳಿತಿದ್ದಾಗ ಅದರ ಪ್ರಸ್ತಾಪವೆತ್ತಿದರು. ಅವನು ಮುಗುಳುನಗುತ್ತ ‘ಇದು ನಮ್ಮ ತಂದೆಯ ಸರ್ವಸ್ವಪ್ರಾಯವಾಗಿದೆ; ಇದನ್ನು ಕೊಡುವುದು ಸಾಧ್ಯವಲ್ಲ’ ಎಂದನು. ಸುಂದರಿಯು ‘ಹಾಗಾದರೆ ಐದುಕೋಟಿ ಹೊನ್ನು ಕೊಡುತ್ತೇನೆ; ಇದನ್ನು ಕೊಡು!’ ಎಂದಳು. ಅವನು ‘ನಿನ್ನ ಸರ್ವಸ್ವವನ್ನೂ ಅಥವಾ ಈ ನಗರವನ್ನೇ ಕೊಟ್ಟರೂ ಅದು ಸಾಧ್ಯವಿಲ್ಲ; ಕೋಟಿಗಳ ಮಾತಿರಲಿ!’ ಎಂದನು. ಸುಂದರಿಯು ‘ನನ್ನಲ್ಲಿರುವುದನ್ನೆಲ್ಲಾ ಕೊಟ್ಟುಬಿಡುತ್ತೇನೆ ಅಮ್ಮನಿಗೆ ಸಿಟ್ಟು ಬಂದರೆ ಬರಲಿ! ಈ ಕೋತಿಯನ್ನು ಕೊಡು!’ ಎಂದು ಅವನ ಕಾಲಿಗೆ ಬಿದ್ದಳು. ಆಗ ಅರ್ಥದತ್ತ ಮುಂತಾದವರೆಲ್ಲ ‘ಹೋಗಲಿ, ಕೊಟ್ಟುಬಿಡಯ್ಯ!’ ಎಂದು ಶಿಫಾರಸುಮಾಡಿದರು. ಆಗ ಅದಕ್ಕೆ ಎರಡು ಸಾವಿರ ದೀನಾರಗಳನ್ನು ನುಂಗಿಸಿ ಅವಳಿಗೆ ಅದನ್ನು ಕೊಟ್ಟು ಅವಳ ಆಸ್ತಿಯನ್ನೂ ಹಣವನ್ನೂ ತೆಗೆದುಕೊಂಡು ಸ್ವರ್ಣದ್ವೀಪಕ್ಕೆ ವ್ಯಾಪಾರಕ್ಕೆ ಹೊರಟುಹೋದನು. ಕೋತಿಯು ಅವಳಿಗೆ ಎರಡು ದಿನ ದಿನಕ್ಕೆ ಒಂದೊಂದು ಸಾವಿರ ಹೊನ್ನು ಕೊಟ್ಟಿತು. ಮೂರನೆಯ ದಿನ ಕೊಡದಿರಲು, ಸುಂದರಿಯು ಅದನ್ನು ಮುಷ್ಟಿಯಿಂದ ಒಂದೇಟು ಗುದ್ದಿದಳು. ಅದಕ್ಕೆ ಕೋಪ ಬಂದು ಹಲ್ಲುಗಳಿಂದಲೂ ಉಗುರುಗಳಿಂದಲೂ ಅವಳ ಮುಖವನ್ನೂ ಅವಳ ತಾಯಿಯ ಮುಖವನ್ನೂ ಗೆಬಟಿಹಾಕಿತು. ಮಕರಕಟಿಯು ಮುಖದಿಂದ ರಕ್ತ ಸುರಿಸುತ್ತ ಒಂದು ದೊಣ್ಣೆ ತಂದು ಅದನ್ನು ಹೊಡೆದಳು; ಆದುದರಿಂದ ಆ ಆಲವು ಸತ್ತುಹೋಯಿತು. ಅದನ್ನು ನೋಡಿ ತಮ್ಮ ಸರ್ವಸ್ವವೂ ಮುಳುಗಿಹೋಯಿತೆಂದು ಅವರು ಪ್ರಾಣಬಿಡುವುದಕ್ಕೆ ಸಿದ್ಧವಾದರು. ಮಕರಕಟಿಯು ಜಾಲವೊಡ್ಡಿ ಅಪಹರಿಸಿದ ಹಣವನ್ನೆಲ್ಲಾ ಅವನು ಆಲವನ್ನು ಒಡ್ಡಿ ಹಿಂದಕ್ಕೆ ಸಂಪಾದಿಸಿದನು. ಇದನ್ನು ತಿಳಿದ ಜನರು ‘ಇವಳಿಗೆ ಮತ್ತೊಬ್ಬನನ್ನು ಹಿಡಿಯುವುದಕ್ಕೆ ಗೊತ್ತಿತ್ತು. ತನ್ನನ್ನು ಹಿಡಿಯುವುದಕ್ಕೆ ಬಂದ ಆಲ ಗೊತ್ತಾಗಲಿಲ್ಲ!’ ಎಂದು ಬಿದ್ದು ಬಿದ್ದು ನಕ್ಕರು. ಈಶ್ವರವರ್ಮನು ಸ್ವಲ್ಪಕಾಲದಲ್ಲಿಯೇ ಸ್ವರ್ಣದ್ವೀಪದಲ್ಲಿ ಐಶ್ವರ್ಯವನ್ನು ಗಳಿಸಿ ಚಿತ್ರಕೂಟಕ್ಕೆ ಬಂದನು. ರತ್ನವರ್ಮನು ಸಂತೋಷದಿಂದ ಅವನನ್ನು ಬರಮಾಡಿಕೊಂಡು ಯಮಜಿಹ್ವೆಗೆ ಸನ್ಮಾನ ಮಾಡಿದನು. ಈಶ್ವರವರ್ಮನು ವೇಶ್ಯೆಯರಲ್ಲಿ ಆಸೆಬಿಟ್ಟು ಮರ್ಯಾದೆಯಿಂದ ಮನೆಯಲ್ಲಿ ತನ್ನ ಹೆಂಡತಿಯೊಡನೆ ಸಂಸಾರಮಾಡಿಕೊಂಡಿದ್ದನು.

ಈ ಕಥೆಯನ್ನು ಹೇಳಿ ಮರುಭೂತಿಯು “ದೇವ! ಹೀಗೆ ಹೆಂಗಸರಲ್ಲಿ ಬರಿಯ ಮೋಸವೇ ಹೊರತು ಸತ್ಯವೆಂಬುದರ ಲವಲೇಶವೂ ಇರುವುದಿಲ್ಲ; ಆದ್ದರಿಂದ ಶ್ರೇಯಸ್ಸು ಬೇಕೆನ್ನುವವರು ಅವರ ಗೊಡವೆಗೆ ಹೋಗಬಾರದು” ಎಂದನು. ಈ ಆಲಜಾಲ ಕಥೆಯನ್ನು ಕೇಳಿ ನರವಾಹನದತ್ತನೂ ಗೋಮುಖ ಮುಂತಾದವರೂ ‘ಹೌದು! ಹೌದು!’ ಎಂದು ನಕ್ಕರು.

ಆಗ ಗೋಮುಖನು ಕುಮುದಿಕೆಯ ಕಥೆಯನ್ನು ಹೇಳಿದನು:


### ಕುಮುದಿಕೆಯ ಕಥೆ


ಪ್ರತಿಷ್ಠಾನದಲ್ಲಿ ವಿಕ್ರಮಸಿಂಹನೆಂಬ ರಾಜನಿದ್ದನು. ಅವನಿಗೆ ಶಶಿಲೇಖೆಯೆಂಬ ಹೆಂಡತಿಯಿದ್ದಳು. ಒಂದು ಸಾರಿ ಅವನ ದಾಯಾದಿಗಳಾದ ಮಹಾಭಟ, ವೀರಬಾಹು ಮುಂತಾದ ಐದಾರು ಜನ ಒಟ್ಟಾಗಿ ಅವನ ಊರಿಗೆ ಮುತ್ತಿಗೆಹಾಕಿದರು. ಮಂತ್ರಿಗಳು ಹೇಳಿದ ಸಾಮೋಪಾಯವನ್ನು ಒಪ್ಪದೆ ಅವನು ಯುದ್ಧವನ್ನು ನಿಶ್ಚಯಿಸಿದನು. ಎರಡು ಕಡೆಯ ಸೈನ್ಯಗಳೂ ಹೊಡೆದಾಡುತ್ತಿರುವಾಗ ಅವನು ಆನೆಯನ್ನೇರಿ ನುಗ್ಗಿ ಬಾಣಪ್ರಯೋಗ ಮಾಡಲಾರಂಭಿಸಿದನು. ಅವನು ಹೀಗೆ ಒಬ್ಬೊಂಟಿಗನಾಗಿದ್ದದ್ದನ್ನು ಮಹಾಭಟಾದಿಗಳು ನೋಡಿ ಒಟ್ಟಿಗೆ ಅವನ ಮೇಲೆ ಬಿದ್ದರು. ಅದನ್ನು ಕಂಡು ಅವನ ಸೇನೆ ಹಿಮ್ಮೆಟ್ಟಿತು. ಆಗ ಅವನ ಮಂತ್ರಿಯಾದ ಅನಂತಗುಣನು ಸೂಚಿಸಿದಂತೆ ಅವನು ಆನೆಯಿಂದ ಇಳಿದು ಕುದುರೆಯೇರಿ ಮಂತ್ರಿಯೊಡನೆ ಓಡಿಹೋಗಿ ಉಜ್ಜಯಿನಿಯನ್ನು ಸೇರಿದನು. ಅಲ್ಲಿ ಕುಮುದಿಕೆ ಎಂಬ ಪ್ರಸಿದ್ಧಳಾದ ಸೂಳೆಯ ಮನೆಗೆ ಹೋಗಲು, ಅವಳು ‘ಇವನ ತೇಜಸ್ಸನ್ನೂ ಲಕ್ಷಣವನ್ನೂ ನೋಡಿದರೆ ಇವನು ಯಾರೋ ರಾಜನಾಗಿರುವಂತೆ ಕಾಣುತ್ತದೆ. ಇವನನ್ನು ಸ್ವೀಕಾರಮಾಡಿದರೆ ನನ್ನ ಇಷ್ಟಾರ್ಥ ಸಿದ್ಧಿಯಾದೀತು!’ ಎಂದುಕೊಂಡು ಎದ್ದು ಗೌರವಿಸಿ ಚೆನ್ನಾಗಿ ಉಪಚಾರಮಾಡಿದಳು. ‘ಸ್ವಾಮಿಯು ದಯಮಾಡಿ ನನ್ನ ಮನೆಯನ್ನು ಪವಿತ್ರಗೊಳಿಸಿದ್ದರಿಂದ ನಾನು ಧನ್ಯಳಾದೆ; ಇಂದು ನನ್ನ ಪೂರ್ವ ಪುಣ್ಯ ಫಲಿಸಿತು; ಈ ಅನುಗ್ರಹದಿಂದ ನನ್ನನ್ನು ಕೊಂಡುಕೊಂಡು ದಾಸಿಯಾಗಿ ಮಾಡಿಕೊಂಡಿದ್ದೀರಿ; ನನ್ನ ಹತ್ತಿರ ನೂರು ಆನೆ ಇದೆ. ಇಪ್ಪತ್ತು ಸಾವಿರ ಕುದುರೆ ಇದೆ. ಮನೆತುಂಬ ರತ್ನವಿದೆ. ಇದೆಲ್ಲಾ ನಿಮ್ಮದು!’ ಎಂದಳು. ರಾಜನು ಅಲ್ಲಿ ಸುಖವಾಗಿದ್ದುಕೊಂಡದ್ದಲ್ಲದೆ ಬಂದು ಕೇಳಿದ ಯಾಚಕರಿಗೆ ಅವಳ ದುಡ್ಡನ್ನು ಕೊಡುತ್ತಿದ್ದನು. ಅವಳಿಗೆ ಅದರಿಂದ ಸಂತೋಷವೇ ಆಗುತ್ತಿತ್ತು. ತನ್ನಲ್ಲಿ ಇಷ್ಟು ಅನುರಾಗವಿಟ್ಟುಕೊಂಡಿದ್ದಾಳಲ್ಲಾ ಎಂದು ಅವನಿಗೂ ಸಂತೋಷವಾಯಿತು. ಮಂತ್ರಿ ಮಾತ್ರ ‘ದೇವ! ಸೂಳೆಯರಲ್ಲಿ ಸದ್ಗುಣವನ್ನು ಕಂಡದ್ದಿಲ್ಲ; ಇವಳೇನೋ ಭಕ್ತಿಯನ್ನು ತೋರಿಸುತ್ತಿದ್ದಾಳೆ; ಇದಕ್ಕೇನು ಕಾರಣವೋ ಗೊತ್ತಿಲ್ಲ’ ಎಂದನು. ರಾಜನು ‘ಹಾಗೆನ್ನಬೇಡ; ಕುಮುದಿಕೆಯು ನನಗಾಗಿ ಪ್ರಾಣವನ್ನಾದರೂ ಬಿಡುತ್ತಾಳೆ; ನಿನಗೆ ನಂಬಿಕೆಯಿಲ್ಲದಿದ್ದರೆ ತೋರಿಸುತ್ತೇನೆ ನೋಡು!’ ಎಂದು ಅನ್ನಪಾನಗಳನ್ನು ಕಡಿಮೆಮಾಡಿ ಬಡವಾದನು. ಒಂದುದಿನ ಹೊರಳುತ್ತ ನಿಶ್ಚೀಷ್ಟನಾಗಿ ಸತ್ತಂತೆ ನಟಿಸಿದನು. ಅವನನ್ನು ಕಟ್ಟಿ ಶ್ಮಶಾನಕ್ಕೆ ತೆಗೆದುಕೊಂಡು ಹೋದರು. ಬೇಡವೆಂದರೂ ಕುಮುದಿಕೆಯೂ ಹೋದಳು. ಚಿತೆಯನ್ನೂ ಹತ್ತಿದಳು. ಇನ್ನೇನು ಬೆಂಕಿ ಹಾಕಬೇಕೆನ್ನುವ ಹೊತ್ತಿಗೆ ರಾಜನು ಆಕಳಿಸುತ್ತ ಎದ್ದನು. ಅವನು ಬದುಕಿಕೊಂಡನೆಂದು ಸಂತೋಷಪಟ್ಟು ಎಲ್ಲರೂ ಮನೆಗೆ ಕರೆತಂದರು. ರಾಜನೂ ಮಂತ್ರಿಯನ್ನು ಕುರಿತು ‘ನೋಡಿದೆಯೋ!" ಎಂದು ಕೇಳಿದನು. ಅವನು ‘ಆದರೂ ನಾನೇನೋ ನಂಬುವುದಿಲ್ಲ; ಇದಕ್ಕೆ ಏನೋ ಕಾರಣವಿದೆ; ಅದು ಗೊತ್ತಾದೀತು’ ಎಂದನು. ಆಮೇಲೆ ಅವಳ ಸಹಾಯವನ್ನೂ ಮಿತ್ರರ ಸಹಾಯವನ್ನೂ ತೆಗೆದುಕೊಂಡು ಅವನು ಶತ್ರುಗಳನ್ನು ಸೋಲಿಸಿ ಒಡನೆ ಇದ್ದ ಕುಮುದಿನಿಯನ್ನು ಕುರಿತು ‘ನಿನಗೇನು ಬೇಕು ಕೇಳು, ಕೊಡುತ್ತೇನೆ’ ಎಂದನು. ಅವಳು ‘ಪ್ರಭು! ಉಜ್ಜಯಿನಿಯಲ್ಲಿ ನನ್ನ ಪ್ರಿಯನಾದ ಶ್ರೀಧರನೆಂಬವನನ್ನು ಅಲ್ಪಾಪರಾಧಕ್ಕಾಗಿ ಬಂಧನದಲ್ಲಿಟ್ಟಿದ್ದಾರೆ. ಅವನನ್ನು ಬಿಡಿಸಿಕೊಡಬೇಕು. ನಿನ್ನ ರಾಜಲಕ್ಷಣಗಳನ್ನು ನೋಡಿ ಮುಂದೆ ನಿನ್ನಿಂದ ಈ ಕಾರ್ಯವಾಗಬಹುದೆಂದು ನಿನ್ನನ್ನು ಇಷ್ಟುದಿವಸ ಸೇವಿಸಿಕೊಂಡಿದ್ದೇನೆ. ನನ್ನ ಇಷ್ಟಾರ್ಥ ಸಿದ್ದಿಯಾಗಲಿಲ್ಲವೆಂದು ನಿರಾಶೆಪಟ್ಟು ನಿನ್ನೊಡನೆ ಚಿತೆಯನ್ನೂ ಏರಿದೆ!’ ಎಂದಳು. ಅವನು ಆಗಲೆಂದು ಉಜ್ಜಯಿನಿಗೆ ಸೈನ್ಯ ತೆಗೆದುಕೊಂಡು ಹೋಗಿ ಶ್ರೀಧರನನ್ನು ಬಿಡಿಸಿಕೊಂಡು ಬಂದುಕೊಟ್ಟನು. ಅವರು ಸುಖವಾಗಿದ್ದರು. ಹೀಗೆ ಸೂಳೆಯರ ಮನಸ್ಸಿನಲ್ಲಿ ಏನಿದೆ ಎಂದು ತಿಳಿಯುವುದು ಕಷ್ಟ.

ಹೀಗೆಂದು ಗೋಮುಖನು ಕಥೆ ಹೇಳಿ ಮುಗಿಸಲು ತಪಂತಕನು ‘ದೇವ! ಸೂಳೆಯರಿರಲಿ, ಗಂಡನುಳ್ಳ ಗರತಿಯರನ್ನೂ ನಂಬುವುದಕ್ಕಿಲ್ಲ; ನಾನು ಕಣ್ಣಾರೆ ಕಂಡ ಒಂದು ಆಶ್ಚರ್ಯಸಂಗತಿಯನ್ನು ಹೇಳುತ್ತೇನೆ ಕೇಳು!’ ಎಂದು ಅದನ್ನು ಹೇಳಿದನು:-


### ಚಂದ್ರಶ್ರೀಯ ಕಥೆ


ಈ ಊರಿನಲ್ಲಿ ಬಲವರ್ಮನೆಂಬ ಒಬ್ಬ ವರ್ತಕನಿದ್ದನು; ಅವನ ಹೆಂಡತಿ ಚಂದ್ರಶ್ರೀಯೆಂಬವಳು ಒಂದು ದಿನ ಕಿಟಕಿಯಿಂದ ಒಬ್ಬ ಸುಂದರನಾದ ವರ್ತಕರ ಹುಡುಗನನ್ನು ಕಂಡು ಮೋಹಿಸಿ ಅವನನ್ನು ತನ್ನ ಸ್ನೇಹಿತೆಯ ಮೂಲಕ ಅವಳ ಮನೆಗೆ ಕರೆಸಿ ಅವನ ಸಹವಾಸಮಾಡಿಕೊಂಡಿದ್ದಳು. ಅದು ಕ್ರಮೇಣ ಗಂಡನಿಗೊಬ್ಬನಿಗೆ ಹೊರತು ಎಲ್ಲರಿಗೂ ತಿಳಿಯಿತು. ಆದರೂ ಅವಳು ನಿತ್ಯವೂ ತನ್ನ ಸ್ನೇಹಿತೆಯ ಮನೆಗೆ ಅವನನ್ನು ನೋಡಲು ಹೋಗುತ್ತಿದ್ದಳು. ಬಲವರ್ಮನಿಗೆ ಜ್ವರ ಬಂತು; ಹಾಸಿಗೆ ಹಿಡಿದು ಮಲಗಿದನು. ಆಗಲೂ ಅವಳು ಪ್ರಿಯನನ್ನು ನೋಡುವುದಕ್ಕೆ ಹೋಗುವುದು ತಪ್ಪಲಿಲ್ಲ; ಗಂಡನು ಸತ್ತುಹೋದನು. ಆಗ ಅದನ್ನು ತನ್ನ ಪ್ರಿಯನಿಗೆ ತಿಳಿಸಿ ಅವನಿಗೆ ಹೇಳಿಬಿಟ್ಟು ಬಂದು ಗಂಡನ ಚಿತೆಯನ್ನೇರಿದಳು. ಹೀಗೆ ಹೆಂಗಸರ ಮನಸ್ಸೇ ಗೊತ್ತಾಗುವುದಿಲ್ಲ. ಅನ್ಯರ ಸಹವಾಸ ಮಾಡುತ್ತಾರೆ; ಆದರೂ ಗಂಡ ಹೋದರೆ ಅವನೊಡನೆ ಸಾಯುತ್ತಾರೆ-ಎಂದನು.

ಆಗ ಹರಿಶಿಖನು “ಇಲ್ಲಿಯೇ ದೇವದಾಸನಿಗೆ ಆದದ್ದನ್ನು ಕೇಳಿಲ್ಲವೇ?” ಎಂದು ಅವನ ಕಥೆಯನ್ನು ಹೇಳಿದನು:-


### ದುಶ್ಶೀಲೆಯ ಕಥೆ


ದೇವದಾಸನಿಗೆ ದುಶ್ಶೀಲೆಯೆಂಬ ಹೆಂಡತಿ ಇದ್ದಳು; ಅವಳ ನಡತೆ ಅವಳ ಹೆಸರಿಗೆ ತಕ್ಕಂತೆಯೇ ಇತ್ತು. ನೆರಹೊರೆಯವರೆಲ್ಲರಿಗೂ ಗೊತ್ತಿತ್ತು. ಅವನು ಏನೋ ಒಂದು ಕೆಲಸದ ಮೇಲೆ ರಾಜನ ಮನೆಗೆ ಹೋದಾಗ ಅವಳು ಪರಪುರುಷನೊಬ್ಬನನ್ನು ಕರೆತಂದು ಅಟ್ಟದ ಮೇಲೆ ಕೂರಿಸಿದಳು. ದೇವದಾಸನು ಮನೆಗೆ ಬಂದು ಊಟಮಾಡಿ ಮಲಗಲು ಅವನು ಕೆಳಕ್ಕೆ ಬಂದು ದೇವದಾಸನನ್ನು ಕೊಂದುಹೋದನು. ಬೆಳಗಿನಜಾವದಲ್ಲಿ ಅವಳು ಹೊರಗೆ ಬಂದು ಕಳ್ಳರು ತನ್ನ ಗಂಡನನ್ನು ಹೊಡೆದು ಹಾಕಿದರೆಂದು ಕೂಗಿಕೊಂಡಳು. ನೆಂಟರಿಷ್ಟರು ಬಂದು ನೋಡಿ “ಕಳ್ಳನು ಏನನ್ನೂ ತೆಗೆದುಕೊಂಡು ಹೋಗಿಲ್ಲ; ಅವನನ್ನು ಕೊಂದು ಮಾತ್ರ ಹೋದನೇಕೆ?” ಎಂದು ಶಂಕಿಸಿದರು. ಆಮೇಲೆ ಅಲ್ಲಿಯೇ ಇದ್ದ ಅವನ ಮಗನಾದ ಚಿಕ್ಕಹುಡುಗನನ್ನು “ನಿಮ್ಮ ತಂದೆಯನ್ನು ಯಾರು ಕೊಂದರಪ್ಪಾ?” ಎಂದು ಕೇಳಲು ಆ ಮಗುವು “ಯಾವನೋ ಒಬ್ಬ ಬೆಳಿಗ್ಗೆ ಬಂದು ಅಟ್ಟದಮೇಲೆ ಕೂತಿದ್ದ; ರಾತ್ರಿ ಅವನು ಕೆಳಕ್ಕೆ ಇಳಿದು ಬಂದು ನನ್ನ ಕಣ್ಣಮುಂದೇ ಅಪ್ಪನನ್ನು ಕೊಂದ; ಅದಕ್ಕೆ ಮುಂಚೆ ಅಪ್ಪನ ಹತ್ತಿರ ಮಲಗಿದ್ದ ನನ್ನನ್ನು ಎತ್ತಿಕೊಂಡು ಅಮ್ಮ ಎದ್ದು ಬಂದಳು” ಎಂದಿತು. ಆಗ ಅದು ಅವಳ ಉಪಪತಿಯಿಂದ ಆದ ಕೆಲಸವೆಂದು ಅವರೆಲ್ಲರೂ ನಿಶ್ಚಯಿಸಿ ಅವನನ್ನು ಹಿಡಿದು ಕೊಂದರು. ಮಗುವನ್ನು ಇಟ್ಟುಕೊಂಡು ಅವಳನ್ನು ಓಡಿಸಿದರು. ಹೀಗೆ ಪರಪುರುಷರಲ್ಲಿ ಮನಸ್ಸುಳ್ಳ ಹೆಂಗಸರು ಪ್ರಾಣ ತೆಗೆಯುವುದಕ್ಕೂ ಹೇಸುವುದಿಲ್ಲ-ಎಂದನು.

ಇದೇ ರೀತಿಯಲ್ಲಿ ಗೋಮುಖನು ಹೇಳಿದ ವಜ್ರಸಾರನ ಕಥೆಯನ್ನೂ * ಮರುಭೂತಿಯು ಹೇಳಿದ ಸಿಂಹಬಲನ ಕಥೆಯನ್ನೂ* * ಕೇಳಿ ನರವಾಹನದತ್ತನು ನಿದ್ರೆಹೋದನು.

೩. ಮರುದಿನ ಬೆಳಗಿನ ಕೆಲಸಗಳನ್ನು ತೀರಿಸಿಕೊಂಡು ತನ್ನ ಉದ್ಯಾನಕ್ಕೆ ಹೋಗಲು ಅಲ್ಲಿಗೆ ಆಕಾಶದಿಂದ ಒಂದು ಗುಂಪು ವಿದ್ಯಾಧರಿಯರು ಬಂದಿಳಿದರು. ಅವರಲ್ಲಿ ಒಬ್ಬಳು ನಕ್ಷತ್ರಗಳ ಮಧ್ಯದ ಚಂದ್ರನಂತೆ ತುಂಬ ಸುಂದರಿಯಾಗಿದ್ದಳು. ರಾಜಪುತ್ರನು ಅವಳಿದ್ದೆಡೆಗೆ ಹೋಗಿ “ಎಲೈ ಕಲ್ಯಾಣಿ! ನೀನು ಯಾರು? ಇಲ್ಲಿಗೆ ಏಕೆ ಬಂದಿದ್ದೀಯೆ?” ಎಂದು ಕೇಳಿದನು. ಅವಳು ಹೀಗೆಂದಳು:-

ಹಿಮಾಚಲದಲ್ಲಿ ಕಾಂಚನಶೃಂಗವೆಂಬ ಪಟ್ಟಣವಿದೆ.; ಅಲ್ಲಿ ಸ್ಫಟಿಕಯಶನೆಂಬ ವಿದ್ಯಾಧರ ರಾಜನಿದ್ದಾನೆ; ಅವನ ಮಗಳು ನಾನು; ಶಕ್ತಿಯಶೆ ಎಂದು ನನ್ನ ಹೆಸರು. ನಾನು ಪಾರ್ವತೀದೇವಿಯನ್ನು ವ್ರತಗಳಿಂದಲೂ ಸ್ತೋತ್ರಗಳಿಂದಲೂ ಮೆಚ್ಚಿಸಲು ಅವಳು ‘ಮಗಳೇ! ನಿನಗೆ ನಿಮ್ಮ ತಂದೆಯ ವಿದ್ಯಾಬಲಕ್ಕೆ ಹತ್ತರಷ್ಟು ವಿದ್ಯೆಗಳು ಲಭಿಸುತ್ತವೆ; ಮುಂದೆ ಚಕ್ರವರ್ತಿಯಾಗುವ ನರವಾಹನದತ್ತನು ನಿನಗೆ ಪತಿಯಾಗುತ್ತಾನೆ!’ ಎಂದು ವರ ಕೊಟ್ಟಳು. ನಿನ್ನೆಯ ರಾತ್ರಿ ಕನಸಿನಲ್ಲಿ ಬಂದು ‘ನಾಳೆಬೆಳಗ್ಗೆ ನಿನ್ನ ಪತಿಯನ್ನು ಕಂಡು ಬಾ; ಇನ್ನೊಂದು ತಿಂಗಳು ಬಿಟ್ಟುಕೊಂಡು ನಿಮ್ಮ ತಂದೆಯು ಅವನಿಗೆ ನಿನ್ನನ್ನು ಮದುವೆಮಾಡಿಕೊಡುತ್ತಾನೆ!’ ಎಂದು ಹೇಳಿದಳು. ಅದರಂತೆ ಬಂದೆ; ಈಗ ಹೋಗುತ್ತೇನೆ- ಎಂದು ಸಖಿಯರೊಡನೆ ಅಂತರಿಕ್ಷಕ್ಕೆ ಹಾರಿ ತಂದೆಯ ಊರಿಗೆ ಹೊರಟುಹೋದಳು.

ನರವಾಹನದತ್ತನು ಅವಳ ಚಿಂತೆಯಲ್ಲಿಯೇ ಮಗ್ನನಾಗಿ ಒಂದು ತಿಂಗಳನ್ನು ಒಂದು ಯುಗವಾಗಿ ಭಾವಿಸುತ್ತಿರಲು ಗೋಮುಖನು ಅವನನ್ನು ವಿನೋದಗೊಳಿಸುವುದಕ್ಕೆ ಒಂದು ಕಥೆಯನ್ನು ಹೇಳಿದನು -


### ಸುಮನರಾಜನ ಕಥೆ


ಹಿಂದೆ ಕಾಂಚನಪುರಿಯೆಂಬ ಊರಿನಲ್ಲಿ ಸುಮನನೆಂಬ ರಾಜನಿದ್ದನು. ಒಂದು ದಿನ ಅವನು ಆಸ್ಥಾನದಲ್ಲಿದ್ದಾಗ ಪ್ರತೀಹಾರನು ಬಂದು ಮುಕ್ತಾಲತೆಯೆಂಬ ಬೇಡಿತಿಯು ಬಂದಿದ್ದಾಳೆಂದು ತಿಳಿಸಿದನು. ಅವಳನ್ನು ಬರಹೇಳಲು ಅವಳು ಕೈಯಲ್ಲಿ ಒಂದು ಪಂಜರ ಹಿಡಿದು ಬಂದಳು; ಅವಳ ಅದ್ಭುತ ರೂಪವನ್ನು ನೋಡಿ ಎಲ್ಲರೂ “ಇವಳು ಮನುಷ್ಯಳಲ್ಲ; ಯಾರೋ ದಿವ್ಯಸ್ತ್ರೀ” ಎಂದುಕೊಂಡರು. ಅವಳು ರಾಜನಿಗೆ ನಮಸ್ಕರಿಸಿ ‘ದೇವ! ಈ ಪಂಜರದಲ್ಲಿರುವ ಗಿಣಿಯು ನಾಲ್ಕು ವೇದಗಳನ್ನೂ ಬಲ್ಲುದು; ಎಲ್ಲಾ ವಿದ್ಯೆಗಳನ್ನೂ ಕಲೆಗಳನ್ನೂ ಬಲ್ಲುದು; ಕವಿತೆ ಬಲ್ಲುದು! ಇದು ತಮಗೆ ಉಪಯೋಗವಾದೀತೆಂದು ತಂದಿದ್ದೇನೆ; ಒಪ್ಪಿಸಿಕೊಳ್ಳಬೇಕು!" ಎಂದಳು. ಗಿಣಿಯು

ರಾಜನ್​ ಯುಕ್ತಮಿದಂ ಸದೈವ ಯದಯಂ ದೇವಸ್ಯ ಸಂಧುಕ್ಷ್ಯತೇ

ಧೂಮಶ್ಯಾಮಮುಖೋ ದ್ವಿಷದ್ವಿರಹಿಣೀ ನಿಃಶ್ವಾಸವಾತೋದ್ಗಮೈಃ

ಏತತ್ತ್ವದ್ಭುತಮೇವ ಯತ್ಪರಿಭವಾದ್ಬಾಷ್ಪಾಂಬುಪೂರಪ್ಲವೈಃ

ಆಸಾಂ ಪ್ರಜ್ವಲತೀಹ ದಿಕ್ಷು ದಶಸು ಪ್ರಾಜ್ಯಃ ಪ್ರತಾಪಾನಲಃ ॥

ಎಂಬ ಪದ್ಯವನ್ನು ಹೇಳಿತು. ಅದಕ್ಕೆ ವ್ಯಾಖ್ಯಾನಮಾಡಿತು. ಅನಂತರ ‘ಯಾವ ಶಾಸ್ತ್ರದಿಂದ ಯಾವ ಅಂಶವನ್ನು ಪ್ರತಿಪಾದಿಸಿಲಿ?" ಎಂದು ಕೇಳಿತು. ರಾಜನು ವಿಸ್ಮಿತನಾದನು. ಮಂತ್ರಿಯು ‘ಪ್ರಭು! ಇದು ಹಿಂದೆ ಯಾರೋ ಋಷಿಯಾಗಿದ್ದು ಶಾಪದಿಂದ ಗಿಣಿಯಾಗಿರಬೇಕು; ಹಿಂದೆ ಕಲಿತದ್ದನ್ನೇ ಜಾತಿಸ್ಮರನಾಗಿ ಈಗ ಹೇಳುತ್ತಿರಬೇಕು!’ ಎಂದನು. ರಾಜನು ಗಿಣಿಯನ್ನು ‘ಅಯ್ಯಾ! ನಿನ್ನ ವೃತ್ತಾಂತವೇನು? ನೀನು ಯಾರು? ಗಿಣಿಗೆ ಶಾಸ್ತ್ರ ತಿಳಿಯೋಣವೆಂದರೇನು!’ ಎಂದು ಕೇಳಲು ಅದು ಹೀಗೆಂದು ಹೇಳಿತು: -


 ಗಿಣಿಯ ವೃತ್ತಾಂತ


ಹಿಮವತ್ಪರ್ವತದ ಹತ್ತಿರ ಒಂದು ರೋಹಿಣೀ ಮರವಿದೆ: ನಾನು ಅದರ ಮೇಲೆ ಹುಟ್ಟಿದೆ; ಹುಟ್ಟುತ್ತಿದ್ದ ಹಾಗೆಯೇ ನನ್ನ ತಾಯಿ ಸತ್ತುಹೋದಳು; ತಂದೆಯೇ ನನ್ನನ್ನು ರೆಕ್ಕೆಯ ಮಧ್ಯದಲ್ಲಿಟ್ಟುಕೊಂಡು ಸಾಕುತ್ತಿದ್ದನು. ಒಂದುಸಾರಿ ಅಲ್ಲಿಗೆಒಂದು ಭಿಲ್ಲರ ಪಡೆಯು ಬೇಟೆಗೆಬಂದು ಕಾಡಿನಲ್ಲೆಲ್ಲಾ ಮೃಗಗಳನ್ನು ಕೊಂದು ಹಾವಳಿಮಾಡಿತು. ಒಬ್ಬ ಮುದುಕನು ನಾನಿದ್ದ ಮರಕ್ಕೆ ಹತ್ತಿ ಗಿಣಿಗಳನ್ನು ಹಿಡಿದು ಹಿಡಿದು ಕತ್ತು ಮುರಿದು ಕೆಳಗೆ ಎಸೆದನು. ನಾನು ನನ್ನ ತಂದೆಯ ರೆಕ್ಕೆಯಲ್ಲಿ ಸೇರಿಕೊಂಡು ಕೆಳಗೆ ಬಿದ್ದೆ. ಅವನು ಇಳಿದುಬರುವುದರೊಳಗೆ ರೆಕ್ಕೆಯೊಳಗಿನಿಂದ ಹೊರಕ್ಕೆ ಬಂದು ಮೆಲ್ಲನೆ ತೆವಳಿಕೊಂಡು ಹೋಗಿ ಹತ್ತಿರದಲ್ಲಿದ್ದ ಒಂದು ಎಲೆಯ ರಾಶಿಯಲ್ಲಿ ಅವಿತುಕೊಂಡೆ; ಮರುದಿನ ಬೆಳಗ್ಗೆ ಎಡವುತ್ತಾ ಮುಗ್ಗರಿಸುತ್ತಾ ಬಾಯಾರಿಕೆಯಿಂದ ಬಳಲಿ ಹತ್ತಿರದಲ್ಲಿದ್ದ ಪದ್ಮ ಸರಸ್ಸಿಗೆ ಹೋದೆ. ಅಲ್ಲಿ ಸ್ನಾನಮಾಡಿಕೊಂಡು ಹೊರಟಿದ್ದ ಮರೀಚಮುನಿಯು ನನ್ನನ್ನು ಕಂಡು ಮರುಕದಿಂದ ಬಾಯಿಗೆ ನೀರುಬಿಟ್ಟು ಎಲೆಯಲ್ಲಿ ಕೂರಿಸಿಕೊಂಡು ಆಶ್ರಮಕ್ಕೆ ಹೋದನು. ಅಲ್ಲಿದ್ದ ಕುಲಪತಿಯಾದ ಪುಲಸ್ತ್ಯ ಋಷಿಯು ನನ್ನನ್ನು ನೋಡಿ ನಕ್ಕನು; ಶಿಷ್ಯರು ಏಕೆಂದು ಕೇಳಲು ಅವನು ‘ಇದು ಶಾಪತಟ್ಟಿ ಗಿಣಿಯಾದದ್ದು; ಆದ್ದರಿಂದ ಅಯ್ಯೋ ಪಾಪ ಎಂದು ನಕ್ಕೆ. ಇದರ ಕಥೆಯನ್ನು ಆಹ್ನಿಕವಾದಮೇಲೆ ಹೇಳುತ್ತೇನೆ’ ಎಂದು ಆಮೇಲೆ ಅದನ್ನು ಹೇಳಿದನು:


 ಸೋಮಪ್ರಭನ ವೃತ್ತಾಂತ


ರತ್ನಾಕರಪುರದಲ್ಲಿ ಜೋತಿಷ್ಪ್ರಭನೆಂಬ ದೊರೆಯಿದ್ದನು. ಅವನು ಈಶ್ವರನನ್ನು ಕುರಿತು ತಪಸ್ಸುಮಾಡಿ ಹರ್ಷವತಿ ಎಂಬ ತನ್ನ ಹೆಂಡತಿಯಲ್ಲಿ ಒಬ್ಬ ಮಗನನ್ನು ಪಡೆದನು. ಅವಳಿಗೆ ತನ್ನ ಮುಖದಲ್ಲಿ ಚಂದ್ರನು ಅಡಗಿದಂತೆ ಕನಸಾದ್ದರಿಂದ ಆ ಹುಡುಗನಿಗೆ ಸೋಮಪ್ರಭನೆಂದು ಹೆಸರಿಟ್ಟರು. ಅವನು ವಯಸ್ಸಿಗೆ ಬಂದಮೇಲೆ ರಾಜನು ಅವನಿಗೆ ಯುವರಾಜಪಟ್ಟಕಟ್ಟಿ ತನ್ನ ಮಂತ್ರಿಯ ಮಗನಾದ ಪ್ರಿಯಂಕರನನ್ನು ಅವನಿಗೆ ಮಂತ್ರಿಯಾಗಿ ನಿಯಮಿಸಿದನು. ಆಗ ಇಂದ್ರನ ಸಾರಥಿಯಾದ ಮಾತಲಿಯು ಬಂದು “ನೀನು ಹಿಂದೆ ಇಂದ್ರನಿಗೆ ಸ್ನೇಹಿತನಾಗಿದ್ದ ವಿದ್ಯಾಧರ; ಆ ಸ್ನೇಹದಿಂದ ಇಂದ್ರನು ನಿನಗೆ ಆಶುಶ್ರವಸ್ಸು ಎಂಬ ಈ ಕುದುರೆಯನ್ನು ಕಳುಹಿಸಿಕೊಟ್ಟಿದ್ದಾನೆ; ಇದು ಉಚ್ಚೈಶ್ರವಸ್ಸಿನ ಮರಿ; ಇದನ್ನು ಹತ್ತಿಕೊಂಡು ಹೋದರೆ ನೀನು ಶತ್ರುಗಳಿಗೆ ಅಜೇಯನಾಗುತ್ತೀಯೆ” ಎಂದು ಅದನ್ನು ಒಪ್ಪಿಸಿ ಹೋದನು. ಅದರಂತೆ ಅವನು ಜೈತ್ರಯಾತ್ರೆ ಮಾಡಿಕೊಂಡು ಹಿಂತಿರುಗಿ ಬರುತ್ತ ಹಿಮಾಲಯ ಪರ್ವತದ ಹತ್ತಿರ ಬೇಟೆಯಾಡುತ್ತಿದ್ದಾಗ ಒಬ್ಬ ರತ್ನಖಚಿತವಾದ ಕಿನ್ನರನನ್ನು ಕಂಡು ಅವನನ್ನು ಬಹುದೂರ ಅಟ್ಟಿಸಿಕೊಂಡು ಹೋದನು. ಒಂದು ದೊಡ್ಡ ಸರಸ್ಸಿನ ಹತ್ತಿರ ಅಂದಿನ ರಾತ್ರಿಯನ್ನು ಕಳೆಯಬೇಕೆಂದು ತಂಗಲು, ಅಲ್ಲಿ ಸಂಗೀತ ಕೇಳಿಬಂತು; ಅದನ್ನು ಹಿಡಿದುಕೊಂಡು ಹೋಗಲು ಒಂದು ಶಿವಲಿಂಗದ ಮುಂದೆ ಹಾಡುತ್ತಿದ್ದ ಒಬ್ಬ ದಿವ್ಯಕನ್ಯಕೆಯನ್ನು ಕಂಡನು. ಅವಳೂ ಅವನ ಭವ್ಯಾಕೃತಿಯನ್ನು ನೋಡಿ ಆತಿಥ್ಯಮಾಡಿ ‘ನೀನು ಯಾರು? ಈ ದುರ್ಗಮವಾದ ಪ್ರದೇಶಕ್ಕೆ ಒಬ್ಬನೇ ಹೇಗೆ ಬಂದೆ?" ಎಂದು ಕೇಳಿದಳು. ಅವನು ತನ್ನ ವೃತ್ತಾಂತವನ್ನು ಹೇಳಿ ಪ್ರತಿಯಾಗಿ ಅವಳ ವೃತ್ತಾಂತವನ್ನು ಕೇಳಿದನು. ಅವಳು ಕಣ್ಣೀರುಹಾಕುತ್ತ ಹೀಗೆಂದಳು: -


 ಮನೋರಥಪ್ರಭೆಯ ವೃತ್ತಾಂತ


ಹಿಮಾಲಯ ಪರ್ವತದ ತಪ್ಪಲಲ್ಲಿ ಕಾಂಚನಾಭವೆಂಬ ಪಟ್ಟಣವಿದೆ; ಅಲ್ಲಿ ಪದ್ಮಕೂಟನೆಂಬ ವಿದ್ಯಾಧರಾಧಿಪತಿ ಇದ್ದಾನೆ, ನಾನು ಅವನ ಮಗಳು; ನನ್ನ ಹೆಸರು ಮನೋರಥಪ್ರಭೆ. ನಾನು ವಿದ್ಯಾಪ್ರಭಾವದಿಂದ ನಿತ್ಯವೂ ಮೂರು ಘಂಟೆಯ ಹೊತ್ತು ನನ್ನ ಸಖಿಯರೊಡನೆ ಆಶ್ರಮ ದ್ವೀಪ ಕುಲಶೈಲ ವನ ಉಪವನಗಳನ್ನು ಸುತ್ತಿಕೊಂಡು ಊಟದ ಹೊತ್ತಿಗೆ ಮನೆಗೆ ಹೋಗುತ್ತಿದ್ದೆ. ಒಂದು ಸಾರಿ ಸರಸ್ಸಿನ ಹತ್ತಿರ ಕ್ರೀಡಿಸುತ್ತಿರುವಾಗ ಅದರ ತಡಿಯಲ್ಲಿ ಒಬ್ಬ ಮುನಿಪುತ್ರನನ್ನೂ ಅವನ ಸ್ನೇಹಿತನನ್ನೂ ನೋಡಿದೆ. ಅವನ ರೂಪಸಂಪತ್ತನ್ನು ನೋಡಿ ಅವನ ವೃತ್ತಾಂತವನ್ನು ವಿಚಾರಿಸಿದೆ. ಅವನ ಸ್ನೇಹಿತನು 'ಇಲ್ಲಿಗೆ ಸ್ವಲ್ಪದೂರದಲ್ಲಿ ದೀಧಿತಿಮಂತನೆಂಬ ಋಷಿ ಇದ್ದಾನೆ. ಇವನು ಅವನಿಂದ ಲಕ್ಷ್ಮಿಯಲ್ಲಿ ಹುಟ್ಟಿದ ಮಾನಸಪುತ್ರ. ಇವನ ಹೆಸರು ರಶ್ಮಿಮಂತ’ ಎಂದನು. ನಮ್ಮ ಪರಿಚಯವನ್ನೂ ಅವನಿಗೆ ಹೇಳಿದೆವು. ಇಬ್ಬರಿಗೂ ಪರಸ್ಪರ ಅನುರಾಗವುಂಟಾಯಿತು; ಅಷ್ಟುಹೊತ್ತಿಗೆ ನಮ್ಮ ಮನೆಯಿಂದ ಒಬ್ಬಳು ಸಖಿ ಬಂದು ನಮ್ಮ ತಂದೆ ಊಟಕ್ಕೆ ಕಾದುಕೊಂಡಿದ್ದಾನೆಂದು ಹೇಳಿದಳು. ನನ್ನ ಸಖಿಯನ್ನೂ ಮುನಿಪುತ್ರನನ್ನೂ ಅಲ್ಲಿಯೇ ಬಿಟ್ಟು ಬೇಗಬಂದುಬಿಡುತ್ತೇನೆಂದು ಹೇಳಿ ಹೋಗಿ ಎರಡು ತುತ್ತು ಊಟಮಾಡಿಕೊಂಡು ಬಂದೆ. ಬರುವ ಹೊತ್ತಿಗಾಗಲೇ ಅವನು ನನ್ನ ವಿರಹವನ್ನು ಸಹಿಸಲಾರದೆ ಪ್ರಾಣಬಿಟ್ಟಿದ್ದನು. ಅವನ ದೇಹದೊಡನೆ ಅಗ್ನಿಪ್ರವೇಶಮಾಡಬೇಕೆಂದಿದ್ದೆ; ಅಷ್ಟುಹೊತ್ತಿಗೆ ಅಂತರಿಕ್ಷದಿಂದ ತೇಜೋರೂಪಿಯಾದ ಪುರುಷನೊಬ್ಬನು ಇಳಿದುಬಂದು ಅವನ ಶರೀರವನ್ನು ಎತ್ತಿಕೊಂಡು ಹಾರಿಹೋದನು. ನಾನೊಬ್ಬಳೇ ಬೆಂಕಿಯಲ್ಲಿ ಬೀಳಬೇಕೆಂದಿರಲು ‘ಮನೋರಥಪ್ರಭೆ! ಇದು ಬೇಡ; ಸಕಾಲದಲ್ಲಿ ಈ ಮುನಿಪುತ್ರನನ್ನು ಸೇರುವೆ!’ ಎಂದು ಆಕಾಶವಾಣಿಯಾಯಿತು. ಆಗಿನಿಂದ ಅದನ್ನು ನಿರೀಕ್ಷಿಸಿಕೊಂಡು ಇಲ್ಲಿ ಶಿವಾರ್ಚನೆಯಲ್ಲಿದ್ದೇನೆ; ಆ ಮುನಿಪುತ್ರನ ಸ್ನೇಹಿತನು ಎಲ್ಲಿಯೋ ಕಾಣೆ!’ ಎಂದಳು. ಅಂದು ಅಲ್ಲಿಯೇ ಆತಿಥ್ಯವಾಯಿತು. ಮರುದಿನ ಬೆಳಿಗ್ಗೆ ದೇವಜಯನೆಂಬ ವಿದ್ಯಾಧರನು ಬಂದು ಮನೋರಥಪ್ರಭೆಗೆ ‘ಅಮ್ಮಾ! ನಿನ್ನ ಸಖಿಯಾದ ಮಕರಂದಿಕೆಯು ನಿನಗೆ ಮದುವೆಯಾಗಿಲ್ಲವಲ್ಲ ಎಂದು ತಾನೂ ಮದುವೆಮಾಡಿಕೊಳ್ಳುವುದಿಲ್ಲ ಎಂದು ಹೇಳುತ್ತಿದ್ದಾಳೆ. ಅವಳಿಗೆ ತಿಳಿಯಹೇಳು-ಎಂದು ಅವಳ ತಂದೆ ಸಿಂಹವಿಕ್ರಮನು ಹೇಳಿಕಳುಹಿಸಿದ್ದಾನೆ’ ಎಂದನು. ಅವರೆಲ್ಲರೂ ವಿದ್ಯಾಧರಲೋಕಕ್ಕೆ ಹೊರಡಲು, ಸೋಮಪ್ರಭನು ‘ನಾನೂ ಬರುತ್ತೇನೆ, ನಿಮ್ಮ ಲೋಕವನ್ನು ನಾನು ನೋಡಿಲ್ಲ' ಎಂದನು. ಅವರು ಒಪ್ಪಿ ಅವನನ್ನೂ ಕರೆದುಕೊಂಡು ಹೋದರು. ಅಲ್ಲಿ ಮನೋರಥಪ್ರಭೆಯು ಮಕರಂದಿಕೆಗೆ ‘ನಾನು ನನ್ನ ಗಂಡನನ್ನು ವರಿಸಿ ಅವನ ನಿರೀಕ್ಷೆಯಲ್ಲಿದ್ದೇನೆ; ನೀನು ಮದುವೆಮಾಡಿಕೋ!’ ಎಂದು ತಿಳಿಯಹೇಳಿದಳು. ತನ್ನ ಮನೆಗೆ ಅತಿಥಿಯಾಗಿ ಬಂದಿದ್ದ ಸೋಮಪ್ರಭನ ಮೇಲೆ ಆಗಲೇ ಮನಸ್ಸಾಗಿದ್ದದ್ದರಿಂದ ಅವನನ್ನು ಮದುವೆಯಾಗಲು ಅವಳು ಒಪ್ಪಿದಳು. ಮನೋರಥಪ್ರಭೆಯು ಆಶ್ರಮಕ್ಕೆ ಹಿಂತಿರುಗುವ ಹೊತ್ತಿಗೆ ಅವನ ಮಂತ್ರಿಯು ಬಂದು ತಂದೆ ಬರಹೇಳಿದನೆಂದು ಅವನಿಂದ ಸಂದೇಶ ತಂದಿದ್ದನು. ಆದ್ದರಿಂದ ಅಲ್ಲಿಗೆ ಹೋಗಬೇಕಾಯಿತು. ಅವನ ವಿರಹವನ್ನು ತಾಳಲಾರದೆ ಮಕರಂದಿಕೆಯು ಒದ್ದಾಡುತ್ತಿದ್ದಳು. ತಾಯಿತಂದೆಗಳು ಎಷ್ಟು ಹೇಳಿದರೂ ಸಮಾಧಾನವಾಗದ್ದರಿಂದ ಅವರು ‘ನೀನು ಸ್ವಲ್ಪಕಾಲ ಬೇಡರ ಹುಡುಗಿಯಾಗಿ ಅವರ ಮಧ್ಯೆ ಇರು!’ ಎಂದು ಶಪಿಸಿ ತಾವು ಆ ಕೊರಗಿನಲ್ಲಿಯೇ ಪ್ರಾಣಬಿಟ್ಟರು. ಆ ವಿದ್ಯಾಧರನು ಈ ಗಿಣಿಯಾದನು; ಅವನ ಹೆಂಡತಿ ಕಾಡುಹಂದಿಯಾದಳು; ಹಿಂದಿನ ಜನ್ಮದ ತಪಶ್ಶಕ್ತಿಯಿಂದ ಈ ಗಿಣಿ ಆಗ ಕಲಿತಿದ್ದ ವಿದ್ಯೆಯನ್ನು ಮರೆಯದಿದೆ. ಈ ವಿಚಿತ್ರವಾದ ಕರ್ಮಗತಿಯನ್ನು ನೋಡಿ ನನಗೆ ನಗು ಬಂತು. ಈ ಕಥೆಯನ್ನು ಇದು ರಾಜಸಭೆಯಲ್ಲಿ ಹೇಳಿದಾಗ ಶಾಪವಿಮೋಚನೆಯಾಗುತ್ತದೆ; ಸೋಮಪ್ರಭನು ನಿಷಾದಿಯಾದ ಮಕರಂದಿಕೆಯನ್ನು ಮದುವೆಯಾಗುತ್ತಾನೆ. ಮನೋರಥಪ್ರಭೆಯೂ ರಾಜನಾಗಿ ಹುಟ್ಟಿರುವ ರಶ್ಮಿಮಂತನನ್ನು ಪಡೆಯುತ್ತಾಳೆ-ಎಂದು ಪುಲಸ್ತ್ಯ ಋಷಿಯು ಗಿಣಿಯ ವೃತ್ತಾಂತವನ್ನು ಹೇಳಿದನು. ಅದನ್ನು ಕೇಳಿ ನನಗೆ ಜಾತಿಸ್ಮರತ್ವ ಉಂಟಾಯಿತು. ಮರೀಚಮುನಿಯು ನನ್ನನ್ನು ಸಾಕುತ್ತಿದ್ದನು. ರೆಕ್ಕೆ ಬಲಿತಮೇಲೆ ಅಲ್ಲಿಇಲ್ಲಿ ಹಾರಾಡುತ್ತ ನಾನು ಬೇಡನ ಕೈಗೆ ಬಿದ್ದೆ; ಅಲ್ಲಿಂದ ಇಲ್ಲಿಗೆ ಬಂದೆ. ಈಗ ನನ್ನ ಪಾಪ ಪರಿಹಾರವಾಯಿತು. ಪಕ್ಷಿಜನ್ಮಹೋಯಿತು -ಎಂದಿತು. ಅತ್ತ ಸೋಮಪ್ರಭನಿಗೂ ಮನೋರಥಪ್ರಭೆಗೂ ಈಶ್ವರನು ಸ್ವಪ್ನದಲ್ಲಿ ತಿಳಿಸಿದಂತೆ ಅವರು ಸುಮನರಾಜನ ಸಭೆಗೆ ಬಂದರು. ಮುಕ್ತಾಲತೆಯು ಸೋಮಪ್ರಭನನ್ನು ಕಂಡಕೂಡಲೆ ಮಕರಂದಿಕೆಯಾಗಿ ಅವನನ್ನು ಆಲಿಂಗಿಸಿದಳು. ಸುಮನರಾಜನು ಮನೋರಥಪ್ರಭೆಯನ್ನು ನೋಡಿದ ಕೂಡಲೆ ಆಕಾಶದಿಂದ ಬಿದ್ದ ಪೂರ್ವದೇಹವನ್ನು ಹೊಕ್ಕು ಮುನಿಪುತ್ರನಾದ ರಶ್ಮಿಮಂತನಾಗಿ ಅವಳೊಡನೆ ತನ್ನ ಆಶ್ರಮಕ್ಕೆ ಹೋದನು. ಸೋಮಪ್ರಭನು ತನ್ನ ಹೆಂಡತಿಯನ್ನು ಕರೆದುಕೊಂಡು ತನ್ನ ಊರಿಗೆ ಹೋದನು. ಗಿಣಿಯು ತಪಸ್ಸಿನಿಂದ ಬಂದಿದ್ದ ಪುಣ್ಯಲೋಕಕ್ಕೆ ಹೋಯಿತು. ಹೀಗೆ ಎಷ್ಟೆಷ್ಟೋ ದೂರವಿದ್ದರೂ ಪ್ರಾಣಿಗಳು ಪರಸ್ಪರ ಸೇರಬೇಕೆಂಬುದು ನಿಯತವಾಗಿದ್ದರೆ ಅವಶ್ಯವಾಗಿ ಸೇರಿಯೇ ಸೇರುತ್ತಾರೆ.

೪. ಗೋಮುಖನು ಈ ಕಥೆಯನ್ನು ಹೇಳಿ ‘ದೇವ! ಇಹಪರಗಳೆರಡರಲ್ಲಿಯೂ ಒಳ್ಳೆಯದಾಗಬೇಕೆನ್ನುವ ಕೆಲವು ವಿವೇಕಿಗಳು, ಸಾಮಾನ್ಯರಾದರೂ ಕಾಮಕ್ರೋಧಾದಿಗಳ ಆವೇಗವನ್ನು ಸಹಿಸಿಕೊಳ್ಳುತ್ತಾರೆ.


### ಶೂರವರ್ಮನ ಕಥೆ


ಹೀಗೆ ಶೂರವರ್ಮನೆಂಬ ರಾಜಸೇವಕನು ಒಂದು ದಿನ ಮನೆಗೆ ಬಂದಾಗ ತನ್ನ ಹೆಂಡತಿಯು ಅವನ ಸ್ನೇಹಿತನೊಡನೆ ಇದ್ದದ್ದನ್ನು ನೋಡಿದನು. ಬಂದ ಕೋಪವನ್ನು ತಡೆದುಕೊಂಡು ಅವನು ‘ಮಿತ್ರದ್ರೋಹಿಯಾದ ಈ ಪಶುವನ್ನು ಕೊಂದೇನು ಪ್ರಯೋಜನ? ದುಶ್ಚರಿತ್ರೆಯಾದ ಈ ಪಾಪಿಯನ್ನು ಶಿಕ್ಷಿಸಿತಾನೇ ಏನು ಪ್ರಯೋಜನ? ನಾನೂ ಪಾಪಕಟ್ಟಿಕೊಂಡಹಾಗಾಗುತ್ತದೆ ಅಷ್ಟೇಯೆ’ ಎಂದುಕೊಂಡು ಅವರಿಬ್ಬರನ್ನೂ ಕುರಿತು ‘ನೀವು ಮತ್ತೆ ನನ್ನ ಕಣ್ಣಿಗೆ ಬಿದ್ದೀರಿ! ಬಿದ್ದಿರೋ, ನಿಮ್ಮನ್ನು ಕೊಂದು ಬಿಡುತ್ತೇನೆ!’ ಎಂದು ಬಿಟ್ಟುಬಿಟ್ಟನು. ಅವರು ಎಲ್ಲಿಯೋ ಕಣ್ಮರೆಯಾಗಿ ಹೊರಟುಹೋದರು. ಅವನು ಮತ್ತೊಂದು ಮದುವೆಮಾಡಿಕೊಂಡು ನಿಶ್ಚಿಂತನಾಗಿದ್ದನು. ವಿವೇಕಿಯಾದವನಿಗೆ ವಿಪತ್ತಿನಿಂದ ಬಾಧೆಯಿಲ್ಲ.; ಪ್ರಾಣಿಗಳಿಗೂ ಪ್ರಜ್ಞೆಯಿಂದ ಶ್ರೇಯಸ್ಸೇ ಹೊರತು ಪರಾಕ್ರಮದಿಂದಲ್ಲ’ ಎಂದು ಸಿಂಹ ಎತ್ತುಗಳ ಕಥೆಯನ್ನು ಹೇಳಿದನು;*


### ಸಿಂಹ ಎತ್ತುಗಳ ಕಥೆ


ಒಂದು ಊರಿನಲ್ಲಿ ಒಬ್ಬ ಧನಿಕನಾದ ವರ್ತಕನಿದ್ದನು. ಅವನು ಮಧುರಾಪುರಿಗೆ ವ್ಯಾಪಾರಕ್ಕೆಂದು ಹೋಗಿಬರುತ್ತಿದ್ದಾಗ ದಾರಿಯಲ್ಲಿ ಅವನ ಗಾಡಿಯ ನೊಗ ಮುರಿದು, ಒಂದು ಎತ್ತು ಬಿದ್ದು ಕೈಕಾಲು ಮುರಿದುಕೊಂಡಿತು. ಅದನ್ನು ಎತ್ತಿ ಕರೆತರಲು ತಕ್ಕ ಸಾಧನಗಳಿಲ್ಲದ್ದರಿಂದ ಅದನ್ನು ಅಲ್ಲಿಯೇ ಬಿಟ್ಟುಬಂದನು. ಸಂಜೀವಕನೆಂಬ ಆ ಎತ್ತು ಕ್ರಮವಾಗಿ ಚೇತರಿಸಿಕೊಂಡು ಯಮುನಾನದಿಯ ತೀರದಲ್ಲಿ ಸ್ವೇಚ್ಛೆಯಾಗಿ ಮೇಯುತ್ತ ಬಲವಾದ ಗೂಳಿಯಾಯಿತು. ಆ ಕಾಡಿನಲ್ಲಿದ್ದ ಪಿಂಗಳಕನೆಂಬ ಸಿಂಹವು ಒಂದು ಸಾರಿ ಹೊಳೆಗೆ ನೀರು ಕುಡಿಯುವುದಕ್ಕೆಂದು ಬರುತ್ತಾ ದಾರಿಯಲ್ಲಿ ಸಂಜೀವಕದ ಗುಟುರು ಕೇಳಿ ಹೆದರಿ ನೀರು ಕುಡಿಯದೆ ಹಾಗೆಯೇ ಹಿಂತಿರುಗಿ ಹೊರಟುಹೋಯಿತು. ಅದರ ಮಂತ್ರಿಯಾದ ದಮನಕನೆಂಬ ನರಿಯು ಇನ್ನೊಬ್ಬ ಮಂತ್ರಿಯಾದ ಕರಟಕನನ್ನು ಕುರಿತು ‘ನಮ್ಮ ರಾಜನು ನೀರು ಕುಡಿಯದೆಯೇ ಏಕೆ ಬಂದುಬಿಟ್ಟಿತು, ತಿಳಿದುಕೊಳ್ಳಬೇಕು!’ ಎಂದಿತು. ಕರಟಕನು ‘ಅದನ್ನು ತಿಳಿದುಕೊಂಡು ನಮಗೆ ಆಗಬೇಕಾದದ್ದೇನು? ಬೆಣೆಯನ್ನು ಕಿತ್ತ ಕಪಿಯ ಹಾಗೆ ಆದೇವು!- ಒಂದು ಊರಿನಲ್ಲಿ ಕೆಲವು ಮರಗೆಲಸದವರು ಮರ ಕುಯ್ಯುತ್ತ ಅರ್ಧದಲ್ಲಿ ಅದಕ್ಕೆ ಬೆಣೆ ಪೆಟ್ಟಿ ಮನೆಗೆ ಹೋಗಿದ್ದರು. ಒಂದು ಕೋತಿ ಬಂದು ದಿಮ್ಮಿಯ ಬಾಯಿಬಿಟ್ಟುಕೊಂಡಿದ್ದ ಕಡೆ ಕುಳಿತು ಯಾವ ಪ್ರಯೋಜನವೂ ಇಲ್ಲದೆ ಆ ಬೆಣೆಯನ್ನು ಕಿತ್ತಿತು; ಕೂಡಲೆ ಎರಡು ಭಾಗಗಳೂ ಕೂಡಿಕೊಂಡು ಅದು ಮಧ್ಯೆ ಸಿಕ್ಕಿ ಅಪ್ಪಚ್ಚಿಯಾಗಿಹೋಯಿತು’ ಎಂದಿತು. ದಮನಕನು ಆ ಮಾತಿಗೆ ಒಪ್ಪದೆ ಸಿಂಹದ ಹತ್ತಿರಕ್ಕೆ ಹೋಗಿ ಕಾರಣವನ್ನು ತಿಳಿದು ‘ಬರಿಯ ಸದ್ದಿಗೆ ಹೆದರಿಕೊಳ್ಳುತ್ತಾರೆಯೇ? ಪರಮಾರ್ಥವನ್ನು ತಿಳಿದುಕೊಳ್ಳದೆ ಹೆದರಬಾರದು; ಒಂದು ನರಿ ಯುದ್ದವಾದ ಒಂದು ರಣರಂಗಕ್ಕೆ ಆಹಾರ ಹುಡುಕಿಕೊಂಡು ಹೋಗಿರಲು ಒಂದು ಗಂಭೀರವಾದ ಧ್ವನಿಯನ್ನು ಕೇಳಿ ಹೆದರಿ ಆ ಕಡೆ ತಿರುಗಿನೋಡಿತು. ಅಲ್ಲಿ ಒಂದು ಭೇರಿ ಬಿದ್ದಿತ್ತು. ಇದೇನಾದರೂ ಒಂದು ಪ್ರಾಣಿಯಾಗಿದ್ದು ಹೀಗೆ ಧ್ವನಿಮಾಡಿರಬಹುದೇ? ಎಂದು ಯೋಚಿಸಿತು. ಆದರೆ ಅದು ಅಲ್ಲಾಡದೆ ಬಿದ್ದಿತ್ತು. ಆದ್ದರಿಂದ ಅದರ ಹತ್ತಿರಕ್ಕೆ ಹೋಗಿ ನೋಡಲು ಅದು ಪ್ರಾಣಿಯಲ್ಲ ಎಂದು ಗೊತ್ತಾಯಿತು. ಪಕ್ಕದಲ್ಲಿ ಬೆಳೆದಿದ್ದ ದರ್ಭೆ ಗಾಳಿಗೆ ಹೊಯ್ದಾಡಿ ಅದರ ಚರ್ಮದ ಮೇಲೆ ಬಡಿದು ಧ್ವನಿಯುಂಟಾಯಿತೆಂದು ನಿರ್ಧರ ಮಾಡಿಕೊಂಡು ಭಯವನ್ನು ಬಿಟ್ಟಿತು. ಅದರೊಳಗೆ ಏನಾದರೂ ತಿಂಡಿ ಇದ್ದೀತೋ ಎಂದು ಚರ್ಮವನ್ನು ಕಿತ್ತು ನೋಡಿತು. ಏನೂ ಇರಲಿಲ್ಲ. ಆದ್ದರಿಂದ ತಮ್ಮಂಥವರು ಬರಿಯ ಸದ್ದಿಗೆ ಹೆದರುತ್ತಾರೆಯೇ? ಬೇಕಾದರೆ ನಾನು ಹೋಗಿ ಅದನ್ನು ತಿಳಿದುಕೊಂಡು ಬರುತ್ತೇನೆ’ ಎಂದು ಆ ಧ್ವನಿಯನ್ನು ಹಿಡಿದು ಹೋಗಲು ಹುಲ್ಲುಮೇಯುತ್ತಿದ್ದ ಆ ಎತ್ತು ಕಂಡಿತು. ಇದನ್ನು ನರಿಯು ಸಿಂಹಕ್ಕೆ ತಿಳಿಸಲು, ಸಿಂಹವು ‘ಆ ಎತ್ತನ್ನು ಕರೆದುಕೊಂಡು ಬಾ ನೋಡೋಣ’ ಎಂದಿತು. ಎತ್ತು ಹೆದರಿತು. ಆದ್ದರಿಂದ ನರಿಯು ಸಿಂಹದಿಂದ ಅಭಯಪ್ರದಾನ ಮಾಡಿಸಿಕೊಂಡು ಎತ್ತನ್ನು ಕರೆದೊಯ್ದಿತು. ಅಲ್ಲಿಂದಾಚೆಗೆ ಸಿಂಹಕ್ಕೆ ಮಿಕ್ಕ ಪ್ರಾಣಿಗಳಲ್ಲಿ ಅನಾದರವುಂಟಾಯಿತು. ಆಗ ದಮನಕನು ‘ಈ ಎತ್ತನ್ನು ಕರೆತಂದದ್ದು ನನ್ನ ತಪ್ಪಾಯಿತು; ಈಗ ಸಿಂಹವು ಮಾಂಸವನ್ನು ನಮಗೆ ಕೊಡದೆ ತಾನೇ ತಿನ್ನುತ್ತಿದೆ; ಆದ್ದರಿಂದ ಈ ಎತ್ತನ್ನು ಕೊಲ್ಲಿಸಬೇಕು!’ ಎಂದಿತು. ಕರಟಕನು ‘ಇದು ನಿನ್ನಿಂದ ಸಾಧ್ಯವಿಲ್ಲ!’ ಎಂದಿತು. ದಮನಕನು "ಬುದ್ಧಿ ಉಪಯೋಗಿಸಿದರೆ ಸಾಧ್ಯವಾಗುತ್ತದೆ; ಬಕವನ್ನು ಕೊಂದ ಮೊಸಳೆಯ ಕಥೆ ಹೇಳುತ್ತೇನೆ ಕೇಳು:-

ಒಂದು ಕೊಳದ ಹತ್ತಿರ ಒಂದು ಬಕ ಇತ್ತು. ಅದು ಕೊಳದಲ್ಲಿದ್ದ ಮೀನುಗಳನ್ನು ನೋಡಿ ‘ಇಲ್ಲಿ ಬೆಸ್ತರು ಬಂದು ನಿಮ್ಮನ್ನು ಹಿಡಿದುಕೊಂಡು ಹೋಗುತ್ತಾರೆ; ಆದ್ದರಿಂದ ಮರೆಯಲ್ಲಿರುವ ಬೇರೊಂದು ಕೊಳಕ್ಕೆ ನಿಮ್ಮನ್ನು ಕರೆದುಕೊಂಡು ಹೋಗುತ್ತೇನೆ. ಅದನ್ನು ಬೆಸ್ತರು ಕಾಣರು ಎಂದು ಹೇಳಿ ಒಪ್ಪಿಸಿ ಒಂದೊಂದೇ ಮೀನನ್ನು ತೆಗೆದುಕೊಂಡು ಹೋಗಿ ಒಂದು ಬಂಡೆಯ ಮೇಲಿಟ್ಟು ಕೊಂದು ತಿನ್ನುತ್ತಿತ್ತು. ಅದರಂತೆ ಅದು ಒಂದು ದಿನ ಒಂದು ಮೊಸಳೆಯನ್ನು ಕರೆದುಕೊಂಡು ಹೋಯಿತು. ಅದು ಬಂಡೆಯ ಹತ್ತಿರಕ್ಕೆ ಬರುತ್ತಿದ್ದ ಹಾಗೇ ಅಲ್ಲಿದ್ದ ಮೂಳೆಗಳನ್ನು ನೋಡಿ ಬಕವು ಮೀನುಗಳನ್ನು ತಿನ್ನುತ್ತಿತ್ತೆಂದು ನಿಶ್ಚಯಿಸಿ ತನ್ನನ್ನು ಇಟ್ಟಕ್ಷಣವೇ ಅದರ ಕತ್ತಿಗೆ ಬಾಯಿಹಾಕಿ ಕಚ್ಚಿಕೊಂದಿತು. ಬುದ್ದಿಬಲವೇ ಬಲ: ಬುದ್ಧಿ ಇಲ್ಲದವನ ಬಲ ಏತಕ್ಕೆ? ಸಿಂಹ ಮೊಲಗಳ ಕಥೆ ಹೇಳುತ್ತೇನೆ ಕೇಳು:-

ಒಂದು ಕಾಡಿನಲ್ಲಿ ಸಿಂಹವು ಕಂಡಕಂಡ ಪ್ರಾಣಿಯನ್ನೆಲ್ಲಾ ಕೊಂದುಹಾಕುತ್ತಿತ್ತು. ಆಗ ಎಲ್ಲಾ ಮೃಗಗಳೂ ಒಟ್ಟಾಗಿ ಪ್ರತಿನಿತ್ಯವೂ ಒಂದೊಂದು ಪ್ರಾಣಿ ಅದಕ್ಕೆ ಆಹಾರವಾಗಿ ಹೋಗತಕ್ಕದ್ದೆಂದೂ ಸಿಂಹವು ಕಂಡಕಂಡದ್ದನ್ನೆಲ್ಲಾ ಕೊಲ್ಲತಕ್ಕದ್ದಲ್ಲವೆಂದೂ ಕರಾರು ಮಾಡಿಕೊಂಡವು. ಸಿಂಹವೂ ಅದಕ್ಕೆ ಒಪ್ಪಿ ನಡೆಯುತ್ತಿತ್ತು. ಒಂದು ಸಾರಿ ಒಂದು ಮೊಲದ ಸರದಿ ಬಂತು. ಅದು ‘ಹೇಗಿದ್ದರೂ ನಾನು ಸಾಯುವುದು ಸಿದ್ಧ: ಆದರೆ ಒಂದು ಯುಕ್ತಿ ಮಾಡಿನೋಡುತ್ತೇನೆ’ ಎಂದುಕೊಂಡು ತಡವಾಗಿ ಹೋಯಿತು. ಸಿಂಹವು ‘ಏಕೆ ಇಷ್ಟುತಡಮಾಡಿಕೊಂಡು ಬಂದೆ?’ ಎಂದು ಕೇಳಲು ಮೊಲವು ‘ದೇವ! ಇದು ನನ್ನ ತಪ್ಪಲ್ಲ; ದಾರಿಯಲ್ಲಿ ಇನ್ನೊಂದು ಸಿಂಹವು ನನ್ನನ್ನು ತಡೆದು ನಿಲ್ಲಿಸಿದ್ದರಿಂದ ಹೊತ್ತಾಯಿತು!’ ಎಂದಿತು. ಸಿಂಹವು ರೇಗಿ ‘ಆ ಮತ್ತೊಂದು ಸಿಂಹ ಯಾವುದು, ತೋರಿಸು!' ಎಂದು ಗರ್ಜಿಸಿತು. ಆಗ ಮೊಲವು ಅದನ್ನು ಒಂದು ಬಾವಿಯ ಹತ್ತಿರಕ್ಕೆ ಕರೆದುಕೊಂಡು ಹೋಗಿ ‘ಇದರೊಳಗೆ ನೋಡು’ ಎಂದಿತು. ಸಿಂಹವು ಅದರ ನೀರಿನಲ್ಲಿ ತನ್ನ ಪ್ರತಿಬಿಂಬವನ್ನು ನೋಡಿ ಅದು ಮತ್ತೊಂದು ಸಿಂಹವೆಂಬ ಭ್ರಾಂತಿಯಿಂದ ಬಾವಿಯೊಳಕ್ಕೆ ಹಾರಿ ಪ್ರಾಣಬಿಟ್ಟಿತು.-ಆದ್ದರಿಂದ ಬುದ್ಧಿ ಉಪಯೋಗಿಸಿ ಇದನ್ನು ನಾನು ಸಾಧಿಸುತ್ತೇನೆ “ಎಂದು ಸಿಂಹದ ಹತ್ತಿರಕ್ಕೆ ಹೋಗಿ, ಸಂಜೀವಕನು ಸಿಂಹವನ್ನು ಕೊಂದು ಅದರ ರಾಜ್ಯವನ್ನು ಅಪಹರಿಸಬೇಕೆಂದಿದೆ ಎಂದು ಹೇಳಿತು. ‘ನಾನು ಹುಲ್ಲು ತಿನ್ನುವವನು; ನಾನು ರಾಜನಾದರೆ ನಿಮಗೆ ಭಯವಿಲ್ಲ; ಈ ಸಿಂಹವು ಮಾಂಸಾಹಾರಿ’ ಎಂದು ಮೃಗಗಳಲ್ಲಿ ಪ್ರಚಾರಮಾಡುತ್ತಿದೆ-ಎಂದಿತು. ನಿಂಹವು ಈ ಹುಲ್ಲುತಿನ್ನುವ ಎತ್ತು ನನ್ನನ್ನೇನು ಮಾಡೀತು? ಆದರೆ ನಾನು ಅದಕ್ಕೆ ಅಭಯಕೊಟ್ಟಿದ್ದೇನಲ್ಲಾ! ಅದನ್ನು ನಾನು ಹೇಗೆ ಕೊಲ್ಲಲಿ?’ ಎಂದಿತು. ದಮನಕನು” ಆ ದ್ರೋಹಿಯಲ್ಲಿ ಸ್ನೇಹವೆಂಥದು? ಅದರ ಶರಣಾಗತಿಯೂ ಇಲ್ಲ, ನಿನ್ನ ಅಭಯಪ್ರದಾನವೂ ಇಲ್ಲ; ಅಲ್ಲದೆ ಅದು ನಿನ್ನ ಹತ್ತಿರವಿದ್ದರೆ ಅದರ ಮಲಮೂತ್ರಗಳಿಂದ ಕ್ರಿಮಿಕೀಟಗಳು ಉತ್ಪನ್ನವಾಗಿ ಅವು, ಮದಗಜಗಳು ತಿವಿದು ನಿನ್ನ ಮೈಯಲ್ಲಿ ಆಗಿರುವ ಹುಣ್ಣುಗಳೊಳಗೆ ಹೋದರೆ ಏನು ಗತಿ? ಉಪಾಯವಾಗಿಯೇ ನಿನ್ನನ್ನು ಕೊಂದಂತಾಗುತ್ತದೆ. ದುಷ್ಟನು ತಾನೇ ಕೇಡುಮಾಡದಿದ್ದರೂ ಅವನ ಸಹವಾಸದಿಂದ ಕೇಡಾಗಬಹುದು. ಒಬ್ಬ ರಾಜನ ಹಾಸಿಗೆಯಲ್ಲಿ ಮಂದವಿಸರ್ಪಿಣಿ ಎಂಬ ಒಂದು ಹೇನು ಎಲ್ಲಿಂದಲೋ ಬಂದು ಸೇರಿಕೊಂಡಿತ್ತು. ಅಕಸ್ಮಾತ್​ ಗಾಳಿಗೆ ಹಾರಿಬಂದು ಟೀಟಿಭವೆಂಬ ಒಂದು ತಗಣೆಯೂ ಅಲ್ಲಿಗೆ ಸೇರಿಕೊಂಡಿತು. ಹೇನು ‘ನನ್ನ ಮನೆಗೆ ಏಕೆ ಬಂದೆ? ಹೋಗು!’ ಎಂದು ತಗಣೆಯನ್ನು ಗದರಿಸಿತು. ತಗಣೆಯು ‘ನಾನು ಎಂದೂ ರಾಜನ ರಕ್ತವನ್ನು ಕುಡಿದಿಲ್ಲ; ನೀನು ದಯವಿಟ್ಟರೆ ಸ್ವಲ್ಪ ಕುಡಿದು ನೋಡುತ್ತೇನೆ’ ಎಂದು ಅದನ್ನು ಬೇಡಿಕೊಂಡಿತು. ಹೇನು ‘ಹಾಗಾದರೆ ರಾಜನನ್ನು ಸಮಯ ನೋಡಿಕೊಂಡು ಕಚ್ಚಬೇಕು; ನಿದ್ರೆ ಬಂದಾಗ ಅಥವಾ ಕ್ರೀಡೆಯಲ್ಲಿದ್ದಾಗ ಮೆಲ್ಲಗೆ ಕಚ್ಚಬೇಕು!’ ಎಂದಿತು. ತಗಣೆ ಒಪ್ಪಿತು. ಆದರೆ ರಾತ್ರಿ ರಾಜನು ಮಲಗಿದ ಕೂಡಲೆ ಕಚ್ಚಲು, ಅವನು ‘ಹಾ ಇದೇನೋ ಕಚ್ಚಿತು!’ ಎಂದು ಕೂಗಿಕೊಂಡನು. ಕೂಡಲೆ ತಗಣೆಯು ಬೇಗನೆ ಓಡಿಹೋಗಿ ಅವಿತುಕೊಂಡಿತು. ಸೇವಕರು ಬಂದು ಹಾಸಿಗೆಯನ್ನು ನೋಡಿದಾಗ ಹೇನು ಸಿಕ್ಕಿ ಅವರ ಕೈಯಲ್ಲಿ ಸತ್ತಿತು. ಹೀಗೆ ಎತ್ತಿನ ಸಹವಾಸ ನಿನಗೆ ಕ್ಷೇಮವಲ್ಲ “ಎಂದು ಹೇಳಿ ಸಂಜೀವಕನ ಹತ್ತಿರ ಹೋಯಿತು. ಅದು ‘ಏಕಯ್ಯಾ ಹೀಗಿದ್ದೀಯೆ? ಎಲ್ಲಾ ಕುಶಲವಷ್ಟೆ?’ ಎಂದು ಕೇಳಲು ದಮನಕನು ‘ಸೇವಕನಾದವನಿಗೆ ಕುಶಲವೆಂಥದು? ಯಾರು ತಾನೇ ರಾಜನಿಗೆ ಸರ್ವದಾ ಪ್ರಿಯನಾಗಿರುತ್ತಾನೆ?’ ಎಂದು ಆರಂಭಿಸಿ, ಸಿಂಹವು ಅದನ್ನು ಕೊಲ್ಲಲು ಯೋಚಿಸುತ್ತಿದೆ ಎಂದು ಹೇಳಿತು. ಆ ಮೂಢ ಎತ್ತು ಅದನ್ನು ನಂಬಿ” ಪ್ರಭುವಾದವನು ನೀಚರ ಮಧ್ಯೆ ಇದ್ದರೆ ಶತ್ರುವೇ ಆಗುತ್ತಾನೆ; ಅದಕ್ಕೆ ಒಂದು ಕಥೆ ಹೇಳುತ್ತೇನೆ ಕೇಳು:-

ಒಂದು ಕಾಡಿನಲ್ಲಿ ಒಂದು ಸಿಂಹವಿತ್ತು. ಒಂದು ಹುಲಿ ಒಂದು ಕಾಗೆ ಒಂದು ನರಿ ಹೀಗೆ ಮೂರು ಪ್ರಾಣಿಗಳು ಅದನ್ನ ಆಶ್ರಯಿಸಿಕೊಂಡಿದ್ದವು. ಅದು ಒಂದು ಸಾರಿ ಒಂದು ಒಂಟೆಯನ್ನು ನೋಡಿತು; ಒಂಟೆಯನ್ನು ಅಲ್ಲಿಯವರೆಗೆ ನೋಡಿಲ್ಲದ್ದರಿಂದ ಆಶ್ಚರ್ಯಪಟ್ಟು ಅದು ಯಾವ ಪ್ರಾಣಿ ಎಂದು ಕೇಳಿತು. ದೇಶಸಂಚಾರ ಮಾಡಿದ್ದ ಕಾಗೆಯು ಅದು ಒಂಟೆ ಎಂದು ತಿಳಿಸಿತು. ಆಗ ಅದನ್ನು ಬರಮಾಡಿಕೊಂಡು ಅಭಯಕೊಟ್ಟು ಅದನ್ನು ತನ್ನ ಪರಿವಾರದಲ್ಲಿ ಸೇರಿಸಿಕೊಂಡಿತು. ಹೀಗಿರಲು ಅದು ಒಂದು ಸಾರಿ ಆನೆಯೊಡನೆ ಹೋರಾಡಿ ಗಾಯವಡೆದು ಬಹುದಿನ ಅಹಾರ ಸಂಪಾದಿಸಲಾರದೆ ಉಪವಾಸವಿರಬೇಕಾಯಿತು. ಆಗ ಏನು ಮಾಡೋಣವೆಂದು ಹಿಂದಿನ ಮೂವರು ಸ್ನೇಹಿತರನ್ನು ರಹಸ್ಯವಾಗಿ ಸಲಹೆ ಕೇಳಿತು. ಅವು ‘ಪ್ರಭು! ಒಂಟೆಯೊಡನೆ ಏನು ಸ್ನೇಹ ಅದನ್ನೇಕೆ ತಿನ್ನಬಾರದು? ಅದು ಹುಲ್ಲು ತಿನ್ನುವ ಪ್ರಾಣಿ; ಮಾಂಸಾಹಾರಿಗಳಾದ ನಮಗೆ ಭಕ್ಷ್ಯ ಯೋಗ್ಯವೇಯೆ!’ ಎಂದುವು. ಸಿಂಹವು ನಾನು ಅದಕ್ಕೆ ಅಭಯಕೊಟ್ಟಿದ್ದೇನಲ್ಲಾ! ಹೇಗೆ ಕೊಲ್ಲುವುದು?’ ಎಂದು ಕೇಳಿತು. ಅವು ‘ಅದೇ ತನ್ನನ್ನು ಕೊಂದುಕೊಳ್ಳುವಂತೆ ಮಾಡುತ್ತೇವೆ’ ಎಂದುವು. ಕಾಗೆಯು ಒಂಟೆಯನ್ನು ಕಂಡು ‘ದೊರೆಗೆ ತುಂಬ ಹಸಿವಾಗಿದೆ; ಆದರೂ ನಮಗೆ ಏನೂ ಹೇಳುವುದಿಲ್ಲ: ನಾವೆಲ್ಲಾ ನಮ್ಮನಮ್ಮನ್ನು ಅವನಿಗೆ ಅರ್ಪಿಸಿಕೊಂಡು ಅವನಿಗೆ ಸಂತೋಷವುಂಟುಮಾಡಬೇಕೆಂದಿದ್ದೇವೆ; ನೀನು ಅವನ ಪ್ರೀತಿ ಸಂಪಾದಿಸುವುದಕ್ಕೆ ಏನು ಮಾಡಬೇಕೋ ಅದನ್ನು ಮಾಡು!’ ಎಂದಿತು. ಸಾಧುವಾದ ಒಂಟೆಯು ಒಪ್ಪಿತು. ಆಮೇಲೆ ಎಲ್ಲವೂ ಸಿಂಹದ ಹತ್ತಿರಕ್ಕೆ ಹೋದುವು. ಕಾಗೆಯು ‘ದೇವ! ನನ್ನನ್ನು ತಿನ್ನಬಹುದು!’ ಎಂದಿತು. ಸಿಂಹವು ‘ನಿನ್ನದು ಅಲ್ಪದೇಹ; ಅದರಿಂದೇನು ಪ್ರಯೋಜನ?’ ಎಂದಿತು. ಆಮೇಲೆ ನರಿ ತನ್ನನ್ನು ತಿನ್ನಬಹುದೆನ್ನಲು, ಅದಕ್ಕೂ ಮೊದಲಿನ ಉತ್ತರವನ್ನೇ ಹೇಳಿತು. ಆಮೇಲೆ ಹುಲಿಯು ತನ್ನನ್ನು ತಿನ್ನಬಹುದೆಂದಿತು. ಸಿಂಹವು ಅದನ್ನು ತಿನ್ನಲಿಲ್ಲ. ಆಗ ಒಂಟೆಯು ತನ್ನನ್ನು ತಿನ್ನಬಹುದೆಂದಿತು. ಆ ಮಾತನ್ನೇ ಹಿಡಿದುಕೊಂಡು ಸಿಂಹವು ಒಂಟೆಯನ್ನು ಕೊಂದುಹಾಕಿತು. ಎಲ್ಲವೂ ಅದನ್ನು ತಿಂದುವು.

ಹೀಗೆ ಯಾರೋ ನನ್ನ ಮೇಲೆ ದೂರು ಹೇಳಿದ್ದಾರೆ; ಆದ್ದರಿಂದ ರಾಜನಿಗೆ ನನ್ನ ಮೇಲೆ ವೈರವುಂಟಾಗಿದೆ; ವಿಧಿ ಹೇಗಿದ್ದರೆ ಹಾಗಾಗಲಿ!’ ಎಂದಿತು. ದಮನಕನು ‘ಧೈರ್ಯವಾಗಿರು! ಧೈರ್ಯವೇ ಉತ್ತಮವಾದ ಸಾಧನ. ಒಂದು ಟಿಟ್ಟಿಭ ಪಕ್ಷಿಯು ಸಮುದ್ರತೀರದಲ್ಲಿ ಹೆಂಡತಿಯೊಡನೆ ವಾಸಮಾಡುತ್ತಿತ್ತು. ಹೆಣ್ಣು ಗಬ್ಬವಾಗಿ ಇನ್ನೆಲ್ಲಾದರೂ ಹೋಗೋಣ; ಇಲ್ಲಿಯೇ ಇದ್ದರೆ ಸಮುದ್ರದ ಅಲೆಗಳು ನನ್ನ ಮೊಟ್ಟೆಗಳನ್ನು ಕೊಚ್ಚಿಕೊಂಡು ಹೋದಾವು!’ ಎಂದಿತು. ಗಂಡು ‘ಸಮುದ್ರವು ನನ್ನೊಡನೆ ದ್ವೇಷ ಕಟ್ಟಿಕೊಳ್ಳಲಾರದು!’ ಎಂದಿತು. ಹೆಣ್ಣು ‘ಸಮುದ್ರಕ್ಕೆ ನೀನು ಸಾಟಿಯೆ? ಹಿತವಾದದ್ದನ್ನು ಕೇಳದಿದ್ದರೆ ವಿನಾಶ ಒದಗುತ್ತದೆ- ಕಂಬುಗ್ರೀವನೆಂಬ ಆಮೆಗೆ ವಿಕಟ ಸಂಕಟ ಎಂಬ ಎರಡು ಹಂಸಪಕ್ಷಿಗಳು ಸ್ನೇಹಿತರಾಗಿದ್ದವು. ಅವು ಇದ್ದ ಕೊಳದಲ್ಲಿ ನೀರು ಕಡಿಮೆಯಾಗಲು ಹಂಸಗಳು ಬೇರೆ ಕೊಳಕ್ಕೆ ಹೊರಟವು. ಆಮೆಯು ತಾನೂ ಅವುಗಳೊಡನೆ ಬರುತ್ತೇನೆಂದಿತು. ಅವು ‘ನಾವು ಹೋಗುವ ಕೊಳ ತುಂಬ ದೂರ; ನೀನೂ ಬರುವುದಾದರೆ ನಾವು ಹೇಳಿದಹಾಗೆ ಕೇಳಬೇಕು; ನೀನು ಒಂದು ಕೋಲನ್ನು ಕಚ್ಚಿಕೋ; ನಾವು ಇಬ್ಬರೂ ಅದರ ಎರಡು ತುದಿಗಳನ್ನು ಕಚ್ಚಿಕೊಂಡು ಹಾರುತ್ತೇವೆ.; ನೀನು ಮಧ್ಯೆ ಒಂದು ಮಾತೂ ಆಡದೆ ಬರಬೇಕು; ಮಾತಾಡಿದರೆ ಬಿದ್ದು ಸತ್ತುಹೋಗುತ್ತೀಯೆ!’ ಎಂದುವು. ಆಮೆಯು ‘ಹಾಗೆಯೇ ಆಗಲಿ’ ಎಂದಿತು. ಅವು ಅದನ್ನು ಅಂತರಿಕ್ಷದಲ್ಲಿ ಕರೆದುಕೊಂಡು ಹೋಗುತ್ತಿದ್ದವು. ಕೊಳವು ಇನ್ನೇನು ಸ್ವಲ್ಪ ದೂರವಿದೆಯೆನ್ನುವಾಗ, ಅಲ್ಲಿದ್ದ ಒಂದು ಊರಿನ ಜನರು ‘ಹಂಸಗಳು ಏನನ್ನೋ ಹೊತ್ತುಕೊಂಡು ಹೋಗುತ್ತಿವೆ; ಈ ವಿಚಿತ್ರವನ್ನು ನೋಡಿ ಬನ್ನಿ!’ ಎಂದು ಗುಂಪು ಸೇರಿದರು. ಆಮೆಯು ‘ಇದೇನು ಗದ್ದಲ?’ ಎಂದು ಹಂಸಗಳನ್ನು ಕೇಳಲು ಬಾಯಿಬಿಟ್ಟಿತು; ಕೂಡಲೆ ಕೆಳಗೆ ಬಿದ್ದು ಸತ್ತುಹೋಯಿತು. ಹೀಗೆ ಹಿತವಾದ ಮಾತನ್ನು ಕೇಳಬೇಕು; ಇಲ್ಲದಿದ್ದರೆ ಕೇಡು ಸಂಭವಿಸುತ್ತದೆ! “ಎಂದಿತು. ಗಂಡು” ನೀನು ಹೇಳುವುದು ನಿಜ ಪ್ರಿಯೆ! ಆದರೆ ನಾನು ಒಂದು ಕಥೆಯನ್ನು ಹೇಳುತ್ತೇನೆ, ಅದನ್ನು ನೀನೂ ಕೇಳು!.

ಒಂದು ನದಿಯ ಮಡುವಿನಲ್ಲಿ ಅನಾಗತವಿಧಾತ, ಪ್ರತ್ಯುತ್ಪನ್ನಮತಿ, ಯದ್ಭವಿಷ್ಯ ಎಂಬ ಮೂರು ಮೀನುಗಳಿದ್ದುವು. ಒಂದು ಸಾರಿ ಕೆಲವರು ಬೆಸ್ತರು ಆಕಡೆ ಹೋಗುತ್ತ ‘ಇಲ್ಲಿ ಮೀನುಗಳಿವೆ!’ ಎಂದರು. ಅಷ್ಟರಿಂದಲೇ ಅಪಾಯವನ್ನು ಶಂಕಿಸಿ ಅನಾಗತವಿಧಾತವು ಬೇರೆ ಕಡೆಗೆ ಹೊರಟುಹೋಯಿತು. ಪ್ರತ್ಯುತ್ಪನ್ನಮತಿಯು ‘ಭಯ ಬಂದರೆ ಅದಕ್ಕೇನಾದರೂ ಉಪಾಯ ಮಾಡೋಣವಂತೆ!’ ಎಂದು ಇದ್ದಕಡೆಯೇ ಇತ್ತು. ಬೆಸ್ತರು ಬಂದು ಬಲೆಹಾಕಿ ಅದನ್ನು ಹಿಡಿದರು. ಆಗ ಅದು ಅಲ್ಲಾಡದೆ ಸತ್ತಂತೆ ಬಿದ್ದಿತ್ತು. ಅವರು ಅದು ಸತ್ತುಹೋಗಿದೆ ಎಂದು ಕೊಲ್ಲದೆ ಕೆಳಕ್ಕೆ ಹಾಕಿದರು. ಕೂಡಲೆ ಅದು ಹಾರಿ ನದಿಗೆ ಸೇರಿಕೊಂಡಿತು. ಯದ್ಭವಿಷ್ಯವು ಬಲೆಯಲ್ಲಿ ಸಿಕ್ಕಿ ಒದ್ದಾಡುತ್ತಿರಲು ಅದನ್ನು ಕೊಂದು ತೆಗೆದುಕೊಂಡು ಹೋದರು. ಆದ್ದರಿಂದ ಇದಕ್ಕೆ ತಕ್ಕ ಪ್ರತೀಕಾರಮಾಡುತ್ತೇನೆ; ಸಮುದ್ರಕ್ಕೆ ಹೆದರಿಕೊಂಡು ಹೋಗಬೇಕಾದ್ದಿಲ್ಲ! “ಎಂದಿತು. ಕೆಲವು ಕಾಲದ ಮೇಲೆ ಹೆಣ್ಣು ಮೊಟ್ಟೆಯಿಡಲು ಈ ಹಕ್ಕಿ ಏನು ಮಾಡುತ್ತದೆ ನೋಡೋಣ ಎಂಬ ಕುತೂಹಲದಿಂದ ಸಮುದ್ರವು ಅಲೆಗಳಿಂದ ಅದನ್ನು ಕೊಚ್ಚಿಕೊಂಡು ಹೋಯಿತು. ಟಿಟ್ಟಿಭಿಯು ಅಳುವುದಕ್ಕೆ ಮೊದಲು ಮಾಡಿತು. ಆಗ ಟಿಟ್ಟಿಭವು ‘ನೋಡು, ಈ ಪಾಪಿ ಸಮುದ್ರಕ್ಕೆ ನಾನು ಏನು ಮಾಡುತ್ತೇನೆ?’ ಎಂದು ಪಕ್ಷಿಗಳನ್ನೆಲ್ಲಾ ಸೇರಿಸಿ ಅವುಗಳೊಡನೆ ತಮ್ಮ ರಾಜನಾದ ಗರುಡನ ಹತ್ತಿರಕ್ಕೆ ಹೋಗಿ ಗೋಳು ಹೇಳಿಕೊಂಡಿತು. ಗರುಡನು ವಿಷ್ಣುವಿನಲ್ಲಿ ಹೇಳಿಕೊಂಡನು. ವಿಷ್ಣುವು ಆಗ್ನೇಯಾಸ್ತ್ರದಿಂದ ಸಮುದ್ರವನ್ನು ಒಣಗಿಸಿ ಮೊಟ್ಟೆಗಳನ್ನು ಕೊಡಿಸಿದನು. ಆದ್ದರಿಂದ ಬುದ್ಧಿವಂತನು ಆಪತ್ತು ಬಂದಾಗ ಧೈರ್ಯದಿಂದಿರಬೇಕು. ಪಿಂಗಳಕನು ಬಾಲ ಎತ್ತಿಕೊಂಡು ಎದ್ದು ನಿಂತಕೂಡಲೆ ಎರಡು ಕೋಡುಗಳಿಂದಲೂ ಅದರ ಹೊಟ್ಟೆಯನ್ನು ಬಗಿದುಬಿಡು!” ಎಂದು ಹೇಳಿ ಕರಟಕನ ಹತ್ತಿರಕ್ಕೆ ಹೋಯಿತು. ಸಂಜೀವಕನು ಮೆಲ್ಲಗೆ ಸಿಂಹದ ಹತ್ತಿರ ಹೋಯಿತು. ಅದು ಬಾಲ ಎತ್ತಿಕೊಂಡು ಬಂತು; ಕೂಡಲೆ ಎತ್ತು ತಿವಿಯಿತು. ಸಿಂಹ ಪರಚಿತು. ಸಾಧುವಾದ ಕರಟಕನು ದಮನಕನನ್ನು ಕುರಿತು "ಇದೇನು ಸ್ವಾರ್ಥಸಿದ್ಧಿಗೋಸ್ಕರ ನೀನು ಪ್ರಭುವಿಗೆ ತಂದಿಟ್ಟ ವ್ಯಸನ? ಹೋಗಲಿ ಹಿತವನ್ನು ಹೇಳಿದರೆ ಕೇಳದೆ ಇರತಕ್ಕವನೊಡನೆ ಹೆಚ್ಚು ಮಾತನಾಡಿದರೆ ಕಪಿಯಿಂದ ಮರಕುಟುಕನು ಪಡೆದ ಗತಿಯನ್ನು ಪಡೆಯುತ್ತಾನೆ:- ಹಿಂದೆ ಒಂದು ಕಾಡಿನಲ್ಲಿ ಒಂದು ಕಪಿಯ ಹಿಂಡು ಇತ್ತು. ಚಳಿಯಲ್ಲಿ ಅವು ಒಂದು ಮಿಣುಕುಹುಳುವನ್ನು ಕಂಡು ಅದು ಬೆಂಕಿಯ ಕಿಡಿಯೆಂದು ಭಾವಿಸಿ ಅದರ ಮೇಲೆ ಹುಲ್ಲು ಎಲೆ ಎಲ್ಲಾಹಾಕಿ ಊದುತ್ತಿದ್ದವು. ಅದನ್ನು ನೋಡಿದ ಒಂದು ಮರಕುಟುಕವು ‘ಇದು ಬೆಂಕಿಯಲ್ಲ; ಮಿಣುಕುಹುಳು; ಏಕೆ ಸುಮ್ಮನೆ ಕಷ್ಟಪಡುತ್ತೀರಿ? ಎಂದಿತು. ಅವು ಸುಮ್ಮನಾಗಲಿಲ್ಲ. ಆಗ ಅದು ಮರದಿಂದ ಇಳಿದುಬಂದು ಅಡ್ಡಿಪಡಿಸಿತು; ಅದರಿಂದ ಒಂದು ಕೋತಿ ರೇಗಿ ಒಂದು ಕಲ್ಲೆಸೆದು ಹಕ್ಕಿಯನ್ನು ಜಜ್ಜಿಹಾಕಿತು. ಅಲ್ಲದೆ ದುರ್ಬುದ್ಧಿಯಿಂದ ಮಾಡಿದ ಕೆಲಸ ಶುಭದಲ್ಲಿ ಮುಗಿಯುವುದಿಲ್ಲ:- ಹಿಂದೆ ಧರ್ಮಬುದ್ಧಿ ದುಷ್ಟಬುದ್ಧಿ ಎಂಬ ಇಬ್ಬರು ವರ್ತಕರಿದ್ದರು. ಅವರು ಪರದೇಶಕ್ಕೆ ಹೋಗಿ ಎರಡು ಸಾವಿರ ದೀನಾರಗಳನ್ನು ಸಂಪಾದಿಸಿ ತಂದರು. ಅದರಲ್ಲಿ ಒಂದು ನೂರನ್ನು ವೆಚ್ಚಕ್ಕಿಟ್ಟುಕೊಂಡು ಮಿಕ್ಕದ್ದನ್ನು ಒಂದು ಮರದ ಕೆಳಗೆ ಹೂತಿಟ್ಟರು. ಒಂದು ಸಾರಿ ದುಷ್ಟಬುದ್ಧಿಯೊಬ್ಬನೇ ಹೋಗಿ ಆ ದೀನಾರಗಳನ್ನು ತೆಗೆದುಕೊಂಡುಬಿಟ್ಟನು. ಒಂದು ತಿಂಗಳು ಬಿಟ್ಟುಕೊಂಡು ‘ಧರ್ಮಬುದ್ಧಿ! ನನಗೆ ವೆಚ್ಚಕ್ಕೆ ಹಣ ಬೇಕಾಗಿದೆ. ಹೋಗಿ ತರೋಣ ಬಾ!’ ಎಂದು ಕರೆದುಕೊಂಡು ಹೋದನು. ಅಲ್ಲಿ ಹಣವಿಲ್ಲದಿರಲು ಅವನ ಮೇಲೆ ಕಳ್ಳನೆಂದು ತಪ್ಪು ಹೊರಿಸಿದನು. ಅವರು ಜಗಳವಾಡಿಕೊಂಡು ದೊರೆಯ ಹತ್ತಿರಕ್ಕೆ ದೂರು ತೆಗೆದುಕೊಂಡು ಹೋದರು. ರಾಜಸಭಿಕರು ಅದನ್ನು ನಿಶ್ಚಯಿಸಲಾರದೆ ಹೋಗಲು ದುಷ್ಟಬುದ್ದಿಯು ‘ನಾವು ಯಾವ ಮರದ ಕೆಳಗೆ ಹೂತಿಟ್ಟಿದ್ದೆವೋ ಅದನ್ನೇ ಕೇಳೋಣ; ಅದೇ ಹೇಳುತ್ತದೆ!’ ಎಂದನು. ಬೆಳಿಗ್ಗೆ ಎಲ್ಲರೂ ಅಲ್ಲಿಗೆ ಹೋಗಬೇಕೆಂದು ನಿರ್ಧರವಾಯಿತು. ಅಂದಿನ ರಾತ್ರಿ ದುಷ್ಟಬುದ್ಧಿಯು ತನ್ನ ತಂದೆಗೆ ದುಡ್ಡುಕೊಟ್ಟು ಒಪ್ಪಿಸಿ ಆ ಮರದ ಪೊಟರೆಯಲ್ಲಿ ಅಡಗಿಕೊಂಡಿದ್ದು ತನ್ನ ಪರವಾಗಿ ಸಾಕ್ಷಿ ನುಡಿಯಬೇಕೆಂದು ಏರ್ಪಡಿಸಿದನು. ಮರುದಿನ ಎಲ್ಲರೂ ಹೋಗಿ ‘ಯಾರು ದೀನಾರಗಳನ್ನು ತೆಗೆದುಕೊಂಡು ಹೋದವರು?’ ಎಂದು ಹೇಳಲು, ‘ಧರ್ಮಬುದ್ಧಿಯೇ ತೆಗೆದುಕೊಂಡು ಹೋದ !' ಎಂದು ಸ್ಫುಟವಾಗಿ ಕೇಳಿಬಂತು. ಮರ ಮಾತಾಡುವುದು ಅಸಂಭವ. ದುಷ್ಟಬುದ್ದಿ ಯಾರನ್ನೋ ಒಳಗೆ ಇಟ್ಟಿದ್ದಾನು ಎಂದು ಸಂದೇಹಪಟ್ಟು, ಅಧಿಕಾರಿಗಳು ಮರದ ಪೊಟರೆಯಲ್ಲಿ ಹೊಗೆ ಹಾಕಿಸಿದರು. ದುಷ್ಟಬುದ್ಧಿಯ ತಂದೆಯು ಉಸಿರು ಸಿಕ್ಕಿಕೊಂಡು ಕೆಳಕ್ಕೆ ಸತ್ತುಬಿದ್ದನು. ಆಗ ಧರ್ಮಬುದ್ಧಿಗೆ ಅವನ ಹಣವನ್ನು ಕೊಡಿಸಿ ದುಷ್ಟಬುದ್ಧಿಯ ಕೈನಾಲಗೆಗಳನ್ನು ಕತ್ತರಿಸಿ ಓಡಿಸಿಬಿಟ್ಟರು. ಹೀಗೆ ಅನ್ಯಾಯದಿಂದ ಮಾಡಿದ್ದು ಕುದುರುವುದಿಲ್ಲ; ಬಕವು ಹಾವಿಗೆ ಮಾಡಿದಂತೆ ನ್ಯಾಯವಾದ ರೀತಿಯಲ್ಲಿ ಮಾಡಿದ್ದೇ ಕುದುರುವುದು: ಹಿಂದೆ ಒಂದು ಬಕವು ಇಡುತ್ತಿದ್ದ ಮೊಟ್ಟೆಗಳನ್ನೆಲ್ಲಾ ಒಂದು ಹಾವು ಬಂದು ತಿಂದು ಹಾಕುತ್ತಿತ್ತು; ಆದ್ದರಿಂದ ಬಕವು ಮುಂಗಸಿಯ ಪೊಟರೆಯಿಂದ ಹಾವಿನ ಹುತ್ತದವರೆಗೆ ಮೀನಿನ ಮಾಂಸವನ್ನು ಉದುರಿಸಿತು; ಮುಂಗಸಿಯು ಹೊರಕ್ಕೆ ಬಂದು ಮಾಂಸವನ್ನೇ ಅನುಸರಿಸಿ ಹೋಗುತ್ತ ಬಿಲವನ್ನು ಕಂಡು ಅದರೊಳಗೆ ನುಗ್ಗಿ ಹಾವನ್ನೂ ಅದರ ಮರಿಗಳನ್ನೂ ಕೊಂದುಹಾಕಿತು. ಹೀಗೆ ಕೆಲಸವನ್ನು ಉಪಾಯವಾಗಿ ಸಾಧಿಸಿಕೊಳ್ಳಬೇಕು.; ಅದಕ್ಕೆ ಇನ್ನೊಂದು ಕಥೆ ಹೇಳುತ್ತೇನೆ ಕೇಳು: -

ಒಬ್ಬ ವರ್ತಕನಿಗೆ ಕಬ್ಬಿಣದ ಒಂದು ಭಾರಿಯ ಚಿಂತಾಲು ತಂದೆಯ ಆಸ್ತಿಯಾಗಿ ದೊರೆತಿತ್ತು. ಅವನು ಪರದೇಶಕ್ಕೆ ಹೋಗಬೇಕಾದಾಗ ಅದನ್ನು ಮತ್ತೊಬ್ಬ ವರ್ತಕನಲ್ಲಿಟ್ಟು ಹೋದನು. ಹಿಂತಿರುಗಿ ಬಂದು ಕೇಳಿದಾಗ ಆ ವರ್ತಕನು ಚಿಂತಾಲನ್ನು ಹೆಗ್ಗಣಗಳು ತಿಂದುಬಿಟ್ಟುವೆಂದನು. ಹೆಗ್ಗಣ ತಿನ್ನಬೇಕಾದರೆ ಅದು ನಿಜವಾಗಿಯೂ ತುಂಬ ರುಚಿಯಾಗಿದ್ದಿರಬಹುದೆಂದು ಮನಸ್ಸಿನಲ್ಲಿಯೇ ನಕ್ಕು, ಅವನ ಮನೆಗೆ ಅಂದು ಊಟಕ್ಕೆ ಬರುತ್ತೇನೆಂದನು. ಅವನು ಆಗಲೆಂದು ಸಂತೋಷದಿಂದ ಒಪ್ಪಿ ನೆಲ್ಲಿಯಕಾಯನ್ನು ಕೊಟ್ಟು ಮಗನ ಜೊತೆಯಲ್ಲಿ ಸ್ನಾನಕ್ಕೆ ಕಳುಹಿಸಿದನು. ಅವನು ಹೊಳೆಯಲ್ಲಿ ಸ್ನಾನಮಾಡಿ ಹುಡುಗನನ್ನು ತನ್ನ ಸ್ನೇಹಿತನೊಬ್ಬನ ಮನೆಯಲ್ಲಿ ಮುಚ್ಚಿಟ್ಟು, ಒಬ್ಬನೇ ಬಂದನು. ಹುಡುಗನೆಲ್ಲಿ? ಎಂದು ಕೇಳಿದಾಗ ಅವನು ಹದ್ದು ಎತ್ತಿಕೊಂಡುಹೋಯಿತು ಎಂದನು. ಆ ವರ್ತಕನು ರೇಗಿ ‘ಇವನು ನನ್ನ ಮಗನನ್ನು ಎಲ್ಲಿಯೋ ಬಚ್ಚಿಟ್ಟಿದ್ದಾನೆ’ ಎಂದು ದೊರೆಯ ಹತ್ತಿರಕ್ಕೆ ದೂರು ತೆಗೆದುಕೊಂಡು ಹೋದನು. ಸಭಿಕರೆಲ್ಲರೂ ಹುಡುಗನನ್ನು ಹದ್ದು ಎತ್ತಿಕೊಂಡು ಹೋಗುವುದೆಂದರೇನು? ಇದು ಶುದ್ಧ ಅಸಂಭವ!’ ಎಂದರು. ಆಗ ವರ್ತಕನು ‘ಯಾವ ದೇಶದಲ್ಲಿ ಹೆಗ್ಗಣಗಳು ಕಬ್ಬಿಣದ ಚಿಂತಾಲನ್ನು ತಿನ್ನುತ್ತವೆಯೋ ಆ ದೇಶದಲ್ಲಿ ಹದ್ದು ಆನೆಯನ್ನೂ ಹೊತ್ತುಕೊಂಡು ಹೋಗುತ್ತದೆ -ಹುಡುಗನನ್ನೇ ಏಕೆ?’ ಎಂದನು. ಆಗ ಅವರು ಎಲ್ಲ ವೃತ್ತಾಂತವನ್ನೂ ತಿಳಿದು ಮೊದಲನೆಯವನಿಗೆ ಅವನ ಚಿಂತಾಲನ್ನೂ ಎರಡನೆಯವನಿಗೆ ಅವನ ಮಗನನ್ನೂ ಕೊಡಿಸಿದರು. ಹೀಗೆ ಉಪಾಯದಿಂದ ಕೆಲಸ ಮಾಡಿಕೊಳ್ಳುವ ಬದಲು ನೀನು ಪ್ರಭುವನ್ನು ಅಪಾಯದಲ್ಲಿ ಸಿಕ್ಕಿಹಾಕಿಸಿಬಿಟ್ಟೆ- ಎಂದಿತು. ದಮನಕನು ನಗುತ್ತ ‘ಸಿಂಹ ಗೆಲ್ಲುವುದರಲ್ಲಿ ಸಂದೇಹವೇ? ಮದ್ದಾನೆಗಳೊಡನೆ ಹೋರಾಡಿ ದಂತಗಳ ತಿವಿತದಿಂದ ಮೈಯೆಲ್ಲಾ ಜಡ್ಡುಕಟ್ಟಿ ಹೋಗಿರುವ ಸಿಂಹವೆಲ್ಲಿ? ಬಾರುಕೋಲಿನ ಗುರುತುಳ್ಳ ಈ ಎತ್ತೆಲ್ಲಿ? ಎಂದಿತು. ಹೀಗೆ ಇನ್ನೂ ಅವು ಮಾತನ್ನಾಡುತ್ತಿರುವಾಗಲೇ ಸಿಂಹವು ಎತ್ತನ್ನು ಕೊಂದು ಹಾಕಿತು. ಕರಟಕದಮನಕಗಳು ಸ್ವಸ್ಥಾನವನ್ನು ಪಡೆದುವು.

೫. ಈ ಕಥೆಯನ್ನು ಹೇಳಿ ಗೋಮುಖನು ‘ದೇವ! ಪ್ರಾಜ್ಞರ ಕಥೆಯನ್ನು ಕೇಳಿಯಾಯಿತಷ್ಟೆ; ಈಗ ದಡ್ಡರ ಕಥೆಯನ್ನು ಹೇಳುತ್ತೇನೆ ಕೇಳು’ ಎಂದು ಹೀಗೆ ಹೇಳಿದನು :


 ದಡ್ಡರ ಕಥೆಗಳು


ಒಬ್ಬ ವರ್ತಕನು ಕಟಾಹದ್ವೀಪಕ್ಕೆ ಸರಕು ತೆಗೆದುಕೊಂಡು ಹೋದನು. ಅದರಲ್ಲಿ ಬಹುಭಾಗ ಅಗಿಲುಚಕ್ಕೆಯಾಗಿತ್ತು.* ಮಿಕ್ಕ ಸರಕು ವ್ಯಾಪಾರವಾಯಿತು. ಅಲ್ಲಿಯ ಜನ ಅಗಿಲುಮರವನ್ನು ಕಂಡರಿಯರು; ಆದ್ದರಿಂದ ಅವರು ಅದನ್ನು ಕೇಳಲಿಲ್ಲ. ಆಗ ಅವನು ಅದೆಲ್ಲವನ್ನೂ ಸುಟ್ಟು ಇದ್ದಲುಮಾಡಿ ಮಾರಿದನು.!

ಒಬ್ಬ ಹಳ್ಳಿಯ ಮುಕ್ಕ ಒಂದು ಸಾರಿ ಹುರಿದ ಎಳ್ಳು ತಿಂದು ಅದು ರುಚಿಯಾಗಿದ್ದದ್ದರಿಂದ, ಅಂಥ ಎಳ್ಳನ್ನೇ ಬೆಳೆಯೋಣವೆಂದು ತನ್ನಲ್ಲಿದ್ದ ಎಳ್ಳನ್ನೆಲ್ಲಾ ಹುರಿದು ಬಿತ್ತಿದನು! ಅಷ್ಟೂ ನಷ್ಟವಾಯಿತು.

ಒಬ್ಬ ಮಂದ ಬುದ್ಧಿ ‘ಬೆಳಗ್ಗೆ ಸ್ನಾನಕ್ಕೆ ನೀರು ಬೇಕು, ದೇವರ ಧೂಪಕ್ಕೆ ಬೆಂಕಿ ಬೇಕು; ಎರಡೂ ಹತ್ತಿರವಿದ್ದರೆ ಬೆಳಿಗ್ಗೆ ಬೇಗ ತೆಗೆದುಕೊಳ್ಳಬಹುದು!" ಎಂದು ಯೋಚಿಸಿ ರಾತ್ರಿ ಮಲಗುವಾಗ ನೀರಿನ ಹಂಡೆಯೊಳಕ್ಕೆ ಬೆಂಕಿಹಾಕಿ ಮಲಗಿಕೊಂಡನು. ಬೆಳಿಗ್ಗೆ ಸೋಡಿದಾಗ ಬೆಂಕಿ ಆರಿಹೋಗಿತ್ತು. ನೀರು ಕೊಳಕಾಗಿತ್ತು! ಆ ನೀರಿನಲ್ಲಿಯೇ ಸ್ನಾನಮಾಡಿದ್ದರಿಂದ ಮುಖ ಮೈಯೆಲ್ಲಾ ಮಸಿಯಾಯಿತು!

ಒಬ್ಬ ಮೂಢಮತಿ ತನ್ನ ಹೆಂಡತಿಗೆ ಚಪ್ಪೆ ಮೂಗೂ ಗುರುವಿಗೆ ಉಬ್ಬು ಮೂಗೂ ಇದ್ದದ್ದನ್ನು ನೋಡಿ ಅವರು ನಿದ್ರಿಸುತ್ತಿದ್ದಾಗ ಹೆಂಡತಿಯ ಮೂಗನ್ನು ಕೊಯ್ದು ಗುರುವಿಗೂ ಗುರುವಿನ ಮೂಗನ್ನು ಕೊಯ್ದು ಹೆಂಡತಿಗೂ ಅಂಟಿಸಿದನು. ಇಬ್ಬರೂ ಮೂಗು ಕಳೆದುಕೊಂಡರು.!

ಒಂದು ಕಾಡಿನಲ್ಲಿ ಇಬ್ಬ ಹಣವಂತನಾದ ಮಹಾ ಮುಗ್ಧನಿದ್ದನು. ಅವನ ಹತ್ತಿರ ಕೆಲವರು ಧೂರ್ತರು ಸ್ನೇಹಿತರಾಗಿ ಸೇರಿಕೊಂಡು ‘ನಿನಗೆ ಒಂದು ಪಟ್ಟಣವಾಸದ ಹೆಣ್ಣನ್ನು ಗೊತ್ತುಮಾಡಿದ್ದೇವೆ’ ಎಂದರು, ಅವನು ಸಂತೋಷಪಟ್ಟು ಯಥೇಚ್ಛವಾಗಿ ಹಣವನ್ನು ಕೊಟ್ಟನು. ಕೆಲವು ದಿವಸ ಕಳೆದು, ಮದುವೆಯಾಯಿತೆಂದರು; ಮಗ ಹುಟ್ಟಿದನೆಂದರು; ಅವನ ಹಣವನ್ನೆಲ್ಲಾ ಕಸಿದುಕೊಂಡುಹೋದರು; ಅಯ್ಯೋ! ಮಗನನ್ನು ನೋಡಲೇ ಇಲ್ಲವಲ್ಲ ಎಂದು ಅಳುತ್ತಿರಲು, ಎಲ್ಲರೂ ಅವನ ದಡ್ಡತನವನ್ನು ನೋಡಿ ನಕ್ಕರು!.

ಒಬ್ಬ ಹಳ್ಳಿಯವನಿಗೆ ನೆಲ ಅಗೆಯುತ್ತಿದ್ದಾಗ ಒಂದು ಒಡವೆಗಳ ಗಂಟು ಸಿಕ್ಕಿತು. ಕಳ್ಳರು ಅದನ್ನು ಅರಮನೆಯಿಂದ ಕದ್ದುತಂದು ಅಲ್ಲಿ ಹೂಳಿದ್ದರು. ಅವನು ಆ ಒಡವೆಗಳನ್ನೆಲ್ಲಾ ತನ್ನ ಹೆಂಡತಿಗೆ ಇಟ್ಟನು. ಯಾವಯಾವುದು ಎಲ್ಲೆಲ್ಲಿಗೆ ಎಂಬುದು ಗೊತ್ತಿಲ್ಲದೆ, ಡಾಬನ್ನು ತಲೆಗೂ, ಹಾರವನ್ನು ಸೊಂಟಕ್ಕೂ, ಕಾಲ್ಕಡಗವನ್ನು ಕೈಗೂ, ಕೈಬಳೆಯನ್ನು ಕಿವಿಗೂ ಇಟ್ಟನು. ನೋಡಿದವರೆಲ್ಲರೂ ನಗುತ್ತಿರಲು ಅದು ರಾಜನತನಕ ಮುಟ್ಟಿ ಅವನ ಕಡೆಯವರು ಅದನ್ನು ಕಿತ್ತುಕೊಂಡು ಹೋದರು; ಅವನನ್ನು ದಡ್ಡನೆಂದು ಬಿಟ್ಟುಬಿಟ್ಟರು.

ಒಬ್ಬನು ಹತ್ತಿಯನ್ನು ಮಾರುವುದಕ್ಕೆ ತೆಗೆದುಕೊಂಡುಹೋದನು.; ಅದರಲ್ಲಿ ಕಸವಿತ್ತೆಂದು ಯಾರೂ ಕೊಳ್ಳಲಿಲ್ಲ; ಅಕ್ಕಸಾಲಿಗರು ಚಿನ್ನವನ್ನು ಬೆಂಕಿಯಲ್ಲಿ ಊದಿ ಶುದ್ಧಮಾಡುವುದನ್ನು ನೋಡಿದ್ದ ಅವನು ಆ ಹತ್ತಿಯನ್ನೆಲ್ಲಾ ಶುದ್ಧಿಮಾಡುತ್ತೇನೆಂದು ಬೆಂಕಿಯಲ್ಲಿ ಹಾಕಿದನು. ಹತ್ತಿಯೆಲ್ಲಾ ಉರಿದುಹೋಯಿತು.!

ಕೆಲವು ದಡ್ಡರು ಖರ್ಜೂರವನ್ನು ಕುಯ್ದುತರಲು ಹೋದರು; ಅಲ್ಲಿ ಒಂದು ಮರ ತಾನಾಗಿ ಕೆಳಗೆ ಬಿದ್ದಿತ್ತು. ಅದನ್ನು ನೋಡಿ ಕೆಳಗೆ ಬಿದ್ದ ಮರದಿಂದ ಖರ್ಜೂರ ಕುಯ್ಯುವುದು ಸುಲಭವೆಂದುಕೊಂಡು ಮರಗಳನ್ನೆಲ್ಲಾ ಕಡಿದು ಬೀಳಿಸಿದರು; ಗುದಿಗಳನ್ನು ಹೊತ್ತುಕೊಂಡು ಹೋದಾಗ ಮರಗಳನ್ನೆಲ್ಲಾ ಕಡಿದರೆಂದು ಅವರಿಗೆ ಶಿಕ್ಷೆಯೇ ಆಯಿತು.

ಒಬ್ಬ ರಾಜನು ಒಬ್ಬ ನಿಧಿತೋರಿಸುವವನನ್ನು ಕರೆಸಿದನು. ಅವನು ಎಲ್ಲಿಯಾದರೂ ಹೋಗಿಬಿಟ್ಟಾನೆಂದು ಒಬ್ಬ ಕುಮಂತ್ರಿಯು ಅವನ ಎರಡು ಕಣ್ಣುಗಳನ್ನೂ ಕೀಳಿಸಿದನು. ಆಮೇಲೆ ಅವನು ಭೂಲಕ್ಷಣವನ್ನು ತಿಳಿಯುವುದೇ ಸಾಧ್ಯವಾಗಲಿಲ್ಲ; ಇನ್ನು ನಿಧಿಯನ್ನೇನು ತೋರಿಸಿಯಾನು!

ಒಬ್ಬ ಗಗ್ಗನು ಒಬ್ಬ ಪಟ್ಟಣವಾಸಿಯಾದ ಸ್ನೇಹಿತನ ಮನೆಗೆ ಹೋಗಿ ರುಚಿರುಚಿಯಾದ ಅಡಿಗೆಯನ್ನು ಊಟಮಾಡುತ್ತ ‘ಅಡಿಗೆಗೆ ರುಚಿಕೊಡುವುದು ಯಾವುದು?’ ಎಂದು ಕೇಳಿದನು. ಅದಕ್ಕೆ ಸ್ನೇಹಿತನು ‘ಉಪ್ಪು!’ ಎಂದನು. ಹಾಗಾದರೆ ಅದನ್ನೇ ತಿನ್ನೋಣವೆಂದು ಗಗ್ಗನು ಒಂದು ಹಿಡಿ ಉಪ್ಪನ್ನು ಪಿಡಿಚಿ ಕಟ್ಟಿ ಬಾಯಿಗೆ ಹಾಕಿಕೊಂಡನಂತೆ!

ಒಬ್ಬನ ಹತ್ತಿರ ಒಂದು ಹಸುವಿತ್ತು; ಅದು ದಿನವೂ ನೂರು ಪಲ ಹಾಲು ಕರೆಯುತ್ತಿತ್ತು; ಒಂದು ಹಬ್ಬ ಬರಲು ಅವನು ಹಬ್ಬದ ದಿನಕ್ಕೆ ಒಟ್ಟಿಗೆ ತುಂಬ ಹಾಲು ಕರೆದುಕೊಂಡರಾಯಿತು, ಎಂದು ಒಂದು ತಿಂಗಳವರೆಗೆ ಅದನ್ನು ಕರೆಯದೆಯೇ ಬಿಟ್ಟನಂತೆ. ಹಬ್ಬದ ದಿನ ಕರೆದರೆ ಹಾಲೆಲ್ಲಾ ಇಂಗಿಹೋಗಿತ್ತು!

ಒಬ್ಬನ ತಲೆ ಪಟ್ಟೆಬಿದ್ದು ತಾಮ್ರದ ಚೊಂಬಿನಂತೆ ಆಗಿಹೋಗಿತ್ತು. ಅವನು ಒಂದುದಿನ ಒಂದು ಮರದ ಕೆಳಗೆ ಕುಳಿತಿದ್ದನು; ಬೇಲದ ಹಣ್ಣುಗಳನ್ನು ತಿನ್ನುವುದಕ್ಕೆಂದು ಆರಿಸಿ ಹಿಡಿದುಕೊಂಡು ಹೋಗುತ್ತಿದ್ದ ಒಬ್ಬ ಹುಡುಗನು ಅವನ ತಲೆಯನ್ನು ನೋಡಿ ಹುಡುಗಾಟಕ್ಕೆ ಒಂದು ಹಣ್ಣಿನಿಂದ ಹೊಡೆದನು. ತಲೆ ಗಾಯವಾಗಿ ರಕ್ತ ಬಂದರೂ ಅವನು ಸುಮ್ಮನಿದ್ದನು; ಅದನ್ನು ನೋಡಿ ಅವನು ಇನ್ನೊಂದರಿಂದ ಹೊಡೆದನು; ಮತ್ತೊಂದರಿಂದ ಹೊಡೆದನು. ಒಂದನ್ನೂ ತಿನ್ನದೆಯೇ ಕೈಬರಿದು ಮಾಡಿಕೊಂಡು ಹೊಟ್ಟೆಹಸಿದುಕೊಂಡು ಹೋದನು. ಪಟ್ಟೆತಲೆಯವನೂ ರಕ್ತ ಸುರಿಸಿಕೊಳ್ಳುತ್ತ ‘ಹಣ್ಣು ಸಿಹಿಯಾಗಿದ್ದರೆ ಇರಲಿ, ಈ ನೋವು ಯಾರು ತಡೆದಾರು!’ ಎಂದು ಅವುಗಳನ್ನು ಅಲ್ಲಿಯೇ ಬಿಟ್ಟು ಮನೆಗೆ ಹೋದನು. ಅವನು ತಲೆಗೆ ಕಟ್ಟಿಕೊಂಡ ಬಟ್ಟೆ ಮೂರ್ಖರಸಾಮ್ರಾಜ್ಯದಲ್ಲಿ ಕಟ್ಟಿದ ಪಟ್ಟವಾಯಿತು! ಹೀಗೆ ಮೂರ್ಖರು ಲೋಕದಲ್ಲಿ ಯಾವುದನ್ನೂ ಸಾಧಿಸಲಾರದೆ ಹಾಸ್ಯಕ್ಕೆ ಗುರಿಯಾಗುತ್ತಾರೆ. ಬುದ್ಧಿವಂತನಿಗೇ ಗೌರವ ಎಂದು ಈ ಕಥೆಯನ್ನು ಹೇಳಿದನು: -


### ಬುದ್ಧಿಯುಳ್ಳ ಕಾಗೆ, ಇಲಿ, ಪಾರಿವಾಳ, ಜಿಂಕೆಗಳ ಕಥೆ


ಒಂದು ಬೂರುಗದ ಮರದಲ್ಲಿ ಲಘುಪಾತಿ ಎಂಬ ಕಾಗೆ ಗೂಡುಮಾಡಿಕೊಂಡಿತ್ತು. ಆ ಮರದ ಕೆಳಗೆ ಒಬ್ಬ ಬೇಡನು ಕಾಳುಚೆಲ್ಲಿ ಬಲೆಹಾಕಿರಲು ಒಂದು ಹಿಂಡು ಪಾರಿವಾಳಗಳು ಬಂದು ಅದರಲ್ಲಿ ಬಿದ್ದುವು. ಅವುಗಳಲ್ಲಿ ಮುಖಂಡನಾದ ಚಿತ್ರಗ್ರೀವನೆಂಬ ಹಕ್ಕಿಯು ಹೇಳಿಕೊಟ್ಟಂತೆ ಹಕ್ಕಿಗಳೆಲ್ಲವೂ ಕೊಕ್ಕಿನಿಂದ ಬಲೆ ಕಚ್ಚಿಕೊಂಡು ಹಾರಿದುವು. ಬೇಡನು ಸ್ವಲ್ಪದೂರ ಓಡಿಹೋಗಿ ಹಿಂತಿರುಗಿಬಂದನು. ಆಗ ಚಿತ್ರಗ್ರೀವನು ತನ್ನ ಸ್ನೇಹಿತನಾದ ಹಿರಣ್ಯಕನೆಂಬ ಇಲಿಯ ಬಿಲದ ಹತ್ತಿರ ಇಳಿದು, ಅದರಿಂದ ಬಲೆಯನ್ನು ಕತ್ತರಿಸಿ ಹಕ್ಕಿಗಳನ್ನು ಬಿಡುಗಡೆಮಾಡಿಸಿತು. ಇದನ್ನೆಲ್ಲಾ ನೋಡುತ್ತಿದ್ದ ಕಾಗೆಯು ಇಲಿಯ ಗುಣವನ್ನು ಮೆಚ್ಚಿ ಅದರೊಡನೆ ಸ್ನೇಹವನ್ನು ಅಪೇಕ್ಷಿಸಿತು. ಇಲಿಯು ಬಿಲದೊಳಗಿನಿಂದಲೇ ‘ನನಗೂ ನಿನಗೂ ಸ್ನೇಹ ಹೇಗಾದೀತು? ನೀನು ನನ್ನನ್ನು ತಿನ್ನುವವನು!’ ಎಂದಿತು. ಕಾಗೆಯು ನಿನ್ನನ್ನು ತಿಂದರೆ ಒಂದು ಕ್ಷಣ ಹಸಿವು ಅಡಗೀತು; ಸ್ನೇಹಮಾಡಿಕೊಂಡರೆ ನೀನು ಎಂದಾದರೂ ಜೀವವನ್ನು ಉಳಿಸಬಲ್ಲೆ!’ ಎಂದಿತು. ಎರಡಕ್ಕೂ ಸ್ನೇಹವಾಯಿತು. ಸ್ವಲ್ಪ ದಿವಸದ ಮೇಲೆ ಕಾಗೆಯು ಇಲಿಯನ್ನು ತನ್ನ ಸ್ನೇಹಿತನಾದ ಮಂಥರಕನೆಂಬ ಆಮೆಯ ಹತ್ತಿರಕ್ಕೆ ಕರೆದುಕೊಂಡು ಹೋಯಿತು. ಇಲಿಯು ಊರುಬಿಟ್ಟು ಅಲ್ಲಿಗೆ ಬರಲು ಕಾರಣವೇನೆಂದು ಆಮೆಯು ಕೇಳಲು ಅದು ತನ್ನ ವೃತ್ತಾಂತವನ್ನು ಹೇಳಿತು:-

ನಾನು ನಗರದ ಹತ್ತಿರ ಒಂದು ಬಿಲದಲ್ಲಿ ವಾಸಮಾಡುತ್ತ ಅರಮನೆಯಿಂದ ಒಂದು ಹಾರವನ್ನು ಕಚ್ಚಿ ತಂದಿಟ್ಟುಕೊಂಡೆ. ಅದನ್ನು ನೋಡಿ ನಾನು ಸಂಪಾದಿಸಬಲ್ಲ ಗಟ್ಟಿಗನೆಂದು ಇಲಿಗಳೆಲ್ಲವೂ ನನ್ನ ಹತ್ತಿರ ಸೇರಿಕೊಂಡವು. ನಾನು ನನ್ನ ಬಿಲದ ಹತ್ತಿರ ಒಂದು ದೇವಾಲಯದಲ್ಲಿ ವಾಸವಾಗಿದ್ದ ಒಬ್ಬ ಸಂನ್ಯಾಸಿಯ ಜೋಳಿಗೆಯಿಂದ ರಾತ್ರಿ ಹೊತ್ತು ಅನ್ನವನ್ನು ತರುತ್ತಿದ್ದೆ. ಒಂದು ಸಾರಿ ಅವನ ಸ್ನೇಹಿತನೊಬ್ಬನು ಬಂದನು. ಇಬ್ಬರೂ ಊಟಮಾಡಿ ಮಲಗಿದರು. ನಾನು ಅನ್ನ ತರುವುದಕ್ಕೆ ಹೋದೆನೋ ಇಲ್ಲವೋ ಅವನು ಕೋಲಿನಿಂದ ಟಪಟಪನೆ ಹೊಡೆಯುವುದಕ್ಕೆ ಮೊದಲುಮಾಡಿದ. ಅದೇಕೆಂದು ಸ್ನೇಹಿತನು ಕೇಳಲು ‘ಇಲ್ಲಿ ಒಂದು ಇಲಿ ಬರುತ್ತದೆ. ಅನ್ನವನ್ನು ಎಷ್ಟು ಎತ್ತರದಲ್ಲಿಟ್ಟಿ ದ್ದರೂ ನೆಗೆದು ಅದನ್ನು ತೆಗೆದುಕೊಳ್ಳುತ್ತದೆ. ಆದ್ದರಿಂದ ಹೀಗೆ ಸದ್ದುಮಾಡಿ ಅದನ್ನು ಓಡಿಸುತ್ತೇನೆ!’ ಎಂದನು. ಅವನು, ‘ಎಲ್ಲಾ ಪ್ರಾಣಿಗಳಿಗೂ ಲೋಭವೆಂಬುದು ಇದ್ದೇ ಇದೆ.; ಅದರಿಂದಲೇ ಇಷ್ಟು ಕೇಡು! ನಾನು ಒಂದು ಸಾರಿ ಒಬ್ಬ ಬ್ರಾಹ್ಮಣನ ಮನೆಗೆ ಹೋಗಿದ್ದೆ; ಅವನು ಹೆಂಡತಿಯನ್ನು ಕುರಿತು ‘ಇಂದು ಪರ್ವದಿವಸ; ಬ್ರಾಹ್ಮಣ ಬಂದಿದ್ದಾನೆ. ಎಳ್ಳುಕುಸುರಿಯ ಅನ್ನ ಮಾಡು!’ ಎಂದನು.ಅವಳು ‘ಈ ಬಡತನದಲ್ಲಿ ಅದೆಲ್ಲಾ ಏಕೆ?’ ಎಂದಳು. ಅವನು ‘ಪ್ರಿಯೆ! ಕೂಡಿಡುವುದೇನೋ ಒಳ್ಳೆಯದು; ಆದರೆ ತುಂಬ ಕೂಡಿಟ್ಟುಕೊಳ್ಳಬಾರದು. ಅದಕ್ಕೊಂದು ಕಥೆ ಹೇಳುತ್ತೇನೆ ಕೇಳು:-

ಒಬ್ಬ ಬೇಡನು ಬೇಟೆಗೆ ಹೋಗಿ ಬಿಲ್ಲಿಗೆ ಬಾಣವನ್ನು ಹೂಡಿ ಅದರ ಮೇಲೆ ಮಾಂಸವನ್ನಿಟ್ಟು ಒಂದು ಹಂದಿಯನ್ನು ಅಟ್ಟಿಸಿಕೊಂಡು ಹೋದನು. ಅದು ಅವನು ಹೊಡೆದ ಬಾಣದಿಂದ ಸತ್ತುಬಿತ್ತು. ಅವನೂ ಅದು ಮಾಡಿದ ಗಾಯದಿಂದ ಸತ್ತನು. ಇದನ್ನೆಲ್ಲಾ ದೂರದಿಂದ ನೋಡುತ್ತಿದ್ದ ಒಂದು ನರಿಯು ಅಲ್ಲಿಗೆ ಬಂದು ಕೂಡಿಟ್ಟುಕೊಳ್ಳಬೇಕೆಂಬ ಲೋಭಬುದ್ಧಿಯಿಂದ ಹಂದಿಯನ್ನಾಗಲೀ, ಬೇಡನನ್ನಾಗಲೀ ತಿನ್ನದೆ, ಬಿಲ್ಲಿನ ಮೇಲಿದ್ದ ಮಾಂಸವನ್ನು ತಿನ್ನುವುದಕ್ಕೆ ಹೋಯಿತು. ಕೂಡಲೆ ಬಾಣವು ಹಾರಿ ಅದರ ಏಟು ತಗುಲಿ ಸತ್ತಿತು. ಆದ್ದರಿಂದ ತುಂಬ ಕೂಡಿಡುವುದಕ್ಕೆ ಹೋಗಬಾರದು’ ಎಂದನು. ಅವಳು ಒಪ್ಪಿ ಎಳ್ಳನ್ನು ಬಿಸಿಲಲ್ಲಿ ಒಣಹಾಕಿದಳು. ಅವಳು ಒಳಗಿದ್ದಾಗ ಒಂದು ನಾಯಿ ಬಂದು ಅದನ್ನು ಕೆಡಿಸಿಬಿಟ್ಟಿತು. ಆದ್ದರಿಂದ ಲೋಭ ಕ್ಲೇಶದಾಯಕವೇ ಹೊರತು ಸುಖದಾಯಕವಲ್ಲ-" ಹೀಗೆಂದು ಅವನು ಒಂದು ಸನಿಕೆ ತರಿಸಿ ನನ್ನ ಬಿಲವನ್ನು ಅಗೆದುಹಾಕಿದನು. ನಾನು ಓಡಿಬರಲು ನಾನು ಗಳಿಸಿಟ್ಟಿದ್ದ ಹಾರ ಮುಂತಾದದ್ದೆಲ್ಲಾ ಅವನ ಕೈಗೆ ಸಿಕ್ಕಿತು. ಅದನ್ನು ನೋಡಿ ಅವನು ‘ಆ ಇಲಿಗೆ ಅಷ್ಟು ಬಲವಿದ್ದದ್ದು ಇದರ ಪ್ರಭಾವದಿಂದ’ ಎಂದನು. ಅಂದಿನ ರಾತ್ರಿ ನಾನು ಅನ್ನಕ್ಕೆ ಹೋದಾಗ ಸಂನ್ಯಾಸಿಯು ಎಚ್ಚರಗೊಂಡು ದೊಣ್ಣೆಯಿಂದ ಹೊಡೆದನು. ಅದೃಷ್ಟವಶಾತ್​ ಅದರಿಂದ ನನಗೆ ಗಾಯಮಾತ್ರವಾಯಿತು; ಪ್ರಾಣ ಹೋಗಲಿಲ್ಲ; ಹಿಂದಿನ ಶಕ್ತಿ ಹೋಯಿತು; ಧನವೇ ಯೌವನ; ದಾರಿದ್ರ್ಯವೇ ಮುಪ್ಪು! ಆಮೇಲೆ ನನ್ನ ಹೊಟ್ಟೆಹೊರೆದುಕೊಳ್ಳುವುದೇ ಕಷ್ಟವಾಯಿತು; ನನ್ನ ಪರಿವಾರವೆಲ್ಲ ಚದುರಿತು. ಹೀಗೆ ತುಂಬ ನೊಂದಮೇಲೆ ಕಾಗೆಯ ಸ್ನೇಹ ಲಭಿಸಲು ಇಲ್ಲಿಗೆ ಬಂದೆ-ಎಂದಿತು.

ಕೆಲವು ಕಾಲದ ಮೇಲೆ ಬೇಡನಿಗೆ ಹೆದರಿ ಓಡಿಬಂದ ಚಿತ್ತಾಂಗವೆಂಬ ಒಂದು ಜಿಂಕೆಯೂ ಅವುಗಳೊಡನೆ ಸೇರಿಕೊಂಡಿತು. ಒಂದು ದಿನ ಅದು ಮೇಯುವುದಕ್ಕೆ ಹೋಗಿ ಬಲೆಗೆ ಸಿಕ್ಕಿಕೊಳ್ಳಲು ಕಾಗೆಯು ಅದನ್ನು ನೋಡಿಕೊಂಡು ಬಂದು ಇಲಿಯನ್ನು ಅಲ್ಲಿಗೆ ಕರೆದುಕೊಂಡುಹೋಯಿತು. ಅದು ಬಲೆಯನ್ನು ಕಡಿದು ಜಿಂಕೆಯನ್ನು ಬಿಡಿಸಿತು. ಇದನ್ನು ನೋಡಲು ಬಂದಿದ್ದ ಆಮೆ ಹೇಗೋ ಬೇಡನ ಕಣ್ಣಿಗೆ ಬಿದ್ದು ಅವನು ಅದನ್ನು ಹಿಡಿದು ಕಟ್ಟಿ ತೆಗೆದುಕೊಂಡನು. ಇದನ್ನು ಕಂಡು ಜಿಂಕೆಯು ದೂರದಲ್ಲಿ ಸತ್ತಂತೆ ಮಲಗಿತು. ಕಾಗೆ ಅದರ ಮೇಲೆ ಕೂತು ಕುಕ್ಕುವಂತೆ ನಟಿಸುತ್ತಿತ್ತು. ಆದ್ದರಿಂದ ಅದು ಸತ್ತುಹೋಗಿದೆಯೆಂದು ಭಾವಿಸಿ ಬೇಡನು ಆಮೆಯನ್ನು ಕೆಳಗಿಟ್ಟು ಅದನ್ನು ನೋಡುವುದಕ್ಕೆ ಬಂದನು. ಆಗ ಇಲಿಯು ಆಮೆಯ ಕಟ್ಟನ್ನು ಕಡಿಯಲು ಅದು ಹತ್ತಿರ ಇದ್ದ ಹೊಳೆಗೆ ಸೇರಿಕೊಂಡಿತು. ಆಮೆಯನ್ನು ಕೆಳಗಿಟ್ಟು ಬರಿಯ ಕೈಯಲ್ಲಿ ಬರುತ್ತಿದ್ದ ಬೇಡನನ್ನು ಕಂಡಕೂಡಲೆ ಜಿಂಕೆಯು ಎದ್ದು ಓಡಿಹೋಯಿತು. ಕಾಗೆ ಹಾರಿ ಮರದ ಮೇಲೆ ಕೂತಿತು. ಹೀಗೆ ಬುದ್ಧಿಬಲದಿಂದ ಮೂಗುಪ್ರಾಣಿಗಳೂ ತಮ್ಮ ಇಷ್ಟಾರ್ಥಗಳನ್ನು ಸಾಧಿಸಿಕೊಳ್ಳುತ್ತವೆ. ಆಪತ್ತು ಒದಗಿದಾಗ ಪ್ರಾಣವನ್ನಾದರೂ ಕೊಟ್ಟು ಸ್ನೇಹಿತನನ್ನು ಉಳಿಸಿಕೊಳ್ಳುತ್ತವೆ. ಸ್ನೇಹಿತರನ್ನು ನಂಬಬಹುದೇ ಹೊರತು ಹೆಂಗಸರನ್ನು ನಂಬಬಾರದು; - ಒಬ್ಬನಿಗೆ ರೂಪವತಿಯಾದ ಹೆಂಡತಿಯಿದ್ದಳು. ಅವಳು ಎಲ್ಲಿ ಅಡ್ಡದಾರಿ ಹಿಡಿಯುತ್ತಾಳೋ ಎಂದು ಅವಳನ್ನು ಅವನು ಎಡೆಬಿಡದೆ ಇರುತ್ತಿದ್ದನು. ಒಂದು ದಿನ ಅವನು ಪರಸ್ಥಳಕ್ಕೆ ಹೋಗಬೇಕಾಯಿತು; ಅವಳನ್ನೂ ಜೊತೆಯಲ್ಲಿಯೇ ಕರೆದುಕೊಂಡು ಹೋದನು. ಮಧ್ಯೆ ಅಡವಿಯೂ ಅದರಲ್ಲಿ ಭಿಲ್ಲರ ಹಳ್ಳಿಯೂ ಇದ್ದದ್ದರಿಂದ ಅವರಿಗೆ ಹೆದರಿ ಅವನು ಹಿಂದಿನ ಊರಿನ ಹಿರಿಯನೊಬ್ಬನ ಮನೆಯಲ್ಲಿ ಅವಳನ್ನು ಬಿಟ್ಟು ಒಬ್ಬನೇ ಹೋದನು. ಬರುವ ಹೊತ್ತಿಗೆ ಅವಳು ಆ ಮಾರ್ಗವಾಗಿ ಹೋಗುತ್ತಿದ್ದ ಒಬ್ಬ ಭಿಲ್ಲ ಯುವಕನನ್ನು ಕಟ್ಟಿಕೊಂಡು ಅವನೊಡನೆ ಅವರ ಹಳ್ಳಿಗೆ ಹೋಗಿಬಿಟ್ಟಳು. ಅವಳ ಗಂಡನು ಹಿಂತಿರುಗಿ ಬಂದು ಕೇಳಿದಾಗ ಮನೆಯ ಯಜಮಾನನು ಅವಳು ಎಲ್ಲಿಯೋ ಕಾಣೆ; ಇಲ್ಲಿಗೆ ಭಿಲ್ಲರು ಬಂದಿದ್ದರು ಅವರು ಎತ್ತಿಕೊಂಡು ಹೋಗಿರಬಹುದು!’ ಎಂದುಬಿಟ್ಟನು. ಹಳ್ಳಿಗೆ ಹೋಗಿ ಹುಡುಕಿದಾಗ ಅವಳು ಸಿಕ್ಕಿ, ಭಿಲ್ಲನು ತನ್ನನ್ನು ಬಲವಂತವಾಗಿ ತಂದನೆಂದೂ ಅಲ್ಲಿಯೇ ಅಡಗಿಕೊಂಡಿದ್ದರೆ ಅಂದಿನ ರಾತ್ರಿ ಅವನನ್ನು ಕೊಂದು ತಾವಿಬ್ಬರೂ ತಪ್ಪಿಸಿಕೊಂಡು ಹೋಗಬಹುದೆಂದೂ ಹೇಳಿ ಅವನನ್ನು ಬಚ್ಚಿಟ್ಟಳು. ಆದರೆ ಸಂಜೆ ಭಿಲ್ಲನು ಬಂದಕೂಡಲೆ ಗಂಡನನ್ನು ಅವನ ವಶಮಾಡಿದಳು. ಭಿಲ್ಲನು ಅವನನ್ನು ಒಂದು ಮರಕ್ಕೆ ಕಟ್ಟಿಹಾಕಿ ಮಾರನೆದಿನ ಅವನನ್ನು ದೇವಿಗೆ ಬಲಿಕೊಡಬೇಕೆಂದಿದ್ದನು. ಆದರೆ ಅವನು ಅಲ್ಲಿಯೇ ದೇವಿಯನ್ನು ಪ್ರಾರ್ಥಿಸಿ ಅವಳ ಕೈಯ ಕತ್ತಿಯಿಂದ ಭಿಲ್ಲನನ್ನು ಕಡಿದುಹಾಕಿದನು. ಹೆಂಡತಿಯು ವಿಧಿಯಿಲ್ಲದೆ ಅವನ ಹಿಂದೆ ಹೋಗಬೇಕಾಯಿತು; ಆದರೆ ಹೋಗುತ್ತ ಭಿಲ್ಲನ ತಲೆಯನ್ನು ಮುಚ್ಚಿಟ್ಟುಕೊಂಡು ನಗರಕ್ಕೆ ಬಂದಮೇಲೆ ಅದು ತನ್ನ ಗಂಡನ ತಲೆಯೆಂದೂ ತನ್ನ ಜೊತೆಯಲ್ಲಿದ್ದವನು ಅವನನ್ನು ಕೊಲೆಮಾಡಿ ತನ್ನನ್ನು ಕರೆತಂದಿದ್ದನೆಂದೂ ಗಂಡನಮೇಲೇ ತಪ್ಪು ಹೊರಿಸಿದಳು. ಆದರೂ ರಾಜನು ಎಲ್ಲವನ್ನೂ ವಿಚಾರಮಾಡಿ ಅವಳ ಕಿವಿಮೂಗುಗಳನ್ನು ಕೊಯಿಸಿದನು. ಹೀಗೆ ಹೆಂಗಸಿನ ವಿಚಾರದಲ್ಲಿ ಎಚ್ಚರದಿಂದ ಇರಬೇಕು. ಅವಳಿಗೆ ಗುಟ್ಟನ್ನು ಹೇಳಬಾರದು; ಹಾಗಾದರೆ ಕ್ಷೇಮ; ಅದಕ್ಕೊಂದು ಕಥೆ ಹೇಳುತ್ತೇನೆ ಕೇಳು: - ಒಬ್ಬ ನಾಗನು ಗರುಡನಿಗೆ ಹೆದರಿ ಮನುಷ್ಯವೇಷದಿಂದ ಒಬ್ಬ ಸೂಳೆಯ ಮನೆಯನ್ನು ಸೇರಿಕೊಂಡಿದ್ದನು. ಅವನಿಂದ ಅವಳಿಗೆ ದಿನವೊಂದಕ್ಕೆ ಐನೂರು ಆನೆಯ ನಾಣ್ಯ ಬಾಡಿಗೆ ಬರುತ್ತಿತ್ತು. ಇಷ್ಟೊಂದು ಹಣ ಅವನಿಗೆಲ್ಲಿಯದು ಎಂದು ಕೇಳಿ ಕೇಳಿ ನಿರ್ಬಂಧಪಡಿಸಲು ಅವನು ತಾನು ನಾಗನೆಂದೂ ತನ್ನ ಪ್ರಭಾವದಿಂದ ಅದನ್ನು ಪಡೆಯುತ್ತಿದ್ದನೆಂದೂ ಹೇಳಿಬಿಟ್ಟನು. ಅದನ್ನು ಅವಳು ಕುಂಟಣಿಗೆ ಹೇಳಿದಳು. ಒಂದು ದಿನ ಗರುಡನು ಆ ಮನೆಗೆ ಬಂದು ಅಲ್ಲಿ ಒಂದು ದಿನವಿರುತ್ತೇನೆನ್ನಲು ಕುಂಟಣಿಯು ‘ಇಲ್ಲಿ ಒಬ್ಬ ನಾಗನಿದ್ದಾನೆ ನಿತ್ಯವೂ ಐನೂರು ಆನೆಯ ನಾಣ್ಯ ಕೊಡುತ್ತಾನೆ!’ ಎಂದಳು. ಆಮೇಲೆ ಗರುಡನು ಅತಿಥಿಯ ಹಾಗೆ ಬಂದು ಮಹಡಿಯ ಮೇಲಿದ್ದ ನಾಗನನ್ನು ಹಿಡಿದು ಕೊಂದುಹಾಕಿದನು. ಆದ್ದರಿಂದ ವಿವೇಕಿಯಾದವನು ಹೆಂಗಸಿಗೆ ರಹಸ್ಯವನ್ನು ಬಾಯಿಬಿಟ್ಟು ಹೇಳಬಾರದು- ಎಂದು ಗೋಮುಖನು ದಡ್ಡರ ಕಥೆಗಳನ್ನು ಮುಂದುವರೆಸಿದನು: -


 ದಡ್ಡರ ಕಥೆಗಳು(ಮುಂದುವರೆದದ್ದು)


ಒಬ್ಬನಿಗೆ ತಲೆ ಪೂರ್ತಿಯಾಗಿ ಪಟ್ಟೆಬಿದ್ದು ತಾಮ್ರದ ಚೊಂಬಿನಂತಾಗಿತ್ತು. ಆದರೆ ಅವನು ಹಣವಂತ; ತನ್ನ ತಲೆಯಲ್ಲಿ ಕೂದಲು ಬೆಳೆಯಬೇಕೆಂದು ಆಸೆ. ಆದ್ದರಿಂದ ಒಬ್ಬ ಧೂರ್ತನು ಅವನನ್ನು ಕಂಡು ಅದಕ್ಕೆ ಒಬ್ಬ ವೈದ್ಯನಿಂದ ಔಷಧ ಮಾಡಿಸುತ್ತೇನೆಂದು ಬೇಕಾದಷ್ಟು ದುಡ್ಡು ಸಂಪಾದಿಸಿದನು. ಕೊನೆಗೆ ವೈದ್ಯನೆಂದು ಮತ್ತೊಬ್ಬ ಧೂರ್ತನನ್ನು ಕರೆತಂದನು; ಅವನೂ ಬೇಕಾದಷ್ಟು ತಿಂದು ಒಂದು ದಿನ ಯಾವುದೋ ಒಂದು ನೆವದಿಂದ ತನ್ನ ತಲೆಯ ರುಮಾಲನ್ನು ತೆಗೆದು ಬರಿಯ ತಲೆಯನ್ನು ತೋರಿಸಿದನು. ಅದೂ ತನ್ನ ತಲೆಯ ಹಾಗೆಯೇ ಪಟ್ಟೆಬಿದ್ದಿತ್ತು. ಆದರೂ ಅವನು ಇನ್ನೂ ಔಷಧವನ್ನು ಕೇಳುತ್ತಲೇ ಇದ್ದನು; ಆಗ ಆ ಧೂರ್ತ ವೈದ್ಯನು ‘ನನ್ನ ತಲೆಯಲ್ಲಿಯೆ ನಾನು ಕೂದಲು ಬೆಳೆಸಿಕೊಳ್ಳಲಾರೆ; ಇನ್ನು ಮತ್ತೊಬ್ಬರ ತಲೆಯಲ್ಲೇನು ಬೆಳೆಸಲಿ? ಅದಕ್ಕೇ ನಾನು ಪಟ್ಟೆತಲೆಯನ್ನು ತೋರಿಸಿದ್ದು; ಹಾಗಾದರೂ ನಿನಗೆ ಗೊತ್ತಾಗಲಿಲ್ಲವೇ?’ ಎಂದುಬಿಟ್ಟು ಹೋದನು.

ಒಬ್ಬ ಆಳು ಅಂಗಡಿಯಿಂದ ಎಣ್ಣೆಯನ್ನು ಕೊಂಡು ತರುತ್ತಿದ್ದನು. ಬೀದಿಯಲ್ಲಿ ಹೋಗುತ್ತಿದ್ದವನೊಬ್ಬನು ‘ಎಣ್ಣೆಯ ಪಾತ್ರೆ ಸೋರುವ ಹಾಗೆ ಕಾಣುತ್ತದೆ. ಎಚ್ಚರಿಕೆಯಿಂದ ತೆಗೆದುಕೊಂಡು ಹೋಗು!’ ಎಂದನು. ಆಳು ಪಾತ್ರೆ ಬುಡದಲ್ಲಿ ಸೋರುತ್ತದೆಯೇನೋ ನೋಡೋಣವೆಂದು ಪಾತ್ರೆಯನ್ನು ತಲೆಕೆಳಗುಮಾಡಿ ಹಿಡಿದುಕೊಂಡನು. ಎಣ್ಣೆಯೆಲ್ಲಾ ಸುರಿದುಹೋಯಿತು. ಬರಿಯ ಪಾತ್ರೆಯನ್ನು ಮನೆಗೆ ತೆಗೆದುಕೊಂಡು ಹೋದನು. ಆದ್ದರಿಂದ ದಡ್ಡರನ್ನು ತಿದ್ದುವುದಕ್ಕೆ ಹೋಗಬಾರದು; ಅವರ ಬುದ್ಧಿಯನ್ನು ಅವರಿಗೆ ಬಿಡುವುದೇ ಒಳ್ಳೆಯದು.

ಒಬ್ಬನಿಗೆ ಅಸತಿಯಾದ ಹೆಂಡತಿಯಿದ್ದಳು. ಅವನು ಪರಸ್ಥಳಕ್ಕೆ ಹೋಗಿಬರುವಹೊತ್ತಿಗೆ, ಅವಳು ಹೇಳಿಕೊಟ್ಟಿದ್ದಂತೆ ಮನೆಗೆಲಸದವಳು, ‘ನಿನ್ನ ಹೆಂಡತಿ ಸತ್ತುಹೋದಳು; ಅವಳನ್ನು ಸುಟ್ಟುಬಿಟ್ಟೆವು; ಇದೋ ಅವಳ ಅಸ್ಥಿಗಳು!’ ಎಂದು ಶ್ಮಶಾನದಿಂದ ತಂದ ಯಾವುದೋ ಅಸ್ಥಿಗಳನ್ನು ಕೊಟ್ಟಳು. ಆದರೆ ಅವನ ಹೆಂಡತಿಯು ತನ್ನ ಉಪಪತಿಯೊಡನೆ ಇದ್ದುಬಿಟ್ಟಿದ್ದಳು. ಅವಳ ಗಂಡನು ಅತ್ತು ಸೂತಕ ಸ್ನಾನಮಾಡಿ ಅಸ್ಥಿಗಳನ್ನು ತೀರ್ಥದಲ್ಲಿ ಬಿಟ್ಟು ದಿನಕರ್ಮಗಳನ್ನು ಮಾಡಿ ಮಾಸಿಕದ ಬ್ರಾಹ್ಮಣಾರ್ಥಕ್ಕೆ ಅವಳ ಉಪಪತಿಯನ್ನು ಕರೆದನು. ಅವನೊಡನೆ ಅವನ ಹೆಂಡತಿಯೂ ಚೆನ್ನಾಗಿ ಅಲಂಕರಿಸಿಕೊಂಡು ಬಂದು ಮೃಷ್ಟಾನ್ನ ಭೋಜನ ಮಾಡಿದಳು. ಮನೆಗೆಲಸದವಳು ‘ನಿನ್ನ ಹೆಂಡತಿ ಎಂಥಾ ಪತಿವ್ರತೆ! ಪರಲೋಕದಿಂದ ಸಶರೀರಳಾಗಿ ಬಂದು ಮಾಸಿಕದ ಊಟಮಾಡುತ್ತಿದ್ದಾಳೆ!’ ಎಂದು ವಿವರಿಸಿದಳು. ದುಷ್ಟಹೆಂಗಸರು ಹೀಗೆ ಸರಳಸ್ವಭಾವದವರನ್ನು ಮೋಸಗೊಳಿಸುತ್ತಾರೆ.

ಒಬ್ಬಳು ರೂಪವತಿಯಾದ ಚಂಡಾಲ ಕನ್ಯೆ ಇದ್ದಳು. ಅವಳು ಸಾರ್ವಭೌಮನನ್ನೇ ಮದುವೆ ಮಾಡಿಕೊಳ್ಳಬೇಕೆಂದಿದ್ದಳು. ಆದ್ದರಿಂದ ಒಂದು ದಿನ ನಗರಸಂಚಾರಕ್ಕೆ ಬಂದಿದ್ದ ರಾಜನನ್ನು ಕಂಡು ಅವನ ಹಿಂದೆ ಹೋದಳು; ದಾರಿಯಲ್ಲಿ ಒಬ್ಬ ಮುನಿಯನ್ನು ಕಂಡು ಅವನು ಆನೆಯಿಂದ ಇಳಿದು ಅವನಿಗೆ ನಮಸ್ಕರಿಸಿ ಹೋದನು. ಆದ್ದರಿಂದ ರಾಜನಿಗಿಂತ ಆ ಮುನಿಯೇ ಮೇಲೆಂದು ಅವನ ಹಿಂದೆ ಹೋದಳು. ಅವನು ದಾರಿಯಲ್ಲಿ ಒಂದು ಪಾಳು ಶಿವಾಲಯವನ್ನು ಕಂಡು ಶಿವನಿಗೆ ನಮಸ್ಕರಿಸಿ ಹೋದನು. ಆದ್ದರಿಂದ ಅವನಿಗಿಂತ ಶಿವನೇ ಮೇಲೆಂದು ಅಲ್ಲಿಯೇ ನಿಂತಳು. ಅಷ್ಟುಹೊತ್ತಿಗೆ ಅಲ್ಲಿಗೆ ಒಂದು ನಾಯಿ ಬಂದು ಪಾಣಿಪೀಠದಮೇಲೆ ಕಾಲೆತ್ತಿ ತನ್ನ ಜಾತಿಗೆ ಸದೃಶವಾದದ್ದನ್ನು ಮಾಡಿತು. ಆದ್ದರಿಂದ ಶಿವನಿಗಿಂತ ನಾಯಿಯೇ ಮೇಲೆಂದು ಅದರ ಹಿಂದೆ ಹೋದಳು. ಅದು ತನಗೆ ಪರಿಚಿತನಾದ ಒಬ್ಬ ಚಂಡಾಲನ ಮನೆಗೆ ಹೋಗಿ ಅವನ ಮೇಲಣ ಅಭಿಮಾನದಿಂದ ಅವನ ಕಾಲಮೇಲೆ ಹೊರಳಾಡಿತು. ಅದನ್ನು ನೋಡಿ ನಾಯಿಗಿಂತ ಮಾದಿಗನೇ ಮೇಲೆಂದು ಅವನನ್ನು ಮದುವೆಮಾಡಿಕೊಂಡು ಸುಖವಾಗಿದ್ದಳು. ಹೀಗೆ ಮೂರ್ಖರು ತುಂಬ ದೂರಕ್ಕೆ ಹಾರಿದರೆ ತಾವಿದ್ದ ಕಡೆಗೇ ಬಂದು ಬೀಳುತ್ತಾರೆ.

ಒಬ್ಬ ಜಿಪುಣನಾದ ರಾಜನಿಗೆ ಅವನ ಮಂತ್ರಿಗಳು ‘ದೇವ! ಇಹ ಲೋಕದಲ್ಲಿ ದಾನಮಾಡಿದರೆ ಪರಲೋಕದಲ್ಲಿ ದುರ್ಗತಿ ತಪ್ಪುತ್ತದೆ; ಆದ್ದರಿಂದ ದಾನಮಾಡು; ಧನವೂ ಆಯುಸ್ಸೂ ಶಾಶ್ವತವಲ್ಲ!’ ಎಂದು ಬುದ್ಧಿ ಹೇಳಿದರಂತೆ; ಅದಕ್ಕೆ ಅವನು ನಾನು ಸತ್ತಮೇಲೆ ದುರ್ಗತಿ ಬಂತೋ ಇಲ್ಲವೋ ನೋಡಿಕೊಂಡು ದಾನ ಕೊಡುತ್ತೇನೆ!’ ಎಂದು ಉತ್ತರ ಕೊಟ್ಟನಂತೆ.

ಕಾನ್ಯಕುಬ್ಜದ ರಾಜನಾದ ಚಂದ್ರಾಪೀಡನಿಗೆ ಧವಳಮುಖನೆಂಬ ಸೇವಕನಿದ್ದನು. ಅವನು ನಿತ್ಯವೂ ತಿಂದು ಉಂಡು ಮನೆಗೆ ಬರುತ್ತಿದ್ದನು. ‘ನಿತ್ಯವೂ ಎಲ್ಲಿ ಊಟಮಾಡಿಬರುತ್ತೀರಿ?’ ಎಂದು ಹೆಂಡತಿಯು ಕೇಳಲು ಅವನು ‘ನನಗೆ ಕಲ್ಯಾಣವರ್ಮ ವೀರಬಾಹು ಎಂಬ ಇಬ್ಬರು ಸ್ನೇಹಿತರಿದ್ದಾರೆ; ಅವರ ಮನೆಯಲ್ಲಿ ತಿಂಡಿ ತಿಂದು ಊಟಮಾಡಿ ಬರುತ್ತೇನೆ; ಅವರಲ್ಲಿ ಕಲ್ಯಾಣವರ್ಮನು ತಿಂಡಿ ತೀರ್ಥ ಕೊಟ್ಟು ಉಪಚರಿಸುತ್ತಾನೆ. ವೀರಬಾಹುವು ಪ್ರಾಣವನ್ನಾದರೂ ಕೊಟ್ಟು ಉಪಕಾರಮಾಡುತ್ತಾನೆ!’ ಎಂದನು. ಹೆಂಡತಿಯು ಕುತೂಹಲದಿಂದ ಅವರನ್ನು ನೋಡಬೇಕೆನ್ನಲು ಒಂದು ದಿನ ಅವಳನ್ನು ತನ್ನ ಜೊತೆಯಲ್ಲಿ ಅವರ ಮನೆಗೆ ಕರೆದುಕೊಂಡು ಹೋದನು. ಕಲ್ಯಾಣವರ್ಮನು ಯಥೇಚ್ಛವಾಗಿ ಸತ್ಕಾರ ಮಾಡಿದನು. ವೀರಬಾಹುವು ದ್ಯೂತವಾಡುತ್ತ ‘ಬನ್ನಿ!’ ಎಂದು ಸ್ವಾಗತವನ್ನು ಮಾತ್ರ ಹೇಳಿದನು. ಹೆಂಡತಿಯು ಇಂಥವನನ್ನು ಹೇಗೆ ಹೆಚ್ಚಿನವನನ್ನಾಗಿ ಭಾವಿಸಿದ್ದೀಯೆ?’ ಎಂದು ಕೇಳಲು ಅವನು ‘ನೀನು ಹೋಗಿ ಇದ್ದಕ್ಕಿದ್ದಹಾಗೆ ರಾಜನು ನಮ್ಮಮೇಲೆ ಕೋಪಿಸಿಕೊಂಡಿದ್ದಾನೆ ಎಂದು ಅವರಿಗೆ ಹೇಳು, ನಿನಗೇ ತಿಳಿಯುತ್ತದೆ’ ಎಂದು ಹೇಳಿದನು. ಅವಳು ಹಾಗೆಯೇ ಮಾಡಲು ಕಲ್ಯಾಣವರ್ಮನು ‘ನಾನು ಒಬ್ಬ ವರ್ತಕ; ನನ್ನಂಥವನು ರಾಜನಿಗೆ ಎದುರೇ? ನಾನೇನು ಮಾಡಬಲ್ಲೆ?’ ಎಂದುಬಿಟ್ಟನು. ವೀರಬಾಹುವು ಕತ್ತಿಗುರಾಣಿಗಳನ್ನು ಹಿಡಿದು ಅರಮನೆಗೆ ಬಂದುಬಿಟ್ಟನು. ಧವಳಮುಖನು ಅವನನ್ನು ಕಂಡು ‘ಮಂತ್ರಿಗಳು ರಾಜನಿಗೆ ಸಮಾಧಾನ ಹೇಳಿದರು; ಅವನ ಕೋಪ ಇಳಿಯಿತು!’ ಎಂದು ವೀರಬಾಹುವನ್ನು ಮನೆಗೆ ಕಳುಹಿಸಿದನು. ‘ಒಬ್ಬನು ಉಪಚಾರದ ಸ್ನೇಹಿತ, ಇನ್ನೊಬ್ಬ ನಿಜವಾದ ಸ್ನೇಹಿತ; ಸ್ನೇ (ಜಿಡ್ಡು) ಎರಡು ಕಡೆಯೂ ಇರುವುದಾದರೂ ಎಣ್ಣೆ ಎಣ್ಣೆಯೇ ತುಪ್ಪ ತುಪ್ಪವೇ!’ ಎಂದು ಹೆಂಡತಿಗೆ ಅವರಲ್ಲಿದ್ದ ಭೇದವನ್ನು ವಿವರಿಸಿದನು.

ಒಬ್ಬ ಪ್ರಯಾಣಿಕನು ತುಂಬ ಬಾಯಾರಿಕೆಯಿಂದ ಬಳಲಿದ್ದನು. ಎದುರಿಗೆ ಒಂದು ನದಿ ಸಿಕ್ಕಿತು; ಆದರೂ ನೀರು ಕುಡಿಯದೆ ಹಾಗೇ ಹೋದನು; ಜೊತೆಯಲ್ಲಿದ್ದವನು ‘ಏಕೆ ನೀರು ಕುಡಿಯಲಿಲ್ಲ?’ ಎಂದು ಕೇಳಿದ್ದಕ್ಕೆ ಅವನು ‘ಇಷ್ಟೊಂದು ನೀರನ್ನು ಹೇಗೆ ಕುಡಿಯಲಿ?’ ಎಂದು ಉತ್ತರಕೊಟ್ಟನಂತೆ. ಎಲ್ಲವನ್ನೂ ಕುಡಿಯದೇಹೋದರೆ ರಾಜನು ನಿನಗೆ ಶಿಕ್ಷೆಮಾಡುತ್ತಾನೆಯೇ?’ ಎಂದು ಹಾಸ್ಯಮಾಡಿದರೂ ಅವನು ಕುಡಿಯಲಿಲ್ಲವಂತೆ!

ಒಬ್ಬ ಮಂಕನ ಮಗನು ಸಾಯಲು, ಅವನು ತನ್ನ ಇನ್ನೊಬ್ಬ ಮಗನನ್ನು ಕೈಯಾರೆ ಕೊಂದನು. ಅದೇಕೆ ಎಂದು ಕೇಳಲು ಅವನು ‘ಪಾಪ! ಹಿರಿಯ ಹುಡುಗ ಒಬ್ಬನೇ ಅಷ್ಟುದೂರ ಹೇಗೆ ಹೋಗುತ್ತಾನೆ! ಜೊತೆಗೆ ಯಾರಾದರೂ ಬೇಡವೇ?’ ಎಂದು ಉತ್ತರಕೊಟ್ಟನಂತೆ.

ಒಬ್ಬನು ದೂರದಲ್ಲಿ ಹೋಗುತ್ತಿದ್ದ ಒಬ್ಬ ಭವ್ಯನಾದ ವ್ಯಕ್ತಿಯನ್ನು ತೋರಿಸಿ ‘ಅವನು ನನ್ನ ಅಣ್ಣ; ಅವನ ಆಸ್ತಿ ನನಗೆ ಬರುತ್ತದೆ; ಆದರೆ ನಾನು ಅವನಿಗೆ ಏನೂ ಆಗಬೇಕಾಗಿಲ್ಲ; ನಾನು ಅವನಿಗೆ ಏನೂ ಸಲ್ಲಿಸಬೇಕಾಗಿಲ್ಲ!’ ಎಂದನಂತೆ.

ಒಬ್ಬನು ತನ್ನ ತಂದೆಯ ಗುಣಗಳನ್ನು ಹೊಗಳಿಕೊಳ್ಳುತ್ತ ‘ನಮ್ಮ ತಂದೆ ಆಬಾಲಬ್ರಹ್ಮಚಾರಿ; ಅವರಿಗೆ ಸಮಾನರುಂಟೆ!’ ಎಂದನು. ಹತ್ತಿರ ಇದ್ದ ಅವನ ಸ್ನೇಹಿತರು ‘ಹಾಗಾದರೆ ನೀನು ಹೇಗೆ ಹುಟ್ಟಿದೆ?’ ಎಂದು ಕೇಳಿದರು. ಅವನು ‘ನಾನು ಅವರ ಮಾನಸಪುತ್ರ!’ ಎಂದು ಉತ್ತರಕೊಟ್ಟನು. ಎಲ್ಲರೂ ನಕ್ಕರು.

ಒಬ್ಬ ಜೋಯಿಸನು ಸ್ವದೇಶದಲ್ಲಿ ದುಡ್ಡು ಹುಟ್ಟದಿರಲು ಪರದೇಶಕ್ಕೆ ಹೋಗಿ ಅಲ್ಲಿತನ್ನ ಮಗನನ್ನು ತಬ್ಬಿಕೊಂಡು ಅಳುತ್ತಿದ್ದನು. ಅದೇಕೆಂದು ಜನರು ಕೇಳಲು ‘ಇವನು ನನ್ನ ಮಗ; ಇಂದಿನಿಂದ ಏಳನೆಯ ದಿನ ಇವನು ಸತ್ತುಹೋಗುತ್ತಾನೆ! ಅದಕ್ಕಾಗಿ ಅಳುತ್ತೇನೆ!’ ಎಂದು ಉತ್ತರ ಕೊಟ್ಟನು. ಏಳನೆಯ ದಿನ ನಿದ್ರೆಮಾಡುತ್ತಿದ್ದ ಮಗನನ್ನು ಕೊಂದುಹಾಕಿದನು. ಹೀಗೆ ಜನರಲ್ಲಿ ತನ್ನ ಜ್ಯೋತಿಷ್ಯಜ್ಞಾನದ ಬಗ್ಗೆ ನಂಬಿಕೆ ಹುಟ್ಟಿಸಿ ಹಣಸಂಪಾದನೆ ಮಾಡಿಕೊಂಡು ಬಂದನು!

ಕೆಲವರು ಮಾತನಾಡುತ್ತಿದ್ದರು. ಒಬ್ಬನು ಹೊರಗಡೆ ಇದ್ದವನೊಬ್ಬನ ವಿಚಾರವಾಗಿ ‘ಅವನಲ್ಲಿ ದುಸ್ಸಾಹಸ ಮತ್ತು ಕೋಪ, ಇವೆರಡೂ ದೋಷಗಳು!’ ಎಂದನು. ಅವನ ಕಿವಿಗೆ ಇದು ಬಿತ್ತು. ಕೂಡಲೆ ಒಳಗೆ ಬಂದು ಅವನ ಮೆಟ್ಟರೆ ಮಿಸುಕಿ ‘ನೀಚ! ಯಾರೋ ದುಸ್ಸಾಹಸಿ, ಕೋಪಿ? ಎಂದು ನನ್ನಲ್ಲಿ ಸಾಹಸವನ್ನೂ ಕೋಪವನ್ನೂ ಕಂಡೆ?’ ಎಂದು ಗದರಿಸಿದನು. ಮಿಕ್ಕವರು ‘ಅವನು ಹೇಳುವುದೇನು? ನಾವೆಲ್ಲರೂ ಕಣ್ಣಾರೆ ನೋಡುತ್ತಲೇ ಇದ್ದೇವಲ್ಲ!’ ಎಂದರು.

ಒಬ್ಬ ರಾಜನಿಗೆ ಒಬ್ಬ ಮಗಳಿದ್ದಳು; ಅವಳನ್ನು ಬೇಗ ಬೆಳೆಸಬೇಕೆಂದು ಅವನಿಗೆ ಆಸೆಯಾಗಿ ವೈದ್ಯರಿಗೆ ಹೇಳಿಕಳುಹಿಸಿದನು. ಅವರು ‘ಮಹಾರಾಜ! ಇದಕ್ಕೆ ಔಷಧವನ್ನು ದೂರದೇಶದಿಂದ ತರಿಸಬೇಕು; ಅಲ್ಲಿಯವರೆಗೆ ಇವಳು ನಿನಗೆ ಕಣ್ಮರೆಯಾಗಿರಬೇಕು; ಇದು ಈ ಚಿಕಿತ್ಸೆಯ ಕ್ರಮ’ ಎಂದು ಅವಳನ್ನು ಕೆಲವು ವರ್ಷ ಅವನು ನೋಡದಂತೆ ಇಟ್ಟರು. ಅಷ್ಟುಹೊತ್ತಿಗೆ ಅವಳು ಯೌವನದಿಂದ ಬೆಳೆದುಮೈಕೈ ತುಂಬಿಕೊಂಡಳು. ಇದೆಲ್ಲಾ ಔಷಧದ ಪ್ರಭಾವವೆಂದು ಅವನು ನಂಬಿ ಅವರಿಗೆ ಸನ್ಮಾನಮಾಡಿದನು.

ಒಬ್ಬ ಆಳು ಸಂಬಳ ಸಾಲದೆಂದು ಕೆಲಸ ಬಿಟ್ಟುಹೋದನು. ಯಜಮಾನನು ಅವನಿಂದ ಏನಾದರೂ ಬರಬೇಕಾಗಿತ್ತೋ? ಎಂದು ಕೇಳಲು ಹೆಂಡತಿಯು ‘ಅರ್ಧಹಣ ಬರಬೇಕಾಗಿತ್ತು’ ಎಂದಳು. ಆಗ ಯಜಮಾನನು ಹತ್ತು ಹಣ ವೆಚ್ಚಮಾಡಿಕೊಂಡು ಅವನಿದ್ದೆಡೆಗೆ ಹೋಗಿ ಆ ಅರ್ಧಹಣವನ್ನು ಕಿತ್ತುಕೊಂಡು ಬಂದನು. ಈ ಅರ್ಥಕೌಶಲವನ್ನು ನೋಡಿ ಎಲ್ಲರೂ ನಕ್ಕರು.

ಒಬ್ಬನು ಹಡಗಿನಲ್ಲಿ ಹೋಗುತ್ತಿದ್ದಾಗ ತನ್ನದೊಂದು ಬೆಳ್ಳಿಯ ಪಾತ್ರೆ ಬಿದ್ದುಹೋಯಿತು. ಅದರ ಹತ್ತಿರ ಒಂದ ಸುಳಿ ಇರಲು ಅದನ್ನು ಗುರುತಿಟ್ಟುಕೊಂಡು ಬರುವಾಗ ಕಂಡ ಒಂದು ಸುಳಿಯಲ್ಲಿ ಆ ಪಾತ್ರೆ ಸಿಕ್ಕುವುದೆಂದು ಮುಳುಗಿದನಂತೆ.

ಒಬ್ಬ ರಾಜನು ತನ್ನ ಅಡಿಗೆಯ ಮನೆಯಿಂದ ಒಬ್ಬನು ಮಾಂಸವನ್ನು ಕದ್ದುಕೊಂಡು ಹೋಗುತ್ತಿದ್ದುದನ್ನು ಕಂಡು ಅವನ ಮೈಯಿಂದ ಐದು ಪಲದಷ್ಟು ಮಾಂಸವನ್ನು ಕತ್ತರಿಸಹೇಳಿದನು. ಅವನು ಗಾಯವಡೆದು ನೆಲದಮೇಲೆ ಅರಚಿಕೊಳ್ಳುತ್ತ ಬಿದ್ದಿರಲು ರಾಜನು ಕರುಣೆಹುಟ್ಟಿ ‘ಹೋಗಲಿ! ಅದಕ್ಕಿಂತ ಹೆಚ್ಚಿನ ಮಾಂಸವನ್ನು ಕೊಟ್ಟು ಕಳುಹಿಸಿ; ಅವನಿಗೆ ಸಮಾಧಾನವಾಗಲಿ!’ ಎಂದನು. ಪ್ರತೀಹಾರನು ‘ಆಗಲಿ, ಮಹಾಸ್ವಾಮೀ!’ ಎಂದು ಹೇಳಿ ‘ಒಂದು ತಲೆ ಕಡಿದು ಪ್ರತಿಯಾಗಿ ನೂರು ತಲೆ ಕೊಟ್ಟರೂ ಏನು ಪ್ರಯೋಜನ!’ ಎಂದುಕೊಂಡು ವೈದ್ಯರಿಂದ ಅವನಿಗೆ ತಕ್ಕ ಚಿಕಿತ್ಸೆ ಮಾಡಿಸಿದನು. ಹೀಗೆ ಮೂಢ ಪ್ರಭುವು ನಿಗ್ರಹವನ್ನೂ ಅರಿಯನು, ಅನುಗ್ರಹವನ್ನೂ ಅರಿಯನು.

ಒಬ್ಬ ಹೆಂಗಸಿಗೆ ಒಬ್ಬನೇ ಮಗನಿದ್ದನು; ಇನ್ನೊಬ್ಬ ಮಗನಾಗಬೇಕೆಂದು ಅವಳಿಗೆ ಆಸೆಯಾಯಿತು. ಒಬ್ಬ ಕ್ಷುದ್ರತಾಪಸಿಯು ಇರುವ ಮಗನನ್ನು ದೇವರಿಗೆ ಬಲಿಕೊಡು, ಅವನು ಇನ್ನೊಬ್ಬ ಮಗನನ್ನು ಕೊಡುತ್ತಾನೆ!’ ಎಂದಳು. ಅವಳು ಹಾಗೆಯೇ ಮಾಡಬೇಕೆಂದಿದ್ದಳು. ಆಗ ಒಬ್ಬ ಮುದುಕಿಯು ‘ಅಯ್ಯೋ ಪಾಪಿ! ಇರುವ ಮಗನನ್ನು ಕೊಟ್ಟು ಇಲ್ಲದ ಮಗನಿಗೆ ಏಕೆ ಆಸೆಪಡುತ್ತೀಯೆ? ಅವನು ಹುಟ್ಟದಿದ್ದರೆ ಏನುಮಾಡುತ್ತೀಯೆ?’ ಎಂದು ಬುದ್ಧಿಹೇಳಿ ಅದನ್ನು ತಪ್ಪಿಸಿದಳು.

ಒಬ್ಬನು ತನ್ನ​ ಆಳನ್ನು ಕರೆದು ತೋಟಕ್ಕೆ ಹೋಗಿ ‘ಸಿಹಿಯಾಗಿರುವ ನೆಲ್ಲಿಯಕಾಯನ್ನು ಕಿತ್ತುಕೊಂಡು ಬಾ!’ ಎಂದು ಹೇಳಿಕಳುಹಿಸಿದನು. ಅವನು ಹೋಗಿ ಒಂದೊಂದು ಕಾಯನ್ನೂ ಕಚ್ಚಿ ಕಚ್ಚಿ ರುಚಿನೋಡಿ ತಂದನು. ಆ ಎಂಜಲು ಕಾಯಿಗಳನ್ನು ಏನು ಮಾಡುವುದು?

ಪಾಟಲೀಪುತ್ರದಲ್ಲಿ ಯಜ್ಞಸೋಮ ಕೀರ್ತಿಸೋಮ ಎಂಬ ಇಬ್ಬರು ಬ್ರಾಹ್ಮಣರಿದ್ದರು. ಅವರಲ್ಲಿ ಕೀರ್ತಿಸೋಮನು ತನ್ನ ಪಾಲಿನ ಆಸ್ತಿಯಿಂದ ವ್ಯಾಪಾರಮಾಡಿ ಐಶ್ವರ್ಯವಂತನಾದನು. ಯಜ್ಞಸೋಮನು ತಿಂದು ಉಂಡು ದಾನಮಾಡಿ ಬಡವನಾದನು. ಆ ಸ್ಥಿತಿಯಲ್ಲಿ ಅವನು ನೆಂಟರ ಮಧ್ಯೆ ಇರಲಾರದೆ ಪರದೇಶಕ್ಕೆ ಹೊರಡಲು ಅನುವಾದನು; ಆದರೆ ದಾರಿಯ ಖರ್ಚಿಗೂ ತಮ್ಮನಿಂದ ಏನೂ ದೊರೆಯಲಿಲ್ಲ. ಅವನಿಗೇನೋ ಅಣ್ಣನ ಮೇಲಿನ ಅಭಿಮಾನದಿಂದ ಕೊಡಲಿಷ್ಟವಿತ್ತು; ಆದರೆ ಹೆಂಡತಿ ಕೊಡಗೊಡಿಸಲಿಲ್ಲ. ಆದ್ದರಿಂದ ಯಜ್ಞಸೋಮನು ದೇವರ ಮೇಲೆ ಭಾರಹಾಕಿ ಹೆಂಡತಿಯೊಡನೆ ಹೊರಟನು. ದಾರಿಯಲ್ಲಿ ಅವನನ್ನು ಒಂದು ಅಜಗರವು ನುಂಗಿತು. ಹೆಂಡತಿ ಅಳುತ್ತಿರಲು ಅಜಗರವು ‘ಏಕೆ ಅಳುತ್ತೀಯೆ?’ ಎಂದು ಕೇಳಿತು. ಅವಳು ‘ನನ್ನ ಭಿಕ್ಷಾಪಾತ್ರೆ ಹೋಯಿತು. ಅದಕ್ಕೆ ಅಳುತ್ತೇನೆ!’ ಎಂದಳು. ಆಗ ಅದು ಒಂದು ಚಿನ್ನದ ಪಾತ್ರೆಯನ್ನು ಕೊಟ್ಟು ‘ಇದರಲ್ಲಿ ಭಿಕ್ಷೆ ಬೇಡಿಕೋ!’ ಎಂದಿತು. ಅವಳು ‘ಹೆಂಗಸಿಗೆ ಯಾರು ಭಿಕ್ಷ ಹಾಕುತ್ತಾರೆ! ಎಂದಳು. ಅದು ‘ನಿನಗೆ ಭಿಕ್ಷ ಹಾಕದವರ ತಲೆ ನೂರು ಹೋಳಾಗುತ್ತದೆ!’ ಎಂದಿತು. ಅವಳು ‘ಹಾಗಾದರೆ ನನಗೆ ಪತಿಭಿಕ್ಷವನ್ನು ಕೊಡು!’ ಎಂದು ಕೇಳಿದಳು. ಆಗ ಅದು ನುಂಗಿದ್ದ ಅವಳ ಗಂಡನನ್ನು ಉಗುಳಿ ಆ ಪಾತ್ರೆಯ ತುಂಬ ರತ್ನಗಳನ್ನು ತುಂಬಿಕೊಟ್ಟು, ತಾನು ಶಾಪವಿಮೋಚನೆಯಿಂದ ವಿದ್ಯಾಧರರಾಜನಾಗಿ ಹೊರಟುಹೋಯಿತು. ಆಮೇಲೆ ಯಜ್ಞಸೋಮನು ಸುಖವಾಗಿದ್ದನು.

ಒಬ್ಬ ಭಟನು ರಾಜನನ್ನು ಶೌರ್ಯದಿಂದ ಮೆಚ್ಚಿಸಿದನು. ಅವನು ‘ನಿನಗೇನು ಬೇಕು?’ ಎಂದು ಕೇಳಲು ‘ನಿನ್ನ ಕ್ಷೌರದವನನ್ನು ಕೊಡು’ ಎಂದು ಕೇಳಿದನು! ಪ್ರತಿಯೊಬ್ಬನೂ ಒಳ್ಳೆಯದನ್ನೂ ಕೆಟ್ಟದನ್ನೂ ತನ್ನ ತನ್ನ ಮನಸ್ಸಿನಿಂದ ಅಳೆಯುತ್ತಾನೆ.

ಒಬ್ಬನು ಗಾಡಿಯಲ್ಲಿ ಹೋಗುತ್ತ ‘ಈ ಗಾಡಿಯನ್ನು ಸ್ವಲ್ಪ ಸರಿಮಾಡು!’ ಎಂದು ಗಾಡಿಯವನಿಗೆ ಹೇಳಿದನು. ಅವನು ‘ಸರಿಮಾಡಿದರೆ ಏನು ಕೊಡುತ್ತೀಯೆ?’ ಎಂದು ಕೇಳಿದನು. ಕೂತಿದ್ದವನು ‘ನಕಾರಕೊಡುತ್ತೇನೆ’ ಎಂದು ಹೇಳಿದನು. ಅವನು ಸರಿಮಾಡಿ ‘ಎಲ್ಲಿ? ನಕಾರಕೊಡುತ್ತೇನೆಂದು ಹೇಳಿದ್ದೆಯೆಲ್ಲಾ ಕೊಡು!’ ಎಂದು ಕೇಳಿದನಂತೆ.

ಗೋಮುಖನು ಹೇಳಿದ ಈ ಕತೆಗಳನ್ನು ಕೇಳಿ ನರವಾಹನದತ್ತನು ನಿದ್ರೆಹೋದನು.

೬. ಮರುದಿನ ರಾತ್ರಿ ಅವನನ್ನು ವಿನೋದಪಡಿಸಲು ಗೋಮುಖನು ಈ ಕಥೆಯನ್ನು ಹೇಳಿದನು.: -


### ಕಾಗೆ ಗೂಬೆಗಳ ಕಥೆ


ಒಂದು ಆಲದಮರದಲ್ಲಿ ಮೇಘವರ್ಣನೆಂಬ ಅರಸುಕಾಗೆ ಇತ್ತು. ಅದರ ಶತ್ರುವಾದ ಅವಮರ್ದನೆಂಬ ಗೂಬೆಯು ರಾತ್ರಿಬಂದು ಹಲವು ಕಾಗೆಗಳನ್ನು ಕೊಂದಿತು. ಬೆಳಿಗ್ಗೆ ಕಾಗೆಯು ತನ್ನ ಮಂತ್ರಿಗಳನ್ನು ಕೂಡಿಸಿ ಅವರ ಸಲಹೆಯನ್ನು ಕೇಳಿತು. ಅವು ಹೀಗೆಂದುವು:-

ಉಡ್ಡೀವಿ: ಶತ್ರುವು ಬಲಿಷ್ಠನಾಗಿದ್ದಾಗ, ಬೇರೆ ದೇಶಕ್ಕೆ ಹೊರಟುಹೋಗಬೇಕು, ಇಲ್ಲವೇ ಅವನನ್ನು ಅನುನಯಗೊಳಿಸಬೇಕು.

ಆಡೀವಿ:- ಈಗ ಸಧ್ಯದಲ್ಲಿ ಭಯವಿಲ್ಲ. ಶತ್ರುವಿನ ಆಶಯವನ್ನೂ ನಮ್ಮ ಬಲವನ್ನೂ ನೋಡಿಕೊಂಡು ಸಾಧ್ಯವಾದದ್ದನ್ನು ಮಾಡೋಣ.

ಸಂಡೀವಿ:- ಶತ್ರುವು ಅನ್ಯಾಯಮಾಡಿರುವಾಗ ಅವನಿಗೆ ಶರಣುಹೋಗುವುದಾಗಲೀ, ದೇಶಬಿಟ್ಟು ಹೋಗುವುದಾಗಲೀ ಸರಿಯಲ್ಲ. ಅದಕ್ಕಿಂತ ಸಾವೇ ಲೇಸು. ತಕ್ಕ ಸಹಾಯ ಕಲ್ಪಿಸಿಕೊಂಡು ಉತ್ಸಾಹದಿಂದಲೂ ಶೌರ್ಯದಿಂದಲೂ ಕಾದಿದರೆ ಜಯ ಲಭಿಸಿಯೇ ಲಭಿಸುತ್ತದೆ.

ಪ್ರಡೀವಿ:- ಬಲಿಷ್ಠನನ್ನು ಕಾದಿ ಜಯಿಸುವುದು ಕಷ್ಟವಾಗಿರುವಾಗ ಸಂಧಿ ಮಾಡಿಕೊಂಡು ಅವಕಾಶವೊದಗಿದಾಗ ಅವನನ್ನು ಕೊಲ್ಲಬೇಕು.

ಚಿರಂಜೀವಿ:- ಸಂಧಿ ಎಂದರೇನು? ಅದನ್ನು ಮಾಡಿಸುವರಾರು? ಕಾಗೆಗಳಿಗೂ ಗೂಬೆಗಳಿಗೂ ಹುಟ್ಟು ವೈರವಿರುವಾಗ ಅಲ್ಲಿಗೆ ಹೋಗುವುದು ಹೇಗೆ? ಇದು ಮಂತ್ರಾಲೋಚನೆಯಿಂದಲೆ ಸಾಧ್ಯ.

ಅರಸುಕಾಗೆ:- ಅಯ್ಯಾ! ನೀನು ವೃದ್ಧನಾಗಿದ್ದೀಯೆ; ಕಾಗೆಗಳಿಗೂ ಗೂಬೆಗಳಿಗೂ ವೈರವೇಕುಂಟಾಯಿತು. ಅದು ತಿಳಿದಿದ್ದರೆ ಹೇಳು; ಮಂತ್ರಾಲೋಚನೆಯನ್ನು ಆಮೇಲೆ ಹೇಳುವೆಯಂತೆ!

ಚಿರಂಜೀವಿ:- ವಾಗ್ದೋಷವೇ ಇದಕ್ಕೆ ಕಾರಣ; ಕತ್ತೆಯ ಕಥೆಯನ್ನು ಕೇಳಿಲ್ಲವೇ? ಒಬ್ಬ ಅಗಸನು ತನ್ನ ಕತ್ತೆಗೆ ಹುಲಿಯ ಚರ್ಮವನ್ನು ಹೊದಿಸಿ ಅವರಿವರ ಹೊಲದಲ್ಲಿ ಮೇಯುವುದಕ್ಕೆ ಬಿಡುತ್ತಿದ್ದನು. ಒಂದು ದಿನ ಒಬ್ಬ ರೈತನು ಅದನ್ನು ನೋಡಿ ಹುಲಿಯೆಂದು ಹೆದರಿ ಕಂಬಳಿಹೊದ್ದು ಬೆನ್ನುಬಗ್ಗಿಸಿ ಕೊಂಡು ಹೋಗುತ್ತಿದ್ದನು. ಅವನನ್ನು ನೋಡಿ ಮತ್ತೊಂದು ಕತ್ತೆಯೆಂದು ಭ್ರಾಂತಿಪಟ್ಟು ಅದು ಕಿರುಚಿತು. ಆಗ ಅವನು ಅದನ್ನು ಹೊಡೆದು ಕೊಂದುಹಾಕಿದನು. ಹೀಗೆ ಅದರ ಬಾಯಿಯೇ ಅದಕ್ಕೆ ಮೃತ್ಯುವಾಯಿತು. ಹೀಗೆಯೆ ನಮಗೂ ಆದದ್ದು. ಹಿಂದೆ ಪಕ್ಷಿಗಳಿಗೆ ರಾಜನಿಲ್ಲದಿರಲು ಅವು ಗೂಬೆಗೆ ಪಟ್ಟಕಟ್ಟಬೇಕೆಂದು ಸಿದ್ಧಮಾಡಿಕೊಂಡುವು. ಆಗ ಅಲ್ಲಿ ಹೋಗುತ್ತಿದ್ದ ಒಂದು ಕಾಗೆಯು ‘ಅಯ್ಯೋ ದಡ್ಡರಿರಾ! ಹಂಸ ಕೋಗಿಲೆ ಮುಂತಾದವಿಲ್ಲವೇ? ಆ ಅಮಂಗಲವೂ ಅವಲಕ್ಷಣವೂ ಪಾಪಿಯೂ ಕ್ರೂರಿಯೂ ಆದ ಗೂಬೆಯನ್ನು ರಾಜನನ್ನಾಗಿ ಮಾಡುತ್ತಿದ್ದೀರಲ್ಲಾ! ರಾಜನು ಪ್ರಭಾವಶಾಲಿಯಾಗಿರಬೇಕು; ಅವನ ಹೆಸರು ಹೇಳಿದರೇ ಕಾರ್ಯವಾಗುವಂತಿರಬೇಕು. -ಚಂದ್ರ ಸರಸ್ಸೆಂಬ ಸರೋವರದ ಹತ್ತಿರ ಶಿಲೀಮುಖನೆಂಬ ಮೊಲಗಳ ರಾಜನಿದ್ದಿತು. ಅಲ್ಲಿಗೆ ಚತುರ್ದಂತನೆಂಬ ಆನೆಯು ನೀರು ಕುಡಿಯುವುದಕ್ಕೆ ಬಂದು ಅನೇಕ ಮೊಲಗಳನ್ನು ತುಳಿದುಹಾಕಿತು. ಅದು ಮತ್ತೆಮತ್ತೆ ಬಂದು ಹೀಗೆಯೇ ನಾಶಮಾಡುತ್ತದೆಯೆಂದು ಏನಾದರೂ ಉಪಾಯ ಯೋಚಿಸಲು ವಿಜಯನೆಂಬ ಮೊಲಕ್ಕೆ ಹೇಳಿತು. ಅದು ಆ ಆನೆಯನ್ನು ಅಕಸ್ಮಾತ್ತಾಗಿ ಕಂಡು ಒಂದು ಕೋಡುಗಲ್ಲಿನ ಮೇಲೆ ಕುಳಿತು ‘ನಾನು ಚಂದ್ರನ ದೂತ; ಚಂದ್ರನು ಹೀಗೆಂದು ಹೇಳಿಕಳುಹಿಸಿದ್ದಾನೆ:-ಚಂದ್ರಸರೋವರ ನನ್ನ ವಾಸಸ್ಥಾನ. ಅಲ್ಲಿರುವ ಮೊಲಗಳು ನನ್ನ ಪ್ರಜೆಗಳು. ಆದ್ದರಿಂದಲೇ ನನಗೆ ಶೀತಾಂಶುವೆಂದೂ ಶಶಿ ಎಂದೂ ಹೆಸರು; ಆ ಸರಸ್ಸನ್ನು ನೀನು ಹಾಳುಮಾಡಿ ನನ್ನ ಪ್ರಜೆಗಳನ್ನು ಕೊಂದಿದ್ದೀಯೆ; ಮತ್ತೆ ಹೀಗೆ ಮಾಡಿದ್ದಾದರೆ ಅದಕ್ಕೆ ತಕ್ಕ ಫಲವನ್ನು ಪಡೆಯುತ್ತೀಯೆ’ ಎಂದಿತು. ಅದನ್ನ ಕೇಳಿ ಆನೆಯು ಹೆದರಿ, ಕೊಳದ ಹತ್ತಿರಕ್ಕೆ ಬಂದು ಅದರಲ್ಲಿ ಪ್ರತಿಫಲಿಸಿದ್ದ ಚಂದ್ರಬಿಂಬಕ್ಕೆ ‘ಇನ್ನು ಮೇಲೆ ಹೀಗೆ ಮಾಡುವುದಿಲ್ಲ!’ ಎಂದು ಹೇಳಿ ಕೈಮುಗಿದು ಕ್ಷಮೆ ಕೇಳಿಕೊಂಡು ಹೋಯಿತು. ಆಮೇಲೆ ಮೊಲಗಳು ನಿರ್ಭಯವಾಗಿದ್ದವು. ಹೀಗೆ ದೊರೆಯ ಹೆಸರು ಕೇಳಿಯೇ ಎಲ್ಲರೂ ಹೆದರಬೇಕು. ಹೀಗಿರಲು ಈ ಕುರುಡೂ ಕ್ಷುದ್ರವೂ ಆದ ಗೂಬೆ ಏನು ಅರಸುತನ ಮಾಡೀತು? ಕ್ಷುದ್ರನನ್ನು ಎಂದಿಗೂ ನಂಬಬಾರದು; ನಾನು ಒಂದು ಮರದ ಮೇಲೆ ಇದ್ದೆ; ಕೆಳಗೆ ಕಂಪಿಜಲವೆಂಬ ಪಕ್ಷಿ ವಾಸವಾಗಿತ್ತು. ಅದು ಎಲ್ಲಿಯೋ ಹೋಗಿತ್ತು. ಬರುವಹೊತ್ತಿಗೆ ಅಲ್ಲಿ ಒಂದು ಮೊಲ ಸೇರಿಕೊಂಡಿತು; ಆ ಗೂಡು ನನ್ನದು ತನ್ನದು ಎಂದು ಎರಡೂ ಜಗಳವಾಡಿಕೊಂಡು, ಸುಳ್ಳು ತಪಸ್ಸು ಮಾಡುತ್ತ ಕುಳಿತಿದ್ದ ಬೆಕ್ಕಿನ ಹತ್ತಿರ ತೀರ್ಪಿಗೆ ಹೋದವು. ಅದು ‘ನನಗೆ ಕಿವಿ ಕೇಳುವುದಿಲ್ಲ; ತಪಸ್ಸಿನಿಂದ ದೇಹ ದುರ್ಬಲವಾಗಿದೆ’ ಎಂದು ಹತ್ತಿರಕ್ಕೆ ಕರೆದು ಎರಡನ್ನೂ ಬಡಿದು ಬಾಯಲ್ಲಿ ಹಾಕಿಕೊಂಡಿತು. ಆದ್ದರಿಂದ ಈ ದುಷ್ಟ ಗೂಬೆ ರಾಜನಾಗುವುದು ಬೇಡ!” ಎಂದಿತು. ಆಗ ಪಕ್ಷಿಗಳು ಅದಕ್ಕೆ ಪಟ್ಟಕಟ್ಟುವ ಯೋಚನೆಯನ್ನು ಬಿಟ್ಟವು. ಗೂಬೆಯು ಕೋಪಿಸಿಕೊಂಡು ‘ಇನ್ನುಮೇಲೆ ನಾವೂ ನೀವೂ ಶತ್ರುಗಳು!’ ಎಂದು ಹೋಯಿತು. ಹೀಗೆ ವಾಗ್ದೋಷವೇ ನಮ್ಮ ವೈರಕ್ಕೆ ಕಾರಣ; ಗೂಬೆಗಳು ನಮಗಿಂತ ಬಲ; ಸಾಲದ್ದಕ್ಕೆ ಅವು ಹೆಚ್ಚು ಸಂಖ್ಯೆಯಲ್ಲಿಯೂ ಇವೆ; ಹೆಚ್ಚು ಸಂಖ್ಯೆಯೊಂದೇ ಸಾಕು ಜಯ ಲಭಿಸುವುದಕ್ಕೆ. ಒಬ್ಬ ಬ್ರಾಹ್ಮಣನು ಒಂದು ಮೇಕೆಯನ್ನು ಕೊಂಡುಕೊಂಡು ಅದನ್ನು ಹೆಗಲಮೇಲೆ ಹೊತ್ತುಕೊಂಡು ಹೋಗುತ್ತಿದ್ದನು. ಕೆಲವರು ತುಂಟರು ನೋಡಿ ಅದನ್ನು ಅವನಿಂದ ಹೊಡೆಯಬೇಕೆಂದು ಒಂದು ಸಂಚುಮಾಡಿದರು. ಮೊದಲು ಒಬ್ಬನು ಅವನೆದುರಿಗೆ ಬಂದು ‘ಇದೇಕಯ್ಯಾ ನಾಯಿಯನ್ನು ಹೊತ್ತುಕೊಂಡು ಹೋಗುತ್ತಿದ್ದೀಯೆ?’ ಎಂದು ಕೇಳಿದನು. ಆ ಮಾತಿಗೆ ಅವನು ಕಿವಿಗೊಡಲಿಲ್ಲ. ಆಮೇಲೆ ಇಬ್ಬರು ಬಂದು ಹಾಗೆಯೇ ಪ್ರಶ್ನೆಮಾಡಿದರು. ಆಗ ಅವನಿಗೆ ಸಂಶಯವುಂಟಾಯಿತು; ಮೇಕೆ ಹೌದೋ ಅಲ್ಲವೋ ಎಂದು ನೋಡಿಕೊಂಡನು. ಆಮೇಲೆ ಮೂರುಜನ ಬಂದು ‘ಏನಯ್ಯಾ ನಿನಗೆ ಯಜ್ಞೋಪವೀತ ನಾಯಿ ಎರಡೂ ಒಂದೇ ಆಯಿತೇ? ನೀನು ಎಲ್ಲೋ ಬೇಟೆಯಾಡುವುದಕ್ಕೆ ನಾಯಿಯನ್ನು ತೆಗೆದುಕೊಂಡು ಹೋಗುತ್ತಿರುವ ವ್ಯಾಧ.. ಬ್ರಾಹ್ಮಣನಲ್ಲ!’ ಎಂದನು. ಆಗ ಅವನು ‘ಯಾವುದೋ ಭೂತ ನನಗೆ ಹೀಗೆ ಬುದ್ಧಿಭ್ರಾಂತಿಯುಂಟುಮಾಡಿರಬೇಕು; ಇಲ್ಲದಿದ್ದರೆ ಇವರಿಷ್ಟು ಜನರೂ ಸುಳ್ಳುಹೇಳಿಯಾರೇ?’ ಎಂದುಕೊಂಡು ಅದನ್ನು ಅಲ್ಲಿಬಿಟ್ಟು ಸ್ನಾನ ಮಾಡಿಕೊಂಡು ಮನೆಗೆ ಹೋದನು. ಆ ತುಂಟರು ಅದನ್ನು ತೆಗೆದುಕೊಂಡು ಹೋಗಿ ಭಕ್ಷಿಸಿದರು. ಆದ್ದರಿಂದ ಬಲಿಷ್ಠರೊಡನೆ ವಿರೋಧ ಬೇಡ; ನಾನು ಒಂದು ಉಪಾಯವನ್ನು ಹೇಳುತ್ತೇನೆ; ನನ್ನ ರೆಕ್ಕೆಯನ್ನು ಸ್ವಲ್ಪಕಿತ್ತು ಈ ಮರದ ಕೆಳಗೆ ನನ್ನನ್ನು ಹಾಕಿ ನೀವು ಈ ಬೆಟ್ಟಕ್ಕೆ ಹೋಗಿ; ನಾನು ಕೆಲಸಮಾಡಿಕೊಂಡು ಬರುತ್ತೇನೆ.

ಅವು ಅದರಂತೆ ಮಾಡಿದವು. ಅಂದಿನ ರಾತ್ರಿ ಗೂಬೆಗಳು ಬಂದಾಗ ಚಿರಂಜೀವಿಯೊಂದು ಮಾತ್ರ ಅಲ್ಲಿ ನರಳುತ್ತ ಬಿದ್ದಿತ್ತು. ಏಕೆಂದು ಕೇಳಲು ಅದು ‘ನಾನು ಕಾಕರಾಜನ ಮಂತ್ರಿ; ಮಿಕ್ಕವರೆಲ್ಲರೂ ನಿನ್ನೊಡನೆ ಯುದ್ಧಮಾಡೋಣವೆಂದರು; ನಾನು ಬಲವದ್ವಿರೋಧ ಬೇಡ; ಶಾಂತಿಯಿಂದಿರೋಣವೆಂದೆ. ನಾನು ಶತ್ರುಪಕ್ಷದವನೆಂದು ಎಲ್ಲರೂ ನನ್ನನ್ನು ಹೊಡೆದು ಎಲ್ಲಿಯೋ ಹೋದರು’ ಎಂದಿತು. ಗೂಬೆಯು ಅದನ್ನೇನು ಮಾಡೋಣವೆಂದು ತನ್ನ ಮಂತ್ರಿಗಳನ್ನು ಕೇಳಿತು. ಅವು ಹೀಗೆ ಹೇಳಿದುವು:-

ದೀಪ್ತನಯನ:- ರಕ್ಷಣೆಗೆ ಯೋಗ್ಯನಲ್ಲದ ಕಳ್ಳನಾದರೂ ಉಪಕಾರಿಯಾದರೆ ಅಂಥವನನ್ನು ಸತ್ಪುರುಷರು ರಕ್ಷಿಸುತ್ತಾರೆ. ಹಿಂದೆ ಒಬ್ಬ ಮುದಿವರ್ತಕನು ಹಣವಂತನಾದ್ದರಿಂದ ಒಬ್ಬ ಹುಡುಗಿಯನ್ನು ಮದುವೆಮಾಡಿಕೊಂಡಿದ್ದನು. ಅವಳು ಅವನ ಹತ್ತಿರವೇ ಸೇರುತ್ತಿರಲಿಲ್ಲ. ಅವನ ಕಡೆಗೆ ಬೆನ್ನು ತಿರುಗಿಸಿ ಮಲಗುತ್ತಿದ್ದಳು. ಒಂದು ರಾತ್ರಿ ಕಳ್ಳನು ಮನೆಗೆ ನುಗ್ಗಿರಲು ಅವನನ್ನು ನೋಡಿದ ಅವಳು ಹೆದರಿ ಗಂಡನ ಕಡೆಗೆ ತಿರುಗಿ ಅವನನ್ನು ತಬ್ಬಿಕೊಂಡಳು; ಇದೇನು ಆಶ್ಚರ್ಯ ಎಂದು ಅವನು ನೋಡಲು ಎದುರಿಗೆ ಕಳ್ಳನಿದ್ದನು. ಅವನನ್ನು ಆಳುಗಳಿಂದ ಹಿಡಿಸಿಹಾಕಬಹುದಾಗಿತ್ತು; ಆದರೆ ಅವನಿಂದ ತನಗೆ ಉಪಕಾರವೇ ಆಯಿತೆಂದು ಅವನನ್ನು ವರ್ತಕನು ಕ್ಷಮಿಸಿ ಕಳುಹಿಸಿದನು. ಆದ್ದರಿಂದ ನಮಗೆ ಉಪಕಾರಕನಾದ ಈ ಚಿರಂಜೀವಿಯನ್ನು ರಕ್ಷಿಸೋಣ.

ವಕ್ರನಾಸ:- ಶತ್ರುಮರ್ಮವನ್ನು ಅರಿತ ಇವನನ್ನು ರಕ್ಷಿಸುವುದು ನನಗೆ ಸಮ್ಮತ; ದೊರೆಗೂ ಮಂತ್ರಿಗೂ ವೈರವುಂಟಾದರೆ ಅದರಿಂದ ನಮಗೆ ಒಳ್ಳೆಯದೇಯೆ; ಅದಕ್ಕೆ ಒಂದು ಕಥೆ ಹೇಳುತ್ತೇನೆ ಕೇಳಿ:- ಒಬ್ಬ ಬ್ರಾಹ್ಮಣನ ಹತ್ತಿರ ಒಂದು ಜೊತೆ ಎತ್ತು ಇತ್ತು. ಅದನ್ನು ಕದಿಯಬೇಕೆಂದು ಒಂದು ರಾತ್ರಿ ಕಳ್ಳನು ಅವನ ಮನೆ ಹೊಕ್ಕನು. ಆವಾಗಲೇ ಆ ಬ್ರಾಹ್ಮಣನನ್ನು ತಿನ್ನಬೇಕೆಂದು ಒಬ್ಬ ರಾಕ್ಷಸನೂ ಬಂದನು. ನಾನು ಮುಂಚೆ ಎತ್ತುಗಳನ್ನು ಕದ್ದುಕೊಂಡು ಹೋಗುತ್ತೇನೆ ಎಂದು ಕಳ್ಳನೂ ನಾನು ಮುಂಚೆ ಬ್ರಾಹ್ಮಣನನ್ನು ತಿನ್ನುತ್ತೇನೆ ಎಂದು ರಾಕ್ಷಸನೂ ಜಗಳವಾಡುವುದಕ್ಕೆ ಮೊದಲುಮಾಡಿದರು. ಅವರ ಜಗಳದಿಂದ ಎಚ್ಚರಗೊಂಡ ಬ್ರಾಹ್ಮಣನು ಕೈಯಲ್ಲಿ ಕತ್ತಿಹಿಡಿದು ರಕ್ಷೋಘ್ನಮಂತ್ರವನ್ನು ಜಪಿಸುತ್ತ ಬಂದನು. ಆಗ ಕಳ್ಳ ರಾಕ್ಷಸ ಇಬ್ಬರೂ ಹೆದರಿ ಓಡಿಹೋದರು. ಹೀಗೆ ಇವರಿವರ ಜಗಳ ನಮಗೆ ಅನುಕೂಲವೇಯೆ.

ಪ್ರಾಕಾರಕರ್ಣ:- ಈ ಚಿರಂಜೀವಿಯು ಕಷ್ಟಕ್ಕೆ ಸಿಕ್ಕಿ ಶರಣಾಗತನಾಗಿದ್ದಾನೆ; ಅವನು ಅನುಕಂಪೆಗೆ ಪಾತ್ರ; ಹಿಂದೆ ಶಿಬಿಯು ಶರಣಾಗತನಾಗಿ ಬಂದವನಿಗೆ ತನ್ನ ದೇಹದಿಂದ ಮಾಂಸವನ್ನು ಕೊಡಲಿಲ್ಲವೇ?

ರಕ್ತಾಕ್ಷ:- ರಾಜ! ಇದುವರೆಗೂ ಈ ಮಂತ್ರಿಗಳು ಹೇಳಿದ್ದು ಸರಿಯಾದ ನೀತಿಯಲ್ಲ; ಶತ್ರುವನ್ನು ನಂಬಬಾರದು. ತಪ್ಪು ಗೋಚರವಾಗಿದ್ದರೂ ಕಣ್ಣು ಮುಚ್ಚಿಕೊಂಡು ಸುಳ್ಳು ಸಮಾಧಾನ ತಂದುಕೊಳ್ಳುವುದು ಮೂರ್ಖತನ.* ಆದ್ದರಿಂದ ಶತ್ರುಪಕ್ಷವಾದ ಇವನನ್ನು ರಕ್ಷಿಸತಕ್ಕದ್ದಲ್ಲ.

ಆದರೆ ಅರಸುಗೂಬೆಯು ಅದನ್ನು ಒಪ್ಪಲಿಲ್ಲ. “ಈತ ಸಾಧುವಾಗಿ ಕಾಣುತ್ತಾನೆ.; ನಮಗೆ ಹಿತವುಂಟು ಮಾಡಲು ಬಂದಿದ್ದಾನೆ. ಇಂಥ ಸ್ಥಿತಿಯಲ್ಲಿದ್ದಾನೆ. ಅಲ್ಲದೆ ಒಬ್ಬೊಂಟಿಗ; ಇವನೇನು ಮಾಡಬಲ್ಲ?” ಎಂದಿತು. ಚಿರಂಜೀವಿಯು “ಈ ಅವಸ್ಥೆಯಲ್ಲಿ ನಾನು ಬದುಕಿದ್ದು ಏನು ಪ್ರಯೋಜನ? ನನಗೆ ಸ್ವಲ್ಪ ಕಟ್ಟಿಗೆ ಕೊಡಿಸಿದರೆ, ಮುಂದಿನ ಜನ್ಮದಲ್ಲಿ ನಾನು ಗೂಬೆಯಾಗಿ ಹುಟ್ಟುವಂತೆ ಯಜ್ಞೇಶ್ವರನಲ್ಲಿ ಪ್ರಾರ್ಥಿಸಿ ಅಗ್ನಿಪ್ರವೇಶಮಾಡುತ್ತೇನೆ; ಹಾಗಾದರೆ ಆ ಕಾಕರಾಜನಿಗೆ ಪ್ರತಿಕ್ರಿಯೆ ಮಾಡಬಹುದು!” ಎಂದಿತು. ರಕ್ತಾಕ್ಷನು ನಗುತ್ತ “ನಮ್ಮ ಪ್ರಭು ಪ್ರಸನ್ನನಾದಮೇಲೆ ನಿನಗೆ ಬೆಂಕಿಯ ಯೋಚನೆ ಯಾಕೆ? ಇಂದು ಕಾಗೆಯಾಗಿರುವ ನೀನು ಮುಂದೆ ಗೂಬೆಯಾಗುವುದಿಲ್ಲ; ಬ್ರಹ್ಮ ಯಾರು ಯಾರನ್ನು ಹೇಗೆ ಸೃಷ್ಟಿಮಾಡಿದ್ದಾನೋ ಅವನು ಹಾಗೆ ಹಾಗೇ ಇರುತ್ತಾನೆ. ಹಿಂದೆ ಒಬ್ಬ ಋಷಿಗೆ ಒಂದು ಇಲಿಯು ಸಿಕ್ಕಿತು; ಅದನ್ನು ಒಂದು ಹದ್ದು ಕಚ್ಚಿಕೊಂಡು ಹೋಗುತ್ತ ಬೀಳಿಸಿತ್ತು; ಅದರ ಮೇಲೆ ಕನಿಕರವುಂಟಾಗಿ ತನ್ನ ತಪೋಬಲದಿಂದ ಅದನ್ನು ಒಬ್ಬ ಹೆಣ್ಣುಮಗುವಾಗಿ ಮಾಡಿದನು; ಅದಕ್ಕೆ ಯೌವನ ಬರಲು ಅದನ್ನು ಬಲಿಷ್ಠನಾದೊಬ್ಬ ವರನಿಗೆ ಕೊಡಬೇಕೆಂದು ಸೂರ್ಯನನ್ನು ಕರೆದು ‘ನನ್ನ ಈ ಮಗಳನ್ನು ಮದುವೆಮಾಡಿಕೋ!’ ಎಂದನು. ಸೂರ್ಯನು ಮೇಘವು ನನಗಿಂತ ಬಲಶಾಲಿ; ಒಂದು ಕ್ಷಣದಲ್ಲಿ ನನ್ನನ್ನು ಮುಚ್ಚಿಬಿಡುತ್ತದೆ!’ ಎಂದನು. ಮೇಘವನ್ನು ಕೇಳಲು ಅದು ‘ನನಗಿಂತ ಗಾಳಿ ಬಲವುಳ್ಳದ್ದು; ಒಂದು ಕ್ಷಣದಲ್ಲಿ ಅದು ನನ್ನನ್ನು ದಿಕ್ಕಾಪಾಲಾಗಿ ಚದುರಿಸುತ್ತದೆ!’ ಎಂದಿತು. ಗಾಳಿಯನ್ನು ಕೇಳಲು ಅದು ‘ನನಗಿಂತ ಬೆಟ್ಟ ಬಲವುಳ್ಳದ್ದು; ನಾನು ಅದನ್ನು ಅಲ್ಲಾಡಿಸಲೂ ಆರೆ!’ ಎಂದಿತು. ಬೆಟ್ಟವು ನನಗಿಂತಲೂ ಹೆಗ್ಗಣ ಬಲವುಳ್ಳದ್ದು; ಅದು ನನ್ನನ್ನು ಕೊರೆದುಹಾಕಿಬಿಡುತ್ತದೆ!’ ಎಂದಿತು. ದೇವತೆಗಳೂ ಜ್ಞಾನಿಗಳೂ ಹೀಗೆಂದಮೇಲೆ ಅವನು ಒಂದು ಇಲಿಯನ್ನು ಕರೆದು ‘ಇವಳನ್ನು ಮದುವೆ ಮಾಡಿಕೋ’ ಎಂದನು. ಅದು ‘ಇವಳು ನನ್ನ ಬಿಲದೊಳಕ್ಕೆ ಹೇಗೆ ಬಂದಾಳು?’ ಎಂದು ಕೇಳಿತು. ‘ಹಾಗಾದರೆ ಅವಳು ಮೊದಲಿನಂತೆ ಇಲಿಯೇ ಆಗಲಿ; ಅದೇ ಮೇಲು!’ ಎಂದು ಅವಳನ್ನು ಇಲಿಮಾಡಿ ಇಲಿಗೆ ಮದುವೆಮಾಡಿಕೊಟ್ಟನು. ಹೀಗೆ ಎಷ್ಟುದೂರ ಹೋದರೂ, ಅವರವರು ಅವರವರೇ! ಆದ್ದರಿಂದ ನೀನೇನು ಗೂಬೆಯಾಗುವುದಿಲ್ಲ” ಎಂದಿತು. ಚಿರಂಜೀವಿಯು “ಇವನು ನೀತಿಜ್ಞ. ರಾಜನು ಇವನ ಮಾತನ್ನು ಮನ್ನಿಸಲಿಲ್ಲ; ಆದ್ದರಿಂದ ನನ್ನ ಕೆಲಸವಾದಂತೆಯೇ" ಎಂದು ಸಂತೋಷಿಸಿತು. ಮತ್ತು ಸ್ವಲ್ಪ ಕಾಲದಲ್ಲಿಯೇ ಗೂಬೆಯ ಆಶ್ರಯದಲ್ಲಿ ಗರಿಗಟ್ಟಿಕೊಂಡು ನವಿಲಿನ ಹಾಗೆ ಬೆಳೆಯಿತು. ಒಂದು ದಿನ ಗೂಬೆಯನ್ನು ಕುರಿತು ‘ನಾನು ಆ ಕಾಕರಾಜನನ್ನು ಇಲ್ಲಿಗೆ ಕರೆತರುತ್ತೇನೆ; ನೀವು ಅದರ ಮೇಲೆ ಬಿದ್ದು ಕೊಲ್ಲಬಹುದು; ಆದರೆ ಹಗಲುಬೆಳಕಿನಲ್ಲಿ ಅದು ನಿಮಗೇನಾದರೂ ತೊಂದರೆಮಾಡೀತು. ಆದ್ದರಿಂದ ನೀವೆಲ್ಲಾ ನಿಮ್ಮ ನಿಮ್ಮ ಗೂಡಿನಲ್ಲಿ ಅಡಗಿಕೊಂಡಿರಿ; ನೀವು ಕಾಣದಂತೆ ನಾನು ಬಿಲಗಳನ್ನೆಲ್ಲಾ ಹುಲ್ಲು ಸೊಪ್ಪುಗಳಿಂದ ಮುಚ್ಚಿ ಹೋಗುತ್ತೇನೆ!” ಎಂದು ಒಪ್ಪಿಸಿ ಹಾಗೆಯೇ ಮಾಡಿಹೋಯಿತು. ಬರುತ್ತ ಕಾಗೆಗಳನ್ನು ಕರೆತಂದಿತು. ಅವು ಒಂದೊಂದೂ ಒಂದೊಂದು ಉರಿಯುವ ಕೊಳ್ಳಿಯನ್ನು ಕಚ್ಚಿತಂದು ಹುಲ್ಲುತುರುಕಿದ್ದ ಬಿಲಕ್ಕೆ ಇಟ್ಟವು. ಹುಲ್ಲು ಹತ್ತಿಕೊಂಡಿತು. ಗೂಬೆಗಳು ಕಣ್ಣುಕಾಣದೆ ಒಳಗೇ ಬೆಂದುಹೋದುವು. ಆಗ ಚಿರಂಜೀವಿಯು “ರಕ್ತಾಕ್ಷನೇ ಸನ್ಮಂತ್ರಿ; ಅವನ ಮಾತನ್ನು ಕೇಳದ್ದರಿಂದ ಹಾವು ಕಪ್ಪೆಗಳನ್ನು ವಂಚಿಸಿದಂತೆ ನಾನು ಗೂಬೆಗಳನ್ನು ವಂಚಿಸಲು ಸಾಧ್ಯವಾಯಿತು. ಒಂದು ಹಾವು ಮುಪ್ಪಿನಿಂದ ಕಪ್ಪೆಗಳನ್ನು ಹಿಡಿಯಲಾರದೆ ಹೊಳೆಯ ತೀರದಲ್ಲಿಯೇ ಬಿದ್ದಿತ್ತು; ಆಗ ಕಪ್ಪೆಗಳು ದೂರದಿಂದಲೇ ‘ಇದೇಕೆ ಮೊದಲಿನಂತೆ ನೀನು ನಮ್ಮನ್ನು ತಿನ್ನುವುದಿಲ್ಲ?’ ಎಂದು ಕೇಳಿದುವು. ಅದು ‘ನಾನು ಒಂದು ಕಪ್ಪೆಯನ್ನು ಅಟ್ಟಿಸಿಕೊಂಡು ಹೋಗುತ್ತ ಭ್ರಾಂತಿಯಿಂದ ಒಬ್ಬ ಬ್ರಾಹ್ಮಣಹುಡುಗನ ಹೆಬ್ಬೆಟ್ಟನ್ನು ಕಚ್ಚಿದೆ; ಅವನು ಸತ್ತುಹೋದ ಆಗ ಅವನ ತಂದೆ ‘ಇನ್ನುಮೇಲೆ ನೀನು ಕಪ್ಪೆಗಳಿಗೆ ವಾಹನವಾಗು” ಎಂದು ಶಾಪಕೊಟ್ಟ; ಆದ್ದರಿಂದ ನಾನು ನಿಮ್ಮನ್ನು ಹೇಗೆ ತಿಂದೇನು? ನಿಮ್ಮನ್ನು ಹೊತ್ತು ಸವಾರಿಮಾಡಿಸಬೇಕಾಗಿ ಬಂದಿದೆ?’ ಎಂದಿತು. ಆಗ ಅರಸುಕಪ್ಪೆಯು ಸವಾರಿಮಾಡಬೇಕೆಂಬ ಆಸೆಯಿಂದ ಅದರ ಬೆನ್ನೇರಿತು. ಅದನ್ನೂ ಅದರ ಮಂತ್ರಿಗಳನ್ನೂ ಸವಾರಿಯಿಂದ ಸಂತೋಷಗೊಳಿಸಿ ‘ದೇವ! ಹೊಟ್ಟೆಗಿಲ್ಲದೆ ತಿರುಗಾಡಲಾರೆ; ಆದ್ದರಿಂದ ಏನಾದರೂ ಆಹಾರ ಕೊಡಿಸು; ಭೃತ್ಯನಿಗೆ ಉದರಪೋಷಣೆ ಬೇಡವೆ?’ ಎಂದು ಕೇಳಿತು. ಆಗ ಅರಸುಕಪ್ಪೆಯು ‘ಹಾಗಾದರೆ ನನ್ನ ಅನುಚರರಲ್ಲಿ ಕೆಲವರನ್ನು ತಿನ್ನು!’ ಎಂದು ಅನುಜ್ಞೆಮಾಡಿತು. ಆಮೇಲೆ ಅದು ತನಗೆ ಬೇಕುಬೇಕಾದಷ್ಟು ಕಪ್ಪೆಗಳನ್ನು ತಿನ್ನಲು ಮೊದಲುಮಾಡಿತು. ಹೀಗೆ ಮಧ್ಯೆ ಬಂದ ಬುದ್ದಿವಂತ ಮೂರ್ಖನನ್ನು ವಂಚಿಸಬಲ್ಲ. ನಾನು ಮಾಡಿದ್ದೂ ಹೀಗೆಯೇ!" ಎಂದಿತು.


 ದಡ್ಡರ ಕಥೆಗಳು(ಮುಂದುವರೆದಿದ್ದು)


ಗೋಮುಖನು ಈ ಕಥೆಯನ್ನು ಹೇಳಿ ‘ಹೀಗೆ ಬುದ್ಧಿಬಲದಿಂದ ತಿರ್ಯಗ್ಜಂತುಗಳೂ ಸುಖವಾಗಿರುತ್ತವೆ; ಬುದ್ಧಿ ಇಲ್ಲದವರು ಹಾಸ್ಯಕ್ಕೆ ಗುರಿಯಾಗುತ್ತಾರೆ. ಹಿಂದೆ ಇಬ್ಬರು ಬ್ರಾಹ್ಮಣ ಅಣ್ಣತಮ್ಮಂದಿರು ತಂದೆ ಹೇಳಿದಂತೆ ಅವನ ಆಸ್ತಿಯನ್ನೆಲ್ಲಾ ಅರ್ಧರ್ಧಮಾಡಿ ಹಂಚಿಕೊಂಡರಂತೆ; ಒಬ್ಬ ಸೇವಕಳಿರಲು ಅವಳನ್ನೂ ಎರಡು ಪಾಲುಮಾಡಿ ಹಂಚಿಕೊಂಡು ರಾಜದಂಡನೆಗೆ ಗುರಿಯಾದರಂತೆ. ಅಸಂತುಷ್ಟಿಯೂ ಹೀಗೆಯೇ; ಹಿಂದೆ ಕೆಲವು ಪರಿವ್ರಾಜಕರು ಭಿಕ್ಷದಿಂದ ಜೀವಿಸುತ್ತಿದ್ದರೂ ಮೈಕೈ ತುಂಬಿಕೊಂಡಿದ್ದರಂತೆ. ಅವರನ್ನು ನೋಡಿ ಕೆಲವರು ಆಶ್ಚರ್ಯಪಟ್ಟರಂತೆ; ಅವರಲ್ಲಿ ಒಬ್ಬನು ‘ನೋಡು! ಅವರನ್ನು ತೆಳ್ಳಗೆಮಾಡುತ್ತೇನೆ!’ ಎಂದು ಅವರನ್ನು ತನ್ನ ಮನೆಗೆ ಕರೆದು ಸುಖಭೋಜನಮಾಡಿಸಿದನು. ಅವರಿಗೆ ಅದರ ರುಚಿ ಹಲ್ಲಿಗಿಳಿದು ಅಂದಿನಿಂದ ಭಿಕ್ಷಾನ್ನ ರುಚಿಸದೆ ಹೋಯಿತು; ಆಹಾರ ಮೈಹತ್ತದೆ ಬಡವಾಗಿಹೋದರು.

ಒಬ್ಬ ದಡ್ಡನು ಕೆರೆಗೆ ನೀರು ಕುಡಿಯುವುದಕ್ಕೆಂದು ಹೋದನು; ಹತ್ತಿರದ ಮರದ ಮೇಲೆ ಕುಳಿತಿದ್ದ ಸ್ವರ್ಣಚೂಡವೆಂಬ ಹಕ್ಕಿಯ ನೆರಳನ್ನು ನೀರಿನಲ್ಲಿ ಕಂಡು ಚಿನ್ನ ಬಿದ್ದಿದೆ ಎಂದು ಅದನ್ನು ಎತ್ತಿಕೊಳ್ಳುವುದಕ್ಕಾಗಿ ನೀರಿನಲ್ಲಿ ಮುಳುಗಿದನು. ಆದರೆ ಏನೂ ಸಿಕ್ಕಲಿಲ್ಲ; ಹೀಗೆ ಮತ್ತೆ ಮತ್ತೆ ಮುಳುಗುತ್ತಿದ್ದವನನ್ನು ಅವನ ತಂದೆಯು ನೋಡಿ ಆ ಹಕ್ಕಿಯನ್ನು ಓಡಿಸಿ, ಅದು ಚಿನ್ನವಲ್ಲವೆಂದು ಹೇಳಿ ಮನೆಗೆ ಕರೆದುಕೊಂಡು ಹೋದನು. ಇಂಥವರಿಂದ ಇತರರಿಗೆ ಹಾಸ್ಯ, ತನ್ನವರಿಗೆ ದುಃಖ. ಒಬ್ಬ ವರ್ತಕನು ಸರಕು ತರುತ್ತ ದಾರಿಯಲ್ಲಿ ಒಂಟೆಯು ಸೋತು ಮಲಗಲು ತನ್ನ ಆಳುಗಳನ್ನು ಅದರ ಹತ್ತಿರ ಕೂರಿಸಿ ‘ಇನ್ನೊಂದು ಒಂಟೆ ತರುತ್ತೇನೆ; ಅಷ್ಟರೊಳಗೆ ಮಳೆ ಬಂದು ಮೂಟೆಯಮೇಲೆ ಹೊದಿಸಿರುವ ಚಕ್ಕಳ ತೋಯದಂತೆ ನೋಡಿಕೊಳ್ಳಿ’ ಎಂದು ಹೋದನು. ಮಳೆ ಬಂತು. ಅವರು ಚಕ್ಕಳ ನೆನೆದುಹೋದೀತೆಂದು ಮೂಟೆ ಬಿಚ್ಚಿ ಆ ಚಕ್ಕಳವನ್ನು ವಸ್ತ್ರಗಳಿಂದಲೂ ಪೇಟಗಳಿಂದಲೂ ಭದ್ರವಾಗಿ ಸುತ್ತಿದರು. ಮಳೆಯಲ್ಲಿ ಒಳ್ಳೆಯ ಬಟ್ಟೆಗಳೆಲ್ಲಾ ಹಾಳಾದುವು. ಚಕ್ಕಳ ನೆನೆದರೆ ಒಳಗಿನ ಬಟ್ಟೆಗೆ ನೀರಿಳಿದು ಅವೆಲ್ಲಾ ಹಾಳಾದೀತು ಎಂದು ಅವನು ಹೇಳಿದರೆ, ಅವರು ತಿಳಿದುಕೊಂಡದ್ದೇ ಮತ್ತೊಂದು! ಅವನ್ನೇ ಪೂರ್ತಿಯಾಗಿ ಹಾಳುಮಾಡಿದರು. ಕೇಳಿದರೆ ‘ನಮ್ಮದೇನು ತಪ್ಪು? ನೀನು ಹೇಳಿದ್ದೇ ಅದು ತಾನೇ!’ ಎಂದುಬಿಟ್ಟರು. ಮತ್ತೊಬ್ಬ ದಡ್ಡನು ದಾರಿಯಲ್ಲಿ ಹೋಗುತ್ತ ಎಂಟು ದೋಸೆಗಳನ್ನು ಕೊಂಡುಕೊಂಡು ಒಂದೊಂದಾಗಿ ತಿನ್ನುತ್ತ ಬಂದನು. ಏಳನೆಯ ದೋಸೆಯನ್ನು ತಿಂದಮೇಲೆ ಹೊಟ್ಟೆ ತುಂಬಿತು. ಆಗ ಅವನು ‘ಅಯ್ಯೋ!ಈ ದೋಸೆಯನ್ನೇ ನಾನು ಮೊದಲು ತಿನ್ನಬೇಕಾಗಿತ್ತು; ಹಾಗಾದರೆ ಒಂದೇ ದೋಸೆಯಿಂದ ಹೊಟ್ಟೆ ತುಂಬುತ್ತಿತ್ತು; ಅನ್ಯಾಯವಾಗಿ ಆರು ದೋಸೆಗಳನ್ನೂ ದುಡ್ಡನ್ನೂ ಹಾಳುಮಾಡಿಕೊಂಡೆ’ ಎಂದು ಅಳುತ್ತ ಕುಳಿತನಂತೆ. ಕೆಲವರು ಒಂದು ಎಮ್ಮೆಯನ್ನು ಕದ್ದು ಕೊಂದು ತಿಂದರು. ಎಮ್ಮೆಯವರು ‘ಇವರು ಕೆರೆಯ ಹತ್ತಿರ ಇರುವ ಆಲದಮರದ ಕೆಳಗೆ ನನ್ನ ಎಮ್ಮೆಯನ್ನು ಕೊಂದುತಿಂದರು!’ ಎಂದು ದೊರೆಗೆ ದೂರುಹೇಳಿದರು. ಅವನು ಅವರನ್ನು ಕರೆಸಿ ಕೇಳಲು ಅವರಲ್ಲಿದ್ದ ಮುದಿ ಮೂರ್ಖನೊಬ್ಬನು ‘ನಮ್ಮೂರಿನಲ್ಲಿ ಕೆರೆಯೂ ಇಲ್ಲ, ಆಲದಮರವೂ ಇಲ್ಲ; ಅಲ್ಲಿ ಕೊಂದುತಿನ್ನುವುದೆಲ್ಲಿ ಬಂತು? ಇದು ಸುಳ್ಳು!’ ಎಂದನು. ಎಮ್ಮೆಯವರು ‘ನಿಮ್ಮೂರಿನ ಪೂರ್ವಕ್ಕೆ ಕೆರೆಯಿಲ್ಲವೇ? ಆಲದಮರ ಇಲ್ಲವೇ? ಅಷ್ಟಮಿಯ ದಿವಸ ನೀವು ನನ್ನ ಎಮ್ಮೆಯನ್ನು ಕೊಂದುತಿನ್ನಲಿಲ್ಲವೇ?’ ಎಂದು ಕೇಳಿದರು. ಮುದುಕನು ‘ನಮ್ಮೂರಿನಲ್ಲಿ ಪೂರ್ವದಿಕ್ಕೂ ಇಲ್ಲ, ಅಷ್ಟಮೀ ತಿಥಿಯೂ ಇಲ್ಲ!’ ಎಂದನು. ಅದನ್ನು ಕೇಳಿ ರಾಜನು ನಕ್ಕು ‘ನೀನು ಸತ್ಯವಾದಿ ಸುಳ್ಳನ್ನೇ ಹೇಳುವುದಿಲ್ಲ; ಆದ್ದರಿಂದ ಎಮ್ಮೆಯನ್ನು ತಿಂದಿರೋ ಇಲ್ಲವೋ ಹೇಳಿಬಿಡು!’ ಎಂದನು. ಮುದುಕನು ‘ಮಹಾರಾಜ! ನಾನು ನಮ್ಮ ತಂದೆ ಸತ್ತ ಮೂರುವರ್ಷದ ಮೇಲೆ ಹುಟ್ಟಿದೆ; ಅವನಿಂದಲೇ ಮಾತು ಕಲಿತೆ; ಆದ್ದರಿಂದ ಸುಳ್ಳು ಅನ್ನುವುದನ್ನೇ ಎಂದಿಗೂ ಹೇಳುವುದಿಲ್ಲ; ನಾವು ಎಮ್ಮೆ ತಿಂದದ್ದುಂಟು; ಇವನು ಹೇಳುವುದು ಸುಳ್ಳು!’ ಎಂದನು. ರಾಜನೂ ಪರಿವಾರದವರೂ ನಕ್ಕರು. ರಾಜನು ಆ ಊರಿನವರಿಂದ ದಂಡತೆರಿಸಿ ಎಮ್ಮೆಯವರಿಗೆ ಮತ್ತೊಂದು ಎಮ್ಮೆಯನ್ನು ಕೊಡಿಸಿದನು. ಒಬ್ಬ ಹೆಂಗಸು ತನ್ನ ಮೂರ್ಖ ಗಂಡನನ್ನು ಕುರಿತು ‘ನಾನು ನಾಳೆ ಬೆಳಗ್ಗೆ ತವರುಮನೆಗೆ ಹಬ್ಬಕ್ಕೆ ಹೋಗಬೇಕು; ಎಲ್ಲಿಂದಾದರೂ ನೈದಿಲೆಯ ಹೂ ತಂದುಕೊಡದಿದ್ದರೆ ನಾಳಿನಿಂದ ನೀವು ಗಂಡನೂ ಅಲ್ಲ. ನಾನು ಹೆಂಡತಿಯೂ ಅಲ್ಲ!’ ಎಂದಳು. ಅವನು ಅಂದಿನ ರಾತ್ರಿ ಅರಮನೆಯಕೊಳಕ್ಕೆ ಹೋಗಿ ಹೂ ಕೊಯ್ಯುತ್ತಿದ್ದನು. ಕಾವಲುಗಾರರು ಅವನನ್ನು ಹಿಡಿದು ‘ಯಾರು ನೀನು?’ ಎಂದು ಕೇಳಲು ಅವನು ‘ನಾನು ಚಕ್ರವಾಕ!’ ಎಂದನು. ರಾಜನ ಹತ್ತಿರಕ್ಕೆ ಕರೆದುಕೊಂಡು ಹೋಗಲು ಅಲ್ಲಿ ಚಕ್ರವಾಕದಂತೆ ಕೂಗಿದನು. ರಾಜನೇ ಅವನಿಂದ ವೃತ್ತಾಂತವನ್ನೆಲ್ಲಾ ಕೇಳಿ ತಿಳಿದು ಬಿಟ್ಟುಬಿಟ್ಟನು. ಒಬ್ಬ ವೈದ್ಯನು ಯಾವನೋ ಒಬ್ಬನ ಗೂನನ್ನು ಗುಣಮಾಡುತ್ತೇನೆ, ವಾಸಿಯಾಗದಿದ್ದರೆ ಒಂದಕ್ಕೆ ಹತ್ತರಷ್ಟು ದಂಡಕೊಡುತ್ತೇನೆ ಎಂದು ಹೇಳಿ ಹತ್ತು ಹಣವನ್ನು ತೆಗೆದುಕೊಂಡನಂತೆ. ಅದಕ್ಕೆ ಔಷಧ ಹಚ್ಚಿ ನೀವಿದ್ದೂ ನೀವಿದ್ದೇ; ಅದು ಬೇರೇ ಒಳಕ್ಕೆ ಹೋಗಲಿಲ್ಲ. ಆಗ ನೂರುಹಣ ಕೊಟ್ಟನಂತೆ; ಹುಟ್ಟುಗೂನನ್ನು ಯಾರಾದರೂ ನೇರಮಾಡುವುದಕ್ಕಾಗುತ್ತದೆಯೇ? ಹೀಗೆಯೇ ಮೂರ್ಖರು ನಗೆಪಾಟಲಾಗುತ್ತಾರೆ-ಎಂದನು.

ನರವಾಹನದತ್ತನು ಶಕ್ತಿಯಶೆಯ ಚಿಂತೆಯಿದ್ದರೂ ಈ ಕಥೆಗಳನ್ನು ಕೇಳುತ್ತ ನಿದ್ರೆಹೋದನು.

೭. ಮರುದಿನ ಬೆಳಿಗ್ಗೆ ನರವಾಹನದತ್ತನು ಚಿಂತಾಕುಲನಾಗಿದ್ದಾನೆಂದು ಕೇಳಿ ವತ್ಸರಾಜನು ಅವನ ವಿನೋದಾರ್ಥವಾಗಿ ತನ್ನ ಮಂತ್ರಿಗಳನ್ನೂ ವಸಂತಕನನ್ನೂ ಕಳುಹಿಸಿದನು. ಗೋಮುಖನು ವಸಂತಕನನ್ನು ನೋಡಿ ‘ಒಂದು ಕಥೆಯನ್ನು ಹೇಳಯ್ಯ!’ ಎನ್ನಲು ಅವನು ಇದನ್ನು ಹೇಳಿದನು.


### ಯಶೋಧರ ಲಕ್ಷ್ಮೀಧರರ ಕಥೆ


ಮಾಲವದೇಶದಲ್ಲಿ ಶ್ರೀಧರನೆಂಬ ಬ್ರಾಹ್ಮಣನಿದ್ದನು. ಅವನಿಗೆ ಯಶೋಧರ ಲಕ್ಷ್ಮೀಧರ ಎಂಬ ಇಬ್ಬರು ಅವಳಿಮಕ್ಕಳಿದ್ದರು. ಅವರು ವಿದ್ಯೆಗಾಗಿ ದೇಶಾಂತರ ಹೊರಟು ದಾರಿಯಲ್ಲಿ ಒಂದು ಕೊಳವನ್ನು ಕಂಡು ಅಲ್ಲಿ ಊಟಮಾಡಿ ರಾತ್ರಿ ಮೃಗಗಳ ಭಯದಿಂದ ಹತ್ತಿರದಲ್ಲಿದ್ದ ಮರವನ್ನೇರಿ ಕುಳಿತರು. ಆಗ ಕೊಳದಿಂದ ಕೆಲವು ಜನರು ಹೊರಹೊರಟು ತೀರಪ್ರದೇಶವನ್ನು ಚೊಕ್ಕಟಮಾಡಿ ದಿವ್ಯವಾದ ಹಾಸಿಗೆ ಹಾಸಿ ಹೂವು ಹಾಲು ಹಣ್ಣು ಅಲಂಕಾರಗಳನ್ನಿಟ್ಟು ಕಾದಿದ್ದರು. ಅನಂತರ ಆ ನೀರಿನಿಂದಲೇ ಒಬ್ಬ ಸುಂದರನಾದ ವ್ಯಕ್ತಿಯು ಕತ್ತಿಹಿಡಿದು ಮೇಲಕ್ಕೆ ಬಂದನು. ಆಗ ಸೇವಕರು ಕೊಳದಲ್ಲಿ ಅಡಗಿದರು. ಅವನು ತನ್ನ ಹೆಂಡಿರಲ್ಲಿ ಒಬ್ಬಳೊಡನೆ ಸರಸವಾಡಿ ಸುಖದಿಂದ ನಿದ್ರಿಸಿದನು. ಇನ್ನೊಬ್ಬಳು ಅವನ ಕಾಲೊತ್ತುತ್ತ ಎಚ್ಚರವಾಗಿ ಕುಳಿತಿದ್ದಳು. ಅವಳು ಯಶೋಧರನನ್ನು ಕಂಡು ಮೋಹಿಸಿ ಕರೆದಳು. ಅವನು ‘ನೀನು ಪರಸ್ತ್ರೀ; ನಾನು ಪರಪುರುಷ! ಇದು ಪಾಪ!’ ಎಂದನು. ಅವಳು ‘ನಾನು ನಿನ್ನಂಥ ನೂರು ಜನರನ್ನು ಕಂಡವಳು; ಒಬ್ಬೊಬ್ಬರೂ ನನಗೆ ಒಂದೊಂದು ಉಂಗುರ ಕೊಟ್ಟು ಹೋಗಿದ್ದಾರೆ; ಬೇಕಾದರೆ ನೋಡು’ ಎಂದು ತನ್ನ ಸೆರಗಿನಲ್ಲಿ ಕಟ್ಟಿಕೊಂಡಿದ್ದ ಗಂಟನ್ನು ತೋರಿಸಿದಳು. ಅವನು ಒಪ್ಪಲಿಲ್ಲ. ‘ನೀನು ನನ್ನ ತಾಯಿಯ ಸಮಾನ!’ ಎಂದನು. ಆಗ ಅವಳು ತನ್ನ ಗಂಡನನ್ನು ಎಬ್ಬಿಸಿ ಅಳುತ್ತ ಯಶೋಧರನು ತನ್ನ ಮೇಲೆ ಅತ್ಯಾಚಾರ ನಡೆಸಿದನೆಂದು ದೂರುಹೇಳಿದಳು. ಅವನು ಕತ್ತಿಹಿರಿದು ಅವನನ್ನು ಸಂಹರಿಸಬೇಕೆಂದಿರುವಷ್ಟರಲ್ಲಿ ನಿದ್ರಿಸುತ್ತಿದ್ದ ಹೆಂಡತಿ ಎದ್ದು ತನ್ನ ಸವತಿಯ ದುಷ್ಟಗುಣವನ್ನು ತಿಳಿಸಿದಳು. ಮಿಂಚನ್ನು ಯಾರಾದರೂ ಸ್ಥಿರವಾಗಿ ಇಟ್ಟಿರುವುದಕ್ಕಾದೀತೇ? ಚಪಲೆಯೂ ಹಾಗೆಯೇ. ಅನಂತರ ಆ ದಿವ್ಯಪುರುಷನು ತನ್ನ ದುಷ್ಟಹೆಂಡತಿಯನ್ನು ಶಿಕ್ಷಿಸಿ ಸತ್ಪತ್ನಿಯೊಡನೆ ಸ್ವರ್ಗಕ್ಕೆ ಹೋದನು. ಆ ಅಣ್ಣತಮ್ಮಂದಿರು ಮುಂದೆ ಹೋಗಿ ಒಬ್ಬ ಯಕ್ಷನಿಂದ ಅನಾಯಾಸವಾಗಿ ವಿದ್ಯೆಗಳನ್ನು ಪಡೆದು ತಮ್ಮೂರಿಗೆ ಹಿಂತಿರುಗಿಬಂದರು.

ಅಂದಿನ ರಾತ್ರಿ ಗೋಮುಖನು ನರವಾಹನದತ್ತನಿಗೆ ನಿದ್ರೆಬರುವುದಕ್ಕೋಸ್ಕರ ಈ ಕಥೆಯನ್ನು ಹೇಳಿದನು: -


### ಕಪಿ ಮೊಸಳೆಗಳ ಕಥೆ


ಸಮುದ್ರತೀರದಲ್ಲಿ ವಲೀಮುಖವೆಂಬ ಒಂದು ಕಪಿ ಇತ್ತು. ಅದು ಅತ್ತಿಯ ಮರದ ಮೇಲೆ ಹಣ್ಣನ್ನು ತಿನ್ನುತ್ತಿರಲು ಒಂದು ಹಣ್ಣು ನೀರಿನಲ್ಲಿ ಬಿತ್ತು. ಅದನ್ನು ಒಂದು ಮೊಸಳೆ ತಿಂದು ಅದರ ರುಚಿ ಕಂಡುಕೊಂಡಿತು. ಆಮೇಲೆ ಕೋತಿಯನ್ನು ಕೇಳಿ ಯಥೇಚ್ಛವಾಗಿ ಅತ್ತಿಯಹಣ್ಣನ್ನು ಹಾಕಿಸಿಕೊಂಡು ತಿನ್ನುತ್ತ ಬರಲು ಅವಕ್ಕೆ ಸ್ನೇಹವಾಯಿತು. ಕ್ರಮವಾಗಿ ಮೊಸಳೆಯು ಹಗಲೆಲ್ಲಾ ಮನೆಬಿಟ್ಟು ಅತ್ತಿಯ ಗಿಡದ ಕೆಳಗೇ ಇರುವುದು ಅಭ್ಯಾಸವಾಯಿತು. ಅದರ ಹೆಂಡತಿಗೆ ಇದು ಇಷ್ಟವಾಗಲಿಲ್ಲ. ಆ ಕೋತಿಯ ಸ್ನೇಹವನ್ನು ತಪ್ಪಿಸಲು ಅದು ತನಗೆ ಕಾಯಿಲೆಯೆಂದೂ ಕೋತಿಯ ಹೃದಯವನ್ನು ತಿಂದರೆ ಅದು ವಾಸಿಯಾಗುವುದೆಂದೂ ಗಂಡನಿಗೆ ತಿಳಿಸಿತು. ಅದು ಹೆಂಡತಿಯ ಜೀವವುಳಿಸಲು ಸ್ನೇಹಿತನಿಗೆ ದ್ರೋಹಮಾಡಲೆಳಸಿತು. ತನ್ನ ಮನೆಗೆ ಅದನ್ನು ಊಟಕ್ಕೆಂದು ಕರೆತರುತ್ತ ಎತ್ತಲೋ ಜ್ಞಾನದಿಂದ ‘ನನ್ನ ಹೆಂಡತಿಗೆ ಕಾಯಿಲೆ; ಅದು ವಾಸಿಯಾಗಬೇಕಾದರೆ ಕಪಿಹೃದಯ ಬೇಕಂತೆ’ ಎಂದುಬಿಟ್ಟಿತು. ಕೋತಿಯು ತನ್ನ ಅಪಾಯವನ್ನು ಗ್ರಹಿಸಿ ‘ಹೀಗಿರುವ ಪಕ್ಷಕ್ಕೆ ನನಗೇಕೆ ಇದನ್ನು ಮೊದಲೇ ತಿಳಿಸಲಿಲ್ಲ? ಅದನ್ನು ಅತ್ತಿಯಮರದ ಮೇಲೆ ನನ್ನ ಮನೆಯಲ್ಲೇ ಬಿಟ್ಟುಬಂದುಬಿಟ್ಟೆನಲ್ಲಾ !’ ಎಂದಿತು. ‘ಹಾಗಾದರೆ ಅದನ್ನು ತರೋಣ ಬಾ!’ ಎಂದು ಮೊಸಳೆಯು ಅದನ್ನು ತೀರಕ್ಕೆ ಕರೆತರಲು ಕೋತಿಯು ಮರದ ಮೇಲಕ್ಕೆ ಹಾರಿ ‘ಅಯ್ಯೋ ಮೂರ್ಖ! ಹೃದಯವೆಲ್ಲಾದರೂ ದೇಹದಿಂದ ಬೇರೆಯಾಗಿರುತ್ತದೆಯೇ? ನಾನು ಹೀಗೆಂದು ಹೇಳಿ ನಿನ್ನಿಂದ ಬಿಡಿಸಿಕೊಂಡೆ; ಇನ್ನು ಬರುವುದಿಲ್ಲ ಹೋಗು, ದಡ್ಡ ಕತ್ತೆಯ ಕಥೆಯನ್ನು ಕೇಳಿದ್ದೀಯೋ ಇಲ್ಲವೋ?- ಒಂದು ಕಾಡಿನಲ್ಲಿ ಒಂದು ಸಿಂಹವಿತ್ತು. ಅದು ಬೇಟೆಗೆ ಬಂದಿದ್ದ ರಾಜನಿಂದ ಏಟುತಿಂದು ಕುಟುಕುಜೀವದೊಡನೆ ಗುಹೆಯನ್ನು ಸೇರಿಕೊಂಡಿತು. ಅದಕ್ಕೂ ಹೊಟ್ಟೆಗಿಲ್ಲದೆ ಅದನ್ನು ಆಶ್ರಯಿಸಿಕೊಂಡಿದ್ದವರಿಗೂ ಹೊಟ್ಟೆಗಿಲ್ಲದೆ ಹೋಯಿತು. ಆಗ ಅದು ನರಿಯನ್ನು ಕುರಿತು ‘ಕತ್ತೆಯ ಕಿವಿಯನ್ನೂ ಹೃದಯವನ್ನೂ ತಿಂದರೆ ನನಗೆ ಈ ಗಾಯಗಳೆಲ್ಲಾ ಬೇಗ ಮಾದು ನಾನು ಆರೋಗ್ಯವಾಗುತ್ತೇನೆ. ಆದ್ದರಿಂದ ಎಲ್ಲಿಂದಾದರೂ ಒಂದು ಕತ್ತೆಯನ್ನು ತರುತ್ತೀಯಾ? ಎಂದು ಕೇಳಿತು.ಅದು ಒಂದು ಅಗಸರ ಕತ್ತೆಯ ಹತ್ತಿರಕ್ಕೆ ಹೋಗಿ ‘ಇಲ್ಲೇಕೆ ಮೂಟೆ ಹೊತ್ತು ಹೊತ್ತು ಹೊಟ್ಟೆಗಿಲ್ಲದೆ ನವೆಯುತ್ತಿದ್ದೀಯೆ? ನನ್ನ ಜತೆಯಲ್ಲಿ ಬಾ; ಸಮೃದ್ಧವಾದ ಕಾಡಿಗೆ ಕರೆದುಕೊಂಡು ಹೋಗುತ್ತೇನೆ; ಅಲ್ಲಿ ಹೆಣ್ಣುಕತ್ತೆಗಳೂ ಇವೆ; ಅವುಗಳೊಡನೆ ಸುಖವಾಗಿರಬಹುದು’ ಎಂದು ಹೇಳಿ ತನ್ನ ಕಾಡಿಗೆ ಕರೆತಂದಿತು; ಸಿಂಹವು ಕೈಲಾಗದೆ ಹಿಂದಿನಿಂದ ಬಂದು ಮೆಲ್ಲಗೆ ಅದರ ಬೆನ್ನಮೇಲೆ ಒಂದು ಏಟು ಹಾಕಲು, ಅದು ಹೆದರಿ ಓಡಿಹೋಯಿತು. ನರಿಯು ‘ಹತ್ತಿರಕ್ಕೆ ಬಂದ ಕತ್ತೆಯನ್ನು ಕೊಲ್ಲಲಾರದ ನೀನು ಜಿಂಕೆ ಮುಂತಾದ ಮೃಗಗಳನ್ನೇನು ಕೊಲ್ಲಬಲ್ಲೆ?’ ಎಂದು ಮೂದಲಿಸಲು, ಸಿಂಹವು ಇನ್ನೊಂದು ಸಲ ಅದನ್ನು ಕರೆದುಕೊಂಡು ಬಾ; ಸಜ್ಜಾಗಿದ್ದು ಅದನ್ನು ಕೊಲ್ಲುತ್ತೇನೆ’ ಎಂದು ಹೇಳಿತು. ನರಿಯು ಕತ್ತೆಯ ಹತ್ತಿರಕ್ಕೆ ಬಂದು 'ಅದೇಕೆ ಓಡಿ ಬಂದುಬಿಟ್ಟೆ?’ ಎಂದು ಕೇಳಿತು. ಕತ್ತೆಯು ‘ಅಲ್ಲಿ ಯಾರೋ ನನ್ನನ್ನು ಹೊಡೆದರು!’ ಎಂದಿತು. ನರಿಯು ನಗುತ್ತ ‘ನಿನಗೆಲ್ಲೋ ಭ್ರಾಂತಿ! ಅಲ್ಲಿ ಅಂಥ ಪ್ರಾಣಿ ಯಾವುದೂ ಇಲ್ಲ; ನನ್ನಂಥವನು ಅಲ್ಲಿ ಸುಖವಾಗಿದ್ದುಕೊಂಡಿದ್ದೇನೆ! ನನ್ನೊಡನೆ ನೀನು ನಿರ್ಬಾಧಕವಾಗಿ ಇರು ಬಾ!’ ಎಂದು ಅದನ್ನು ಒಪ್ಪಿಸಿ ಕರೆದುಕೊಂಡು ಹೋಯಿತು. ಈ ಸಾರಿ ಸಿಂಹವು ಅದನ್ನು ಕೊಂದು ನರಿಯನ್ನು ಕಾವಲಿಟ್ಟು ತಾನು ಸ್ನಾನಮಾಡಿಕೊಂಡು ಬರುವುದಕ್ಕೆ ಹೋಯಿತು. ಅದು ಬರುವಷ್ಟರಲ್ಲಿ ನರಿಯು ಕತ್ತೆಯ ಕಿವಿ ಹೃದಯಗಳೆರಡನ್ನೂ ಕಿತ್ತು ತಿಂದುಬಿಟ್ಟಿತ್ತು. ಸಿಂಹವು ಬಂದು ನೋಡಿ ಅವೆಲ್ಲಿ ಎಂದು ಕೇಳಲು ನರಿಯು ‘ಪ್ರಭು! ಅದಕ್ಕೆ ಕಿವಿ ಹೃದಯ ಎರಡೂ ಇರಲೇ ಇಲ್ಲವೆಂದು ತೋರುತ್ತದೆ; ಇದ್ದಿದ್ದರೆ ಎರಡನೆಯ ಸಾರಿ ಅದು ಬರುತ್ತಿತ್ತೇ?' ಎಂದು ಕೇಳಿತು. ಸಿಂಹವು ಹೌದೋ ಏನೋ ಎಂದುಕೊಂಡು ಮಿಕ್ಕದ್ದರಲ್ಲಿಯೇ ತನಗೆ ಬೇಕಾದಷ್ಟನ್ನು ತಿಂದಿತು. ಉಳಿದದ್ದು ನರಿಯ ಪಾಲಾಯಿತು. ನಾನು ಆ ಕತ್ತೆಯಂತಾಗಲೇ?" ಎಂದಿತು. ಮೊಸಳೆಯು ಪೆಚ್ಚು ಮುಖ ಹಾಕಿಕೊಂಡು ಮನೆಗೆ ಹೋಯಿತು. ಹೀಗೆ ಅದಕ್ಕೆ ಕೋತಿಯ ಸ್ನೇಹ ತಪ್ಪಲು, ಅದರ ಹೆಂಡತಿಗೆ ಸಂತೋಷವಾಯಿತು. ಕೋತಿ ಸುಖವಾಗಿ ಓಡಾಡಿಕೊಂಡಿತ್ತು. ಹೀಗೆ ದುಷ್ಟರನ್ನು ನಂಬಬಾರದು.


### ವೈಣಿಕ ಧನಿಕರ ಕಥೆ


ಒಬ್ಬ ವೈಣಿಕನು ಒಬ್ಬ ಧನಿಕನ ಮುಂದೆ ವೀಣೆ ಬಾಜಿಸಿ ಸಂತೋಷಪಡಿಸಿದನು. ಅವನು ತನ್ನ ಭಂಢಾರಿಯನ್ನು ಕರೆದು ‘ಈ ವೈಣಿಕನಿಗೆ ಎರಡು ಸಾವಿರ ಹಣಕೊಡು!’ ಎಂದು ಹೇಳಿದನು. ವೈಣಿಕನು ಹೋಗಿ ಕೇಳಿದಾಗ ಅವನು ಮಾತ್ರ ಕೊಡಲಿಲ್ಲ. ಅದನ್ನು ಧನಿಕನಿಗೆ ತಿಳಿಸಲು ಅವನು ‘ನೀನು ನನಗೆ ಕೊಟ್ಟದ್ದೇನು, ಪ್ರತಿಯಾಗಿ ನಾನು ನಿನಗೇನಾದರೂ ಕೊಡುವುದಕ್ಕೆ? ವೀಣೆಯನ್ನು ಬಾಜಿಸಿ ನೀನು ನನ್ನ ಕಿವಿಗೆ ಹಿತವುಂಟುಮಾಡಿದೆ. ಹಣ ಕೊಡುವ ಮಾತನಾಡಿ ನಾನು ನಿನ್ನ ಕಿವಿಗೆ ಹಿತವನ್ನುಂಟುಮಾಡಿದೆ!’ ಎಂದನು. ವೈಣಿಕನಿಗೆ ಇದರಿಂದ ಆಶಾಭಂಗವಾದರೂ ಅವನು ನಗುತ್ತ ಹೊರಟುಹೋದನು.


 ದಡ್ಡರ ಕಥೆಗಳು (ಮುಂದುವರೆದದ್ದು)


ಒಬ್ಬ ಗುರುವಿನ ಹತ್ತಿರ ಇಬ್ಬರು ಶಿಷ್ಯರಿದ್ದರು. ಅವರಿಗೆ ಪರಸ್ಪರ ಹೊಟ್ಟೆಯಕಿಚ್ಚು; ಆದ್ದರಿಂದ ಒಬ್ಬನು ನಿತ್ಯವೂ ಗುರುವಿನ ಬಲಗಾಲಿಗೆ ಎಣ್ಣೆಹಚ್ಚಿ ತೊಳೆಯುತ್ತಿದ್ದನು. ಇನ್ನೊಬ್ಬನು ಎಡಗಾಲಿಗೆ ಎಣ್ಣೆಹಚ್ಚಿ ತೊಳೆಯುತ್ತಿದ್ದನು. ಒಂದು ಸಾರಿ ಬಲಗಾಲಿನವನನ್ನು ಹಳ್ಳಿಗೆ ಕಳುಹಿಸಬೇಕಾಗಲು ಗುರುವು ಎಡಗಾಲಿನವನನ್ನು ಕುರಿತು ‘ನೀನೇ ಇವತ್ತು ಬಲಗಾಲನ್ನೂ ತೊಳೆದುಬಿಡು!’ ಎಂದು ಹೇಳಿದನು. ಅವನು ನಿರ್ಬಂಧಕ್ಕೆ ಒಪ್ಪಿಕೊಂಡು ಬಲಗಾಲನ್ನು ಒಂದು ಕಲ್ಲಿನಿಂದ ಕುಟ್ಟಿ ಮುರಿದನು; ಬಲಗಾಲಿನವನು ಬಂದು ‘ನಾನು ಇವನ ಕಾಲನ್ನು ಮುರಿಯಲಾರೆನೇ?’ ಎಂದು ಎಡಗಾಲನ್ನು ಕುಟ್ಟಿ ಮುರಿದನು. ಹೀಗೆ ಪರಿಜನರು ಮೂರ್ಖರಾದರೆ ಒಡೆಯನಿಗೆ ಹಿಂಸೆ.

ಒಂದು ಹಾವಿಗೆ ಎರಡು ಕಡೆಗೂ ತಲೆಯಿತ್ತು. ಆದರೆ ಬಾಲದ ಕಡೆಯ ತಲೆಗೆ ಕಣ್ಣಿರಲಿಲ್ಲ. ಅವುಗಳಿಗೆ ನಾನು ಹೆಚ್ಚು ತಾನು ಹೆಚ್ಚು ಎಂಬ ಹುರುಡಿತ್ತು. ಒಂದು ಸಾರಿ ಹಿಂದಲೆಯು ಕಷ್ಟಕ್ಕೆ ಸಿಕ್ಕಿ ಬಲವಾಗಿ ಹಿಡಿದು ಸುತ್ತಿಕೊಂಡಿತು. ಆಗ ಆ ತಲೆಯೇ ಹೆಚ್ಚಿನದೆಂದು ಹಾವು ಭಾವಿಸಿ ಅಲ್ಲಿಂದ ಮುಂದೆ ಅದನ್ನೇ ಉಪಯೋಗಿಸುತ್ತ ಕಣ್ಣು ಕಾಣದೆ ಒಂದು ಬೆಂಕಿಯ ಕುಂಡದಲ್ಲಿ ಬಿದ್ದು ಸತ್ತುಹೋಯಿತು. ಹೀಗೆ ಹೀನಗುಣರ ಸಹವಾಸದಿಂದ ಮನುಷ್ಯನಿಗೆ ಕೇಡಾಗುತ್ತದೆ.

ಒಬ್ಬ ಮೂರ್ಖನು ಮೊದಲನೆಯ ಸಾರಿ ಅತ್ತೆಯ ಮನೆಗೆ ಹೋದನು. ಅತ್ತೆಯು ಅನ್ನಕ್ಕೆಂದು ಅಕ್ಕಿಯನ್ನು ಬೆಳ್ಳಗೆ ತೊಳೆದಿಟ್ಟಿದ್ದಳು. ಅದನ್ನು ನೋಡಿ ಅವನು ಅದರಲ್ಲಿ ಒಂದು ಹಿಡಿ ತೆಗೆದು ಮುಕ್ಕಿದನು. ಅಷ್ಟರಲ್ಲಿಯೇ ಅವಳು ಬಂದುಬಿಡಲು ಅದನ್ನು ನುಂಗುವುದಕ್ಕೂ ಆಗಲಿಲ್ಲ. ಉಗುಳುವ ಹಾಗೂ ಇರಲಿಲ್ಲ. ಉಗುಳಿದರೆ ಅವಮಾನವಾಗುವುದು. ಕೆನ್ನೆ ನೋಡಿದರೆ ದಪ್ಪನಾಗಿದೆ; ಇದೇಕೆಂದರೆ ಮಾತನಾಡಲೊಲ್ಲ. ಆದ್ದರಿಂದ ಗಂಡನನ್ನು ಕರೆದು ತೋರಿಸಿದಳು. ಅವನು ಅದೇನೋ ರೋಗವೆಂದು ವೈದ್ಯನಿಗೆ ಹೇಳಿಕಳುಹಿಸಿದನು. ವೈದ್ಯನು ಅದು ಶೋಫೆಯೆಂದುಕೊಂಡು ಕೆನ್ನೆಗೆ ಶಸ್ತ್ರ ಹಾಕಿ ಅಕ್ಕಿಯನ್ನೆಲ್ಲಾ ತೆಗೆದನು. ಹೀಗೆ ದಡ್ಡರು ಏನಾದರೂ ಅವಿವೇಕ ಮಾಡಿಕೊಳ್ಳುತ್ತಾರೆ. ಆದರೆ ಅದರಿಂದ ಚೇತರಿಸಿಕೊಳ್ಳುವುದಕ್ಕಾಗುವುದಿಲ್ಲ.

ಕೆಲವು ಮೂರ್ಖಹುಡುಗರು ಹಸುವಿನಿಂದ ಹಾಲು ಕರೆದಂತೆ ಕತ್ತೆಯಿಂದಲೂ ಕರೆಯಬಹುದೆಂದು ಅದರ ಕಾಲುಕಟ್ಟಿ ನಾನುತಾನೆಂದು ಒಬ್ಬ ಪಾತ್ರೆ ಹಿಡಿದು ಒಬ್ಬ ಕರೆದು ಒಬ್ಬ ಬಟ್ಟಲು ಹಿಡಿದು ಕುಡಿಯುವುದಕ್ಕೆ ಸಿದ್ಧರಾದರಂತೆ. ಆದರೆ ಹಾಲು ಮಾತ್ರ ಬರಲಿಲ್ಲ! ವಸ್ತುವಲ್ಲದ ವಸ್ತುವಿಗೆ ಕಷ್ಟಪಟ್ಟರೆ ಏನು ಫಲ?

ಒಬ್ಬ ಬ್ರಾಹ್ಮಣನು ತನ್ನ ದಡ್ಡಮಗನನ್ನು ಕರೆದು ‘ನಾಳೆ ಬೆಳಗ್ಗೆ ಹಳ್ಳಿಗೆ ಹೋಗಬೇಕು!’ ಎಂದು ಹೇಳಿದನಂತೆ. ಅವನು ಮರುದಿನ ಬೆಳಿಗ್ಗೆ ಹೊತ್ತಿಗೆ ಮುಂಚೆಯೇ ಹತ್ತಿರ ಇದ್ದ ಯಾವುದೋ ಹಳ್ಳಿಗೆ ಹೋಗಿ ಅಲೆದುಕೊಂಡು ಸಂಜೆಗೆ ಬಂದನಂತೆ. ‘ಏನು ಮಾಡಿಕೊಂಡು ಬಂದೆ?’ ಎಂದು ಕೇಳಲು ‘ಏನೂ ಇಲ್ಲ!’ ಎಂದು ಉತ್ತರ ಕೊಟ್ಟನಂತೆ. ಹೀಗೆ ಮೂರ್ಖರಿಂದ ಅವರಿಗೆ ಕಷ್ಟ ಇತರರಿಗೆ ಕೆಲಸಹಾಳು.

ಈ ಕಥೆಗಳನ್ನು ಕೇಳುತ್ತ ನರವಾಹನದತ್ತನು ನಿದ್ರೆಹೋದನು.

೮. ಮರುದಿನ ರಾತ್ರಿ ಗೋಮುಖನು ಈ ಕಥೆಯನ್ನು ಹೇಳಿದನು:- ಒಂದು ಊರಿನಲ್ಲಿ ದೇವಶರ್ಮನೆಂಬ ಒಬ್ಬ ಬ್ರಾಹ್ಮಣನಿದ್ದನು. ಅವನಿಗೆ ದೇವದತ್ತೆಯೆಂಬ ಹೆಂಡತಿಯಿದ್ದಳು. ಅವಳು ಒಂದು ಸಾರಿ ಹೊಳೆಗೆ ಮಡಿಗೆ ಹೋಗಿದ್ದಾಗ ಗಂಡನು ಅವರ ಮಗುವನ್ನು ನೋಡಿಕೊಂಡಿದ್ದನು. ಆಗಲೇ ಅರಮನೆಯಿಂದ ಒಬ್ಬಳು ಚೇಟಿಬಂದು ಅವನನ್ನು ಬರಹೇಳಿದಳು. ಆದ್ದರಿಂದ ಅವನು ಮನೆಯಲ್ಲಿ ಸಾಕಿಕೊಂಡಿದ್ದ ಮುಂಗುಸಿಯನ್ನು ಮಗುವಿನ ಹತ್ತಿರ ಬಿಟ್ಟು ಅರಮನೆಗೆ ಹೋದನು. ಆಗ ಒಂದು ಹಾವು ಮಗುವಿನ ಹತ್ತಿರಕ್ಕೆ ಹರಿದು ಬರುತ್ತಿರಲು ಮುಂಗುಸಿಯು ಅದನ್ನು ಕಡಿದು ಕೊಂದು ಹಾಕಿತು. ದೇವಶರ್ಮನು ಹಿಂತಿರುಗಿ ಬಂದಾಗ ಮುಂಗಸಿಯು ಅವನನ್ನು ದೂರದಿಂದಲೇ ಕಂಡು ಓಡಿಬಂತು. ಅದರ ಬಾಯನ್ನು ನೋಡಿ ಅದು ಮಗುವನ್ನು ಕೊಂದಿರಬೇಕೆಂದು ಕೋಪಗೊಂಡು ಅದನ್ನು ಕಲ್ಲಿನಿಂದ ಹೊಡೆದು ಕೊಂದನು. ಒಳಗೆ ಬಂದು ನೋಡಲು ಮಗು ಜೀವಂತವಾಗಿತ್ತು. ಆಗ ಅವನಿಗೆ ತುಂಬ ಸಂಕಟವಾಯಿತು. ಉಪಕಾರ ಮಾಡಿದ ಮುಂಗಸಿಯನ್ನು ವಿಚಾರಮಾಡದೆಯೇ ಕೊಂದುಬಿಟ್ಟದ್ದಕ್ಕೆ ಹೆಂಡತಿಯೂ ಬೈದಳು. ಆದ್ದರಿಂದ ವಿವೇಕಿಯಾದವನು ಯಾವುದನ್ನೂ ಆತುರದಿಂದ ಮಾಡಬಾರದು. ಹಾಗೆ ಮಾಡಿದರೆ ಇಹಪರಗಳೆರಡೂ ಹಾಳಾಗುತ್ತವೆ. ತಪ್ಪುಮಾಡಿದರೆ ವಿರೋಧವೇ ಆಗುತ್ತದೆ. ಒಬ್ಬನಿಗೆ ವಾತರೋಗವಿತ್ತು. ವೈದ್ಯನು ಅವನಿಗೆ ಬಸ್ತಿಯ* ಔಷಧವನ್ನು ಕೊಟ್ಟು, ಇದನ್ನು ಅರೆದು ಇಟ್ಟುಕೊಂಡಿರು ನಾನು ಬರುತ್ತೇನೆ!’ ಎಂದು ಹೇಳಿಕಳುಹಿಸಿದನು. ಅವನು ಬರುವಷ್ಟರಲ್ಲಿಯೇ ರೋಗಿಯು ಅದನ್ನು ಅರೆದು ನೀರಿನಲ್ಲಿ ಕದಡಿ ಕುಡಿದುಬಿಟ್ಟನು. ವೈದ್ಯನು ಬರುವ ಹೊತ್ತಿಗೆ ಸಂಕಟ ಹತ್ತಿಕೊಂಡಿತ್ತು. ಅವನು ಬಂದು, ‘ಅಯ್ಯೋ ದಡ್ಡ! ಬಸ್ತಿಯ ಔಷಧವನ್ನು ಹಿಂದಿಣಿಂದ ಕೊಡಬೇಕು ಕುಡಿಯಬಾರದು. ನಾನು ಬರುವವರೆಗೆ ಏಕೆ ತಡೆಯಲಿಲ್ಲ?’ ಎಂದು ಬೈದು ವಾಂತಿಮಾಡಿಸಿ, ಹೋಗುತ್ತಿದ್ದ ಜೀವವನ್ನು ಹೇಗೋ ಉಳಿಸಿದನು. ಆದ್ದರಿಂದ ವಿವೇಕಿಯಾದವನು ಒಳ್ಳೆಯದನ್ನೂ ವಿಧಾನವನ್ನನುಸರಿಸಿ ಮಾಡಬೇಕು. ವಸ್ತುಸ್ಥಿತಿಯನ್ನು ಸರಿಯಾಗಿ ತಿಳಿದುಕೊಳ್ಳದೆ ಮಾಡಿದರೂ ಹೀಗೆಯೇ ಅವಿವೇಕವಾಗುತ್ತದೆ. ಹೀಗೆಯೇ ಒಬ್ಬ ಹುಡುಗನು ತಂದೆಯ ಜೊತೆಯಲ್ಲಿ ಪ್ರಯಾಣಮಾಡುತ್ತ ಕಾಡಿನ ಮಧ್ಯದಲ್ಲಿ ಎಲ್ಲರೂ ತಂಗಿರುವಾಗ ಆಡುವುದಕ್ಕೆ ಹೋಗಿ ಕರಡಿಗಳ ಕೈಯಿಂದ ಪರಚಿಸಿಕೊಂಡು ಹೇಗೋ ಜೀವಸಹಿತ ಓಡಿಬಂದನು. ತಂದೆಯು ಅದೇನೆಂದು ಕೇಳಿದಾಗ ‘ಅಲ್ಲಿ ಯಾರೋ ಮೈಕೈಯೆಲ್ಲಾ ಕೂದಲಾಗಿದ್ದವರು ಹಣ್ಣುತಿನ್ನುತ್ತ ನನ್ನನ್ನು ಕಂಡು ಪರಚಿದರು’ ಎಂದು ಹೇಳಿದನು. ಅವನು ಕರಡಿಯನ್ನು ಕಂಡಿರಲಿಲ್ಲ. ಆದ್ದರಿಂದ ಹೀಗೆ ಹೇಳಿದನು. ತಂದೆಯು ಅದಾರೆಂದು ಹುಡುಕಿಕೊಂಡು ಹೊರಟು ಅಲ್ಲಿ ಹಣ್ಣು ತಿನ್ನುತ್ತಿದ್ದ ಕೆಲವು ಮುನಿಗಳನ್ನು ಕಂಡನು. ಜಟೆಯನ್ನೂ ಗಡ್ಡಮೀಸೆಗಳನ್ನೂ ಬಿಟ್ಟಿದ್ದ ಅವರನ್ನು ನೋಡಿ ಅವರೇ ಮಗನನ್ನು ಹೊಡೆದಿರಬೇಕೆಂದು ಊಹಿಸಿ, ಅವರನ್ನು ಹೊಡೆಯುವುದರಲ್ಲಿದ್ದನು. ಅಷ್ಟುಹೊತ್ತಿಗೆ ಹುಡುಗನು ಕರಡಿಗಳ ಕೈಗೆ ಸಿಕ್ಕಿದ್ದನ್ನು ಕಂಡಿದ್ದ ಯಾರೋ ಒಬ್ಬರು ಆ ಪಾಪಕಾರ್ಯವನ್ನು ತಪ್ಪಿಸಿದರು. ಒಟ್ಟಿನಮೇಲೆ, ಬುದ್ಧಿವಂತನಾಗಿರಬೇಕು. ಒಬ್ಬ ಬಡವನಿಗೆ ದಾರಿಯಲ್ಲಿ ಒಂದು ಹೊನ್ನಿನ ಚೀಲ ಸಿಕ್ಕಿತು. ಅದನ್ನು ತೆಗೆದುಕೊಂಡು ಎಲ್ಲಿಗಾದರೂ ಹೋಗಬಾರದೇ? ಅಲ್ಲಿಯೇ ಕುಳಿತು ಅದನ್ನು ಎಣಿಸುವುದಕ್ಕೆ ಕುಳಿತನು. ಅಷ್ಟು ಹೊತ್ತಿಗೆ ಅದನ್ನು ಕಳೆದುಕೊಂಡಿದ್ದವನು ಹುಡುಕಿಕೊಂಡು ಬಂದು ಅದನ್ನು ಅವನ ಕೈಯಿಂದ ಕಿತ್ತುಕೊಂಡುಹೋದನು. ದಡ್ಡನಿಗೆ ಸಿಕ್ಕಿದ್ದೂ ದಕ್ಕುವುದಿಲ್ಲ. ಒಬ್ಬನು ಹುಣ್ಣಿಮೆಯ ಚಂದ್ರನನ್ನು ‘ಅಗೋ ನೋಡು!’ ಎಂದು ಬೆರಳಿನಿಂದ ನಿರ್ದೇಶ ಮಾಡಿ ತೋರಿಸಿದರೆ ಅವನು ಆಕಾಶದ ಕಡೆ ನೋಡುವುದನ್ನು ಬಿಟ್ಟು ಆ ಬೆರಳನ್ನೇ ನೋಡುತ್ತ ನಿಂತನಂತೆ. ಬುದ್ಧಿಯಿದ್ದರೆ ಅಸಾಧ್ಯವಾದದ್ದನ್ನೂ ಸಾಧಿಸಬಹುದು. ಒಬ್ಬ ಹೆಂಗಸು ಒಬ್ಬಳೇ ಬೇರೆ ಊರಿಗೆ ಹೋಗಬೇಕಾಯಿತು. ದಾರಿಯಲ್ಲಿ ಒಂದು ಕೋತಿ ಅಟ್ಟಿಸಿಕೊಂಡು ಬಂತು. ಅವಳು ಅದನ್ನು ವಂಚಿಸಿ ಒಂದು ಮರದ ಹಿಂದೆ ನಿಂತಳು. ಅದು ಆ ಮರವನ್ನು ಎರಡು ಕೈಗಳಿಂದಲೂ ತಬ್ಬಿನಿಂತಿತು. ಅವಳು ಅದರ ಎರಡು ಕೈಗಳನ್ನೂ ಬಲವಾಗಿ ಹಿಡಿದುಕೊಂಡು ಆ ಕಡೆ ಹೋಗುತ್ತಿದ್ದ ಒಬ್ಬ ಭಿಲ್ಲನನ್ನು ಕರೆದು ‘ಅಪ್ಪಾ! ಈ ಕೋತಿಯನ್ನು ಸ್ವಲ್ಪ ಹಿಡಿದುಕೊಂಡಿರು, ನನ್ನ ಸೀರೆ ಸರಿಮಾಡಿಕೊಂಡು ಜುಟ್ಟು ಗಂಟುಹಾಕಿಕೊಳ್ಳುತ್ತೇನೆ!’ ಎಂದಳು. ಅವನು ‘ನಾನು ಹೇಳುವ ಹಾಗೆ ನೀನು ಕೇಳುವುದಾದರೆ ಹಿಡಿದುಕೊಳ್ಳುತೇನೆ!’ ಎಂದನು. ಅವಳು ಆಗಲಿ ಎಂದು ಒಪ್ಪಿಕೊಂಡು ಅವನು ಕೋತಿಯನ್ನು ಹಿಡಿದುಕೊಂಡಕೂಡಲೆ ಅವನ ಚೂರಿಯಿಂದ ಕೋತಿಯನ್ನು ಇರಿದು ಕೊಂದಳು. ಆಮೇಲೆ ಅವನನ್ನು ಏಕಾಂತ ಸ್ಥಳಕ್ಕೆ ಹೋಗೋಣ ಬಾ ಎಂದು ಜನ ಸಿಕ್ಕುವವರೆಗೂ ಕರೆದುಕೊಂಡು ಹೋಗಿ ಗುಂಪಿನಲ್ಲಿ ಸೇರಿ ಅವನಿಂದ ತಪ್ಪಿಸಿಕೊಂಡಳು. ಹೀಗೆ ಕಷ್ಟಬಂದಾಗ ಬುದ್ಧಿಯೇ ರಕ್ಷಿಸುವುದು. ಧನದಾರಿದ್ರ್ಯವಿದ್ದವನು ಬದುಕಬಹುದು, ಬುದ್ದಿದಾರಿದ್ರ್ಯ ವಿದ್ದವನು ಬದುಕುವುದಕ್ಕಾಗುವುದಿಲ್ಲ.


### ಘಟ ಕರ್ಪರ ಎಂಬ ಕಳ್ಳರ ಕಥೆ


ಒಂದು ಊರಿನಲ್ಲಿ ಘಟ, ಕರ್ಪರ ಎಂಬ ಇಬ್ಬರು ಕಳ್ಳರಿದ್ದರು. ಅವರಲ್ಲಿ ಕರ್ಪರನು ಒಂದುದಿನ ಅರಮನೆಗೆ ಕನ್ನಹಾಕಿ ಒಳಕ್ಕೆ ಹೋದನು. ಅದು ರಾಜಪುತ್ರಿಯ ಕೋಣೆಯಾಗಿತ್ತು. ಅವಳು ಎಚ್ಚೆತ್ತು ನೋಡಿ ಅವನಲ್ಲಿ ಮೋಹಗೊಂಡಳು. ಆದ್ದರಿಂದ ಅವನ ಕೆಲಸ ಸುಲಭವಾಯಿತು. ಆದ್ದರಿಂದ ಮರುದಿನವೂ ಅಲ್ಲಿಯೇ ಹೋಗಿ ತಿಂದು ಕುಡಿದು ಮಲಗಿ ನಿದ್ರೆಹೋಗಿಬಿಟ್ಟನು. ಬೆಳಿಗ್ಗೆ ಅಂತಃಪುರ ರಕ್ಷಕರು ಅವನನ್ನು ಹಿಡಿದು ರಾಜನಿಗೆ ಒಪ್ಪಿಸಿದರು. ರಾಜನು ಅವನ ತಲೆ ಕಡಿಯುವಂತೆ ಆಜ್ಞೆಮಾಡಿದನು. ಅವನು ವಧ್ಯಭೂಮಿಗೆ ಹೋಗುತ್ತ ದಾರಿಯಲ್ಲಿ ಘಟನನ್ನು ಕಂಡು ‘ರಾಜಪುತ್ರಿಯನ್ನು ರಕ್ಷಿಸಿಕೋ!’ ಎಂದು ತಮ್ಮ ಸಂಜ್ಞೆಯಿಂದ ಹೇಳಿದನು. ಕರ್ಪರನ ವಧೆಯಾಯಿತು. ಅಂದಿನ ರಾತ್ರಿ ಘಟನು ರಾಜಪುತ್ರಿಯ ಕೋಣೆಗೆ ಕನ್ನಹಾಕಿದನು. ಅಲ್ಲಿ ಅವಳನ್ನು ಕೈಕಾಲು ಕಟ್ಟಿಹಾಕಿದ್ದರು. ಅವನು ತಾನು ಕರ್ಪರನ ಸ್ನೇಹಿತನೆಂದೂ ಅವಳನ್ನು ಕರೆದುಕೊಂಡು ಹೋಗಲು ಬಂದಿದ್ದನೆಂದೂ ಹೇಳಿ ಅವಳ ಕಟ್ಟನ್ನು ಕಿತ್ತುಹಾಕಿದನು. ಇಬ್ಬರೂ ಕನ್ನದಿಂದಲೇ ಹೊರಕ್ಕೆ ಬಂದು ಅವನ ಮನೆ ಸೇರಿದರು. ತನ್ನ ಮಗಳು ಕಳವಾದದ್ದನ್ನು ನೋಡಿ ರಾಜನು ‘ಕರ್ಪರನ ನೆಂಟ ಯಾರೋ ಇರಬೇಕು; ಇದು ಅವನ ಕೆಲಸ; ಅವನು ಶವಕ್ಕೆ ದಹನ ಮುಂತಾದ ಉತ್ತರಕ್ರಿಯೆಗಳನ್ನು ನಡೆಸಲು ಬರುತ್ತಾನೆ; ಆಗ ಹಿಡಿಯಬಹುದು; ಅವನನ್ನು ಹಿಡಿದರೆ ಮಗಳೂ ಸಿಕ್ಕುತ್ತಾಳೆ’ ಎಂದು ಹೆಣಕ್ಕೆ ಕಾವಲುಹಾಕಿದನು. ಆಗ ಘಟನು ಕಾಪಾಲಿಕನ ವೇಷದಿಂದ ಬಕ್ಕರೆಯಲ್ಲಿ ಮೊಸರನ್ನವನ್ನು ಹಾಕಿಕೊಂಡು ಶ್ಮಶಾನಕ್ಕೆ ಹೋಗಿ ಹೆಣದ ಹತ್ತಿರ ಎಡವಿದವನಂತೆ ಬಿದ್ದನು. ಬಕ್ಕರೆ ಒಡೆದುಹೋಯಿತು. ಆಗ ‘ಅಯ್ಯೋ ಕರ್ಪರ! ಹೋದೆಯಾ? ಎಂದು ಗೋಳಾಡಿದನು. ಕರ್ಪರವೆಂದರೆ ಬಕ್ಕರೆ. ಆದ್ದರಿಂದ ತನ್ನ ಬಕ್ಕರೆಗಾಗಿ ಅವನು ಅತ್ತನೆಂದು ಕಾವಲವರು ತಿಳಿದುಕೊಂಡರು. ಹೀಗೆ ಅವನು ಸ್ನೇಹಿತನಿಗಾಗಿ ಅತ್ತಾಯಿತು. ಮರುದಿನ ತನ್ನ ಭೃತ್ಯನೊಬ್ಬನಿಗೆ ಹೆಣ್ಣುವೇಷಹಾಕಿ, ಇನ್ನೊಬ್ಬ ಭೃತ್ಯನ ಕೈಯಲ್ಲಿ ಒಂದು ತಿಂಡಿಯ ಹೆಡಗೆಯನ್ನು ಹೊರೆಸಿಕೊಂಡು ಒಬ್ಬ ಕುಡುಕನಂತೆ ಆ ಶವವಿದ್ದ ಮಾರ್ಗವಾಗಿ ತೂರಾಡಿಕೊಂಡು ಹೋಗುತ್ತಿದ್ದನು. ಕಾವಲವರು ‘ಲೋ! ಯಾರು ನೀನು? ಇವರಾರು? ಎಲ್ಲಿಗೆ ಹೋಗುತ್ತೀರಿ?’ ಎಂದು ನಿಲ್ಲಿಸಿದರು. ಅವನು, ಕುಡಿದವನಂತೆ ತೊದಲುತ್ತ, ‘ಬುದ್ದೀ ಇವಳು ನನ್ನ ಯೆಂಡತಿ, ಅತ್ತೆಮನೆಗೆ ಓಗ್ತೀವಿ; ಅವರಿಗೆ ಕೊಡಾಕ ತಿಂಡಿ ತಗೊಂಡೋಗ್ತೀವ್ನಿ! ಮಾತಾಡಿಸಿದ ಮೇಲೆ ನೀವೂ ಗೆಳೆಯರಾದಿರಿ; ನೀವೂ ತಗೊಳ್ಳಿ!’ ಎಂದು ಅವರಿಗೆ ಒಂದೊಂದು ಭಕ್ಷ್ಯವನ್ನು ತೆಗೆದುಕೊಟ್ಟನು. ಅವಕ್ಕೆ ದತ್ತೂರ ವಿಷವನ್ನು ಹಾಕಿತ್ತು. ಆದ್ದರಿಂದ ಅವರು ಅದನ್ನು ತಿಂದು ಪ್ರಜ್ಞೆತಪ್ಪಿ ಬಿದ್ದರು. ಆಗ ಅವನು ಚಿತೆಮಾಡಿ ಹೆಣವನ್ನು ಸುಟ್ಟನು. ಇದು ರಾಜನಿಗೆ ತಿಳಿಯಲು ಮರುದಿನ ಆ ಕಾವಲವರನ್ನು ತೆಗೆದು ಬೇರೆಯವರನ್ನಿಟ್ಟು ‘ಅವನು ಅಸ್ಥಿಗಳನ್ನು ತೆಗೆದುಕೊಂಡು ಹೋಗುವುದಕ್ಕೆ ಬರುತ್ತಾನೆ: ಆಗ ಅವನನ್ನು ಹಿಡಿದುಕೊಳ್ಳಿ; ಅವನು ಕೊಟ್ಟದ್ದನ್ನು ಏನನ್ನೂ ತಿನ್ನಬೇಡಿ!’ ಎಂದು ಆಜ್ಞೆಮಾಡಿದನು. ಆಗ ಘಟನು ಮೋಹಮಂತ್ರವನ್ನು ತಿಳಿದು ತನ್ನ ಸ್ನೇಹಿತನಾಗಿದ್ದ ಒಬ್ಬ ಯೋಗಿಯ ಮೂಲಕ ಅವರನ್ನು ಮೋಹಗೊಳಿಸಿ ಅಸ್ಥಿಗಳನ್ನು ತೆಗೆದುಕೊಂಡು ಹೋಗಿ ಗಂಗೆಯಲ್ಲಿ ಹಾಕಿದನು. ರಾಜನು ಇದು ಯಾರೋ ಮಾಯ ಮಂತ್ರ ಬಲ್ಲವರ ಕೆಲಸ ಎಂದು ಊಹಿಸಿ ‘ಈ ಕೆಲಸ ಮಾಡಿದ ಯೋಗಿಯು ಬಂದರೆ ಅವನಿಗೆ ಅರ್ಧ ರಾಜ್ಯ ಕೊಡುತ್ತೇನೆ’ ಎಂದು ಡಂಗೂರ ಹೊಡೆಸಿದನು. ಆಗ ಘಟನು ಕಾಣಿಸಿಕೊಳ್ಳಬೇಕೆಂದಿದ್ದನು. ಆದರೆ ರಾಜಪುತ್ರಿಯೇ ‘ರಾಜನು ಆಶೆ ತೋರಿಸಿ ಕೊಲ್ಲಿಸಿಯಾನು; ಅದನ್ನು ನಂಬಬಾರದು!’ ಎಂದು ಹೇಳಲು, ಅವನು ಆ ಯೋಚನೆ ಬಿಟ್ಟು ಅವಳೊಡನೆಯೂ ಆ ಯೋಗಿಯೊಡನೆಯೂ ಆ ಊರನ್ನೇ ಬಿಟ್ಟನು. ಅವಳು ‘ನಾನು ಮೋಹಿಸಿದ್ದ ಕರ್ಪರನು ಸತ್ತನು. ಇವನ ಮೇಲೆ ನನಗೇನೂ ಅಭಿಲಾಷೆ ಇಲ್ಲ; ನಿನ್ನ ಮೇಲೆ ಆಸೆಯಾಗಿದೆ’ ಎಂದು ಆ ಯೋಗಿಯನ್ನು ಒಳಹಾಕಿಕೊಂಡು ಘಟನನ್ನು ವಿಷಹಾಕಿ ಕೊಂದಳು. ಮುಂದೆ ಅವನೊಡನೆ ಹೋಗುತ್ತ ಧನದೇವನೆಂಬ ವರ್ತಕನನ್ನು ಕಂಡು ಆ ಹಾಳು ಕಾಪಾಲಿಕನನ್ನು ಕಟ್ಟಿಕೊಂಡೇನು ಎಂದು ಅವನು ನಿದ್ರಿಸುತ್ತಿದ್ದಾಗ ಧನದೇವನೊಡನೆ ಹೊರಟುಬಿಟ್ಟಳು. ಕಾಪಾಲಿಯು ಬೆಳಿಗ್ಗೆ ಎದ್ದುನೋಡಿ ‘ಹೆಂಗಸರೇ ಹೀಗೆ! ಅವರಿಗೆ ಸ್ನೇಹವಿಲ್ಲ; ವಿಶ್ವಾಸವಿಲ್ಲ; ಹಣವನ್ನೆಲ್ಲಾ ಹೊತ್ತುಕೊಂಡು ಓಡಿಹೋದಳು. ಹೋಗಲಿ! ಘಟನ ಹಾಗೆ ನನ್ನ ಪ್ರಾಣವನ್ನೂ ತೆಗೆಯಲಿಲ್ಲವಲ್ಲ; ಅದೇ ಲಾಭ!’ ಎಂದುಕೊಂಡು ತನ್ನ ಊರಿಗೆ ಹಿಂತಿರುಗಿಹೋದನು. ವರ್ತಕನು ಅವಳನ್ನು ಕರೆದುಕೊಂಡು ತನ್ನ ಊರಿಗೆ ಬಂದು ‘ಇಂಥ ದುರ್ನಡತೆಯ ಹೆಂಗಸನ್ನು ತಟ್ಟನೆ ಮನೆಗೆ ಏಕೆ ಸೇರಿಸಲಿ!’ ಎಂದು ಅವಳನ್ನು ಒಬ್ಬ ಅಡಗೂಲಜ್ಜಿಯ ಮನೆಗೆ ಕರೆದುಕೊಂಡು ಹೋಗಿ ಅಲ್ಲಿ ಉಳಿದುಕೊಂಡನು. ರಾತ್ರಿ ಅವನು ‘ಏನಜ್ಜೀ, ಈ ಊರ ಧನದೇವನ ಸಮಾಚಾರ?’ ಎಂದು ಕೇಳಲು ಅವಳು ‘ಅವನು ಈ ಊರು ಬಿಟ್ಟು ಹೋಗಿ ತುಂಬ ದಿನವಾಯಿತು. ಇನ್ನೂ ಬಂದಿಲ್ಲ. ಅವನ ಹೆಂಡತಿ ತನ್ನ ಕಿಟಕಿಗೆ ಒಂದು ತೊಗಲುಪಟ್ಟಿಯನ್ನು ಕಟ್ಟಿ ಹೊರಕ್ಕೆ ನೇತುಬಿಟ್ಟಿದ್ದಾಳೆ. ಅದನ್ನು ಹಿಡಿದುಕೊಂಡು ಯಾರು ಬೇಕಾದರೂ ರಾತ್ರಿ ಅವಳ ಮನೆಗೆ ಹೋಗಬಹುದು. ಬೆಳಗಿನ ಜಾವದಲ್ಲಿ ಅಂಥವನನ್ನು ಅವಳ ದಾಸಿಯರು ಹೊರಗೆ ಕಳುಹಿಸುತ್ತಾರೆ; ಅವಳು ಕುಡಿದು ಮೈಮರೆತಿರುವುದರಿಂದ ಒಂದೂ ಜ್ಞಾಪಕವಿರುವುದಿಲ್ಲ!’ ಎಂದಳು. ಮರುದಿನ ತಾನು ಅದನ್ನು ಪರೀಕ್ಷಿಸಿ ನಿಜವೆಂದು ಅರಿತು ‘ಈ ಮನೆಯ ಮೋಹ ಸಾಕು; ಹೆಂಗಸಿನ ಹಣೆಯಬರೆಹವೇ ಇಷ್ಟು!’ ಎಂದುಕೊಂಡು ರಾಜಪುತ್ರಿಯನ್ನೂ ತೊರೆದು ಕಾಡಿಗೆ ಹೊರಟುಬಿಟ್ಟನು. ದಾರಿಯಲ್ಲಿ ರುದ್ರಸೋಮನೆಂಬ ಬ್ರಾಹ್ಮಣನು ಸಿಕ್ಕಿದನು. ಅವನು ಧನವಂತನ ವೃತ್ತಾಂತವನ್ನು ಕೇಳಿ ತನ್ನ ಹೆಂಡತಿಹೇಗಿದ್ದಾಳೋ ಎಂಬ ಶಂಕೆಯುಂಟಾಗಿ ಅವನ ಜೊತೆಯಲ್ಲಿಯೇ ಸಂಜೆಯಹೊತ್ತಿಗೆ ತಮ್ಮ ಗ್ರಾಮಕ್ಕೆ ಹೋದನು. ಅಲ್ಲಿ ಹೊಳೆಯದಡದ ಮೇಲೆ ಒಬ್ಬ ದನಕಾಯುವವನು ಮೈಮರೆತು ಹಾಡುತ್ತಿರಲು, ರುದ್ರಸೋಮನು ಅವನನ್ನು ಕುರಿತು ‘ಏನಯ್ಯಾ? ನಿನಗೆ ಒಳ್ಳೆಯ ಪ್ರಾಯದ ಪ್ರೇಯಸಿ ಇದ್ದಾಳೆಂದು ತೋರುತ್ತದೆ! ಅದಕ್ಕೆ ಹೀಗೆ ಜಗತ್ತನ್ನು ಹುಲ್ಲುಕಡ್ಡಿಗೆ ಎಣೆಯಾಗಿ ಭಾವಿಸಿ ಹಾಡುತ್ತಿದ್ದೀಯೆ!’ ಎಂದನು. ಅವನು ನಗುತ್ತ ‘ನಾನು ಮುಚ್ಚಿಟ್ಟುಕೊಳ್ಳಬೇಕಾದದ್ದೇನಿದೆ? ಊರುಬಿಟ್ಟು ಹೋಗಿರುವ ಗ್ರಾಮಾಧಿಪ ರುದ್ರಸೋಮನ ಹೆಂಡತಿಯನ್ನು ಇಟ್ಟುಕೊಂಡಿದ್ದೇನೆ; ಅವಳ ದಾಸಿಯು ಹೆಣ್ಣುವೇಷ ಹಾಕಿ ನನ್ನನ್ನು ಕರೆದುಕೊಂಡು ಹೋಗುತ್ತಾಳೆ!’ ಎಂದನು. ಅವನನ್ನು ಕೇಳಿಕೊಂಡು, ಅವನ ಕಂಬಳಿ ಹೊದ್ದು ದೊಣ್ಣೆಹಿಡಿದುಕೊಂಡಿರಲು ದಾಸಿಯು ರಾತ್ರಿ ಅವನಿಗೆ ಸೀರೆ ತಂದುಕೊಟ್ಟು ಹೆಣ್ಣುವೇಷದಲ್ಲಿ ತನ್ನ ಒಡತಿಯ ಮನೆಗೆ ಕರೆದುಕೊಂಡು ಹೋದಳು. ಅವನನ್ನು ಗೊಲ್ಲನೆಂದು ಭಾವಿಸಿ ಅವನ ಹೆಂಡತಿಯು ಉಪಚಾರ ಮಾಡಿದ್ದನ್ನು ನೋಡಿ ತುಂಬ ಅಸಹ್ಯಪಟ್ಟುಕೊಂಡು ಏನೋ ನೆವಹೇಳಿ ಹೊರಕ್ಕೆ ಬಂದು ಧನದೇವನ ಹತ್ತಿರಕ್ಕೆ ಹೋದನು. ಇಬ್ಬರೂ ಕಾಡಿಗೆಂದು ಹೋಗುತ್ತ ಇರಲು ದಾರಿಯಲ್ಲಿ ಧನದೇವನ ಸ್ನೇಹಿತನಾದ ಶಶಿಯು ಬಂದನು. ಅವರು ಅವನಿಗೆ ತಮ್ಮ ವೃತ್ತಾಂತವನ್ನು ಹೇಳಿದರು. ಅವನು ಊರು ಬಿಟ್ಟು ಹೋಗುವಾಗ ತನ್ನ ಹೆಂಡತಿಯನ್ನು ಒಂದು ನೆಲಮಾಳಿಗೆಯಲ್ಲಿ ಬಚ್ಚಿಟ್ಟು ಹೋಗಿದ್ದನು. ಆದರೂ ಈಗ ಅವಳ ವಿಚಾರದಲ್ಲಿ ಶಂಕೆಪಡುತ್ತ ಅವರನ್ನು ತನ್ನ ಜೊತೆಯಲ್ಲಿ ಕರೆದುಕೊಂಡು ಹೋಗಲು, ಮನೆಯ ಹತ್ತಿರ ಒಬ್ಬ ದುರ್ಗಂಧ ಬಡಿಯುತ್ತಿದ್ದ ಕುಷ್ಠರೋಗಿ ಹಾಡುತ್ತಿದ್ದುದನ್ನು ಕಂಡನು. ಅವನು ಯಾರೆಂದು ಕೇಳಲು ತಾನು ಕಾಮನೆಂದನು. ಶಶಿಯು ‘ಆಹಾ! ನಿನ್ನ ರೂಪಲಾವಣ್ಯಗಳೇ ಹೇಳುತ್ತಿವೆ ನೀನು ಕಾಮನೆಂದು!’ ಎಂದು ಮೂದಲಿಸಿದನು. ಅವನು ‘ಏಕಯ್ಯಾ! ಶಶಿಯ ಹೆಂಡತಿಯು ನನ್ನನ್ನು ಕಂಡು ಮೋಹಿಸಿದಳು. ಅವಳ ಪರಿಚಾರಿಕೆಯು ಪ್ರತಿರಾತ್ರಿಯೂ ನನ್ನನ್ನೂ ತನ್ನ ಬೆನ್ನಮೇಲೆ ಹೊತ್ತುಕೊಂಡು ಅವಳ ಒಡತಿ ಇರುವ ನೆಲಮಾಳಿಗೆಗೆ ಕರೆದುಕೊಂಡು ಹೋಗುತ್ತಾಳೆ. ನಾನು ರಾತ್ರಿಯೆಲ್ಲಾ ಅಲ್ಲಿರುತ್ತೇನೆ; ಶಶಿಯ ಹೆಂಡತಿ ತುಂಬ ಸುಂದರಿ. ಅಂಥವಳಿಗೆ ನಾನು ಪ್ರಿಯನಾದಮೇಲೆ ನಾನು ಕಾಮನಲ್ಲವೇ?’ ಎಂದು ಕೇಳಿದನು. ಅದನ್ನು ಪರೀಕ್ಷಿಸಬೇಕೆಂದು ಅವನು ಅಂದಿನ ರಾತ್ರಿ ಆ ಕುಷ್ಠರೋಗಿಯ ವೇಷದಲ್ಲಿ ಅವನ ಸ್ಥಳದಲ್ಲಿದ್ದನು. ದಾಸಿಯು ಅವನನ್ನು ಕರೆದುಕೊಂಡು ಹೋದಳು. ಕತ್ತಲಲ್ಲಿದ್ದರೂ ಮುಟ್ಟುತ್ತಲೇ ತನ್ನ ಹೆಂಡತಿಯೆಂದು ಗೊತ್ತಾಗಿ ಅವನು ಹೊರಕ್ಕೆ ಬಂದುಬಿಟ್ಟನು. ನೆಲಮಾಳಿಗೆಯಲ್ಲಿಟ್ಟಿದ್ದರೂ ಇವಳು ಕುಷ್ಠರೋಗಿಯ ವಶಳಾದಳಲ್ಲಾ! ಇಂಥವರನ್ನು ತಡೆಯುವುದು ಜಲಪಾತದಲ್ಲಿ ಧುಮುಕುವುದಕ್ಕೆ ಹೋಗುತ್ತಿರುವ ಹೊಳೆಯನ್ನು ತಡೆದಂತೆಯೇ!’ ಎಂದುಕೊಂಡು ಧನದೇವ ರುದ್ರಸೋಮರಿದ್ದೆಡೆಗೆ ಹೋಗಿ ನಡೆದ ಸಂಗತಿಯನ್ನು ತಿಳಿಸಿದನು. ಮರುದಿನ ಬೆಳಿಗ್ಗೆ ಮೂವರೂ ಕಾಡಿಗೆ ಹೊರಟು ದಾರಿಯಲ್ಲಿ ಒಂದು ಕೊಳದ ಹತ್ತಿರ ತಂಗಿ ರಾತ್ರಿಯಾದಮೇಲೆ ದಡದಲ್ಲಿದ್ದ ಒಂದು ಮರದ ಮೇಲೆ ಕುಳಿತಿದ್ದರು. ಸ್ವಲ್ಪ ಹೊತ್ತಿನ ಮೇಲೆ ಆ ಕೊಳದೊಳಗಿನಿಂದ ಒಬ್ಬ ಪುರುಷನು ಎದ್ದು ಬಂದು ತನ್ನ ಬಾಯಿಂದ ಒಬ್ಬ ಹೆಂಗಸನ್ನೂ ಮಂಚವನ್ನೂ ತೆಗೆದು ಅವಳೊಡನೆ ಮಲಗಿದನು. ಅವನು ನಿದ್ರೆ ಮಾಡಿದಮೇಲೆ ಅವಳು ಆ ಮರದಕೆಳಗೆ ಮಲಗಿದ್ದ ಒಬ್ಬ ದಾರಿಹೋಕನನ್ನು ಕಂಡು ಕರೆದಳು. ಅವನು ‘ನೀವು ಯಾರು?’ ಎಂದು ಕೇಳಲು ಅವಳು ‘ಇವನು ನಾಗ; ನಾನು ಅವನ ಹೆಂಡತಿ, ನಾಗಕನ್ಯೆ; ನೀನು ಹೆದರುವ ಕಾರಣವಿಲ್ಲ. ನಾನು ನಿನ್ನಂಥ ತೊಂಬತೊಂಬತ್ತು ದಾರಿಹೋಕರನ್ನು ನೋಡಿದ್ದೇನೆ. ನೀನು ನೂರನೆಯವನು!’ ಎಂದಳು. ಅಷ್ಟುಹೊತ್ತಿಗೆ ನಾಗನು ಎದ್ದು ಕೋಪದಿಂದ ಅವರಿಬ್ಬರನ್ನೂ ಕಚ್ಚಿದನು. ವಿಷಜ್ವಾಲೆಯಿಂದ ಇಬ್ಬರೂ ಸುಟ್ಟುಹೋದರು. ಆಮೇಲೆ ನಾಗನು ಕೊಳದಲ್ಲಿ ಸೇರಿಬಿಟ್ಟನು. ಇದನ್ನು ನೋಡಿದ ಶಶಿ ಮೊದಲಾದವರು ‘ದೇಹದೊಳಗೆ ಬಚ್ಚಿಟ್ಟುಕೊಂಡಿ ದ್ದರೂ ಹೆಂಗಸನ್ನು ರಕ್ಷಿಸಿಕೊಳ್ಳುವುದು ಸಾಧ್ಯವಿಲ್ಲ. ಹೀಗಿರುವಾಗ ಮನೆಯಲ್ಲಿ ಅವರನ್ನು ರಕ್ಷಿಸುವುದಕ್ಕಾದೀತೇ?’ ಎಂದುಕೊಂಡು ಮೈತ್ರಿ ಮುಂತಾದ ಭಾವನೆಗಳಿಂದ ಚಿತ್ತಶಾಂತಿಯನ್ನು ಪಡೆದು ಸಂಯಮವನ್ನು ಅಭ್ಯಾಸಮಾಡಿ ಮೋಕ್ಷಕ್ಕೆ ಸಂದರು. ಆ ದುಷ್ಟಹೆಂಗಸರು ಸ್ವಲ್ಪಕಾಲದಲ್ಲಿಯೇ ನಾನಾ ಕಷ್ಟಗಳನ್ನು ಅನುಭವಿಸಿ ಇಹಪರಗಳಿಂದ ಭ್ರಷ್ಟರಾದರು. ಹೀಗೆ ಸ್ತ್ರೀವ್ಯಾಮೋಹ ವೆಂಬುದು ಕೆಟ್ಟದ್ದು. ವಿವೇಕಿಗಳು ಅದನ್ನು ಬಿಟ್ಟು ವೈರಾಗ್ಯದಿಂದ ಮೋಕ್ಷ ಪಡೆಯುತ್ತಾರೆ.

ಈ ಕಥೆಯನ್ನು ಕೇಳಿ ನರವಾಹನದತ್ತನು ನಿದ್ರೆಹೋದನು.

೯. ಮರುದಿನ ರಾತ್ರಿ ನರವಾಹನದತ್ತನಿಗೆ ಹೊತ್ತುಹೋಗುವಂತೆ ಗೋಮುಖನು ಈ ಕಥೆಯನ್ನು ಹೇಳಿದನು:-


### ರುಂಡಪುರುಷ ಮತ್ತು ಜಾರೆ - ಇವರ ಕಥೆ


ಒಂದು ಊರಿನಲ್ಲಿ ಒಬ್ಬ ಧನಾಢ್ಯನಾದ ವರ್ತಕನಿದ್ದನು. ಅವನಿಗೆ ಬೋಧಿಸತ್ತ್ವಾಂಶದಿಂದ ಹುಟ್ಟಿದ ಒಬ್ಬ ಮಗನಿದ್ದನು. ಅವನ ತಾಯಿ ಸತ್ತುಹೋಗಲು ವರ್ತಕನು ಬೇರೊಬ್ಬ ಹೆಂಡತಿಯನ್ನು ಮದುವೆಮಾಡಿಕೊಂಡು ಅವಳಲ್ಲಿ ಆಸಕ್ತನಾಗಿರುತ್ತ ಮಗನನ್ನೂ ಸೊಸೆಯನ್ನೂ ಮನೆಬಿಟ್ಟು ಓಡಿಸಿದನು. ಅವರು ಕಾಡಿನಲ್ಲಿ ಹೋಗುತ್ತ ಅನ್ನನೀರಿಲ್ಲದೆ ಬಳಲಿರುವಾಗ ಬೋಧಿಸತ್ತ್ವನು ತನ್ನ ಮೈಯಿಂದ ರಕ್ತಮಾಂಸಗಳನ್ನು ತೆಗೆದು ಹೆಂಡತಿಗೆ ಕೊಟ್ಟು ಅವಳನ್ನು ಕಾಪಾಡಿಕೊಂಡು ಹೋದನು. ಎಂಟನೆಯ ದಿವಸ ಅವರು ಒಂದು ಹೊಳೆಯನ್ನು ಕಂಡರು. ಅಲ್ಲಿ ಹಣ್ಣಿನ ಮರಗಳೂ ಇದ್ದುವು. ಆದ್ದರಿಂದ ಅವರು ಅಲ್ಲಿ ತಂಗಿದರು. ಬೋಧಿಸತ್ತ್ವನು ಹೊಳೆಗೆ ಸ್ನಾನಕ್ಕೆಂದು ಹೋಗಲು ಅಲ್ಲಿ ಒಬ್ಬ ಮನುಷ್ಯನು ತೇಲಿಬರುತ್ತಿದ್ದನು. ಅವನ ಶತ್ರುಗಳು ಅವನ ಕೈಕಾಲುಗಳನ್ನು ಕಡಿದು ಹೊಳೆಗೆ ಎಸೆದಿದ್ದರು; ಆದರೂ ಜೀವಹೋಗಿರಲಿಲ್ಲ. ಬೋಧಿಸತ್ತ್ವನು ಅವನನ್ನು ಎತ್ತಿತಂದು ಉಪಚರಿಸಿದನು. ಒಂದು ದಿನ ಅವನು ಹಣ್ಣುಹಂಪಲು ತರುವುದಕ್ಕೆ ಹೋಗಿರಲು ಅವಳು ಆ ರುಂಡವನ್ನೇ ಕಾಮಿಸಿದಳು; ಗಂಡನಮೇಲೆ ವಿರಸವಾಗಿ ಅವನನ್ನು ಕಮರಿಯಲ್ಲಿ ಹುಟ್ಟಿದ್ದ ಒಂದು ಮೂಲಿಕೆ ತರಲು ಕಳುಹಿಸಿದಳು; ಅವನು ಹಗ್ಗಕಟ್ಟಿಕೊಂಡು ಇಳಿದಾಗ ಅದನ್ನು ಕತ್ತರಿಸಿದಳು. ಅವನು ಹಗ್ಗ ಕಡಿದು ಕೆಳಗೆ ಹರಿಯುತ್ತಿದ್ದ ನದಿಗೆ ಬಿದ್ದನು. ದೈವವಶಾತ್​ ಜೀವಹೋಗದೆ ಸ್ವಲ್ಪದೂರ ಕೊಚ್ಚಿಕೊಂಡು ಹೋಗಿ ದಡಕ್ಕೆ ಸೇರಿದನು. ಆ ಊರಿನ ರಾಜನು ಸತ್ತುಹೋಗಿದ್ದದ್ದರಿಂದ ಊರಿನ ಜನರು ಪಟ್ಟದಾನೆಯನ್ನು ಬಿಟ್ಟರು. ಅದು ಅವನ ಹತ್ತಿರಕ್ಕೆ ಬಂದು ಅವನನ್ನ ಸೊಂಡಲಿನಿಂದ ಎತ್ತಿ ತನ್ನ ಬೆನ್ನಮೇಲೆ ಕೂರಿಸಿಕೊಂಡು ಹೋದದ್ದರಿಂದ ಅವರು ಅವನಿಗೆ ರಾಜ್ಯದಲ್ಲಿ ಪಟ್ಟಾಭಿಷೇಕಮಾಡಿದರು. ಅತ್ತ ಅವನ ಹೆಂಡತಿಯು ಆ ರುಂಡವನ್ನು ಹೊತ್ತುಕೊಂಡು ಭಿಕ್ಷೆಯೆತ್ತುತ್ತಾ ಮಹಾಪತಿವ್ರತೆಯಂತೆ ತೋರಿಸಿಕೊಳ್ಳುತ್ತ ಅವಳ ಗಂಡನು ರಾಜನಾಗಿದ್ದ ಊರಿಗೆ ಬಂದಳು. ಅಂಥ ಪತಿವ್ರತೆ ಯಾರು ನೋಡಬೇಕೆಂದು ರಾಜನು ಅವಳನ್ನು ಕರೆಸಿಕೊಂಡನು. ತನ್ನ ಹೆಂಡತಿಯೆಂದು ಗುರುತಿಸಿ ‘ನೀನು ಮದುವೆಯಾದ ಗಂಡನನ್ನು ಹೊಳೆಗೆ ತಳ್ಳಿದ ಪಾಪದಿಂದ ಈ ರುಂಡವನ್ನು ಹೊತ್ತು ಭಿಕ್ಷೆಯಿಂದ ಜೀವಿಸಬೇಕಾಗಿದೆ!’ ಎಂದನು. ಅವಳು ಈ ಮಾತನ್ನು ಕೇಳಿ ಮೂರ್ಛೆಹೋದಳು. ಮಂತ್ರಿಗಳು ಅವಳ ಚರಿತ್ರೆಯನ್ನು ತಿಳಿದು ಅವಳ ಮೂಗು ಕೊಯ್ದು ಓಡಿಸಿದರು. ದುಶ್ಶೀಲರಿಗೆ ಆಗತಕ್ಕ ಗತಿ ಇಂಥದು. ಉಪಶಾಂತರಿಗೆ ಸಂಪತ್ತು ತಾನಾಗಿ ಬರುತ್ತದೆ.


### ಹೆಂಗಸು, ಸಿಂಹ, ಸ್ವರ್ಣಚೂಡ, ಹಾವು, ಬೋಧಿಸತ್ತ್ವ - ಇವರ ಕಥೆ


ಇನ್ನೊಬ್ಬ ಬೋಧಿಸತ್ತ್ವನು ಅಡವಿಯಲ್ಲಿ ಹೋಗುತ್ತಿರುವಾಗ ಒಂದು ಬಾವಿಯೊಳಗಿನಿಂದ ಕೂಗು ಕೇಳಿತು. ಬಗ್ಗಿನೋಡಲು ಒಬ್ಬ ಹೆಂಗಸು ‘ನಾನೂ ಒಂದು ಸಿಂಹವೂ ಸ್ವರ್ಣಚೂಡ ಪಕ್ಷಿಯೂ ಹಾವೂ ಇಲ್ಲಿ ಬಿದ್ದಿದ್ದೇವೆ! ನಮ್ಮನ್ನು ಎತ್ತು!’ ಎಂದು ಬೇಡಿಕೊಂಡಳು. ಅವನು ಅವರನ್ನು ತನ್ನ ತಪಶ್ಶಕ್ತಿಯಿಂದ ಎತ್ತಬೇಕೆಂದು ನೋಡಿದನು; ಆದರೆ ಸಿದ್ಧಿಹೋಗಿಬಿಟ್ಟಿತ್ತು; ಇವಳು ದುಶ್ಚರಿತ್ರಳಿರಬೇಕು; ಇವಳೊಡನೆ ಮಾತನಾಡಿದ್ದರಿಂದ ಆ ಶಕ್ತಿ ಹೋಗಿರಬೇಕು’ ಎಂದು ನಿರ್ಧರಿಸಿ ಅವನು ಹುಲ್ಲು ಸರವೆಯಿಂದ ಅವರನ್ನು ಎತ್ತಿದನು. ಎಲ್ಲರೂ ಅವನನ್ನು ವಂದಿಸಿದರು. ಮೃಗಪಕ್ಷಿಗಳೂ ಮನುಷ್ಯರಂತೆ ಮಾತನಾಡಿದ್ದನ್ನು ನೋಡಿ ಅವನಿಗೆ ಆಶ್ಚರ್ಯವಾಗಿ ಅವರ ವೃತ್ತಾಂತವನ್ನು ಕೇಳಿದನು. ಸಿಂಹವು ವಜ್ರವೇಗನೆಂಬ ವಿದ್ಯಾಧರನಾಗಿದ್ದು, ತಂದೆಗೆ ಅವಿಧೇಯನಾಗಿ ಅವನಿಂದ ಶಾಪಪಡೆದಿತ್ತು. ಸ್ವರ್ಣಚೂಡನು ರಜತದಂಷ್ಟ್ರನೆಂಬ ವಿದ್ಯಾಧರ; ಅವನು ತನ್ನ ಅಕ್ಕನು ಬಾಜಿಸುತ್ತಿದ್ದ ಪಿಂಜರಕವನ್ನು ಕಿತ್ತುಕೊಂಡು ಹೋದದ್ದರಿಂದ ಅವಳಿಂದ ಶಾಪಪಡೆದಿದ್ದನು. ಹಾವು ಒಬ್ಬ ಮುನಿಕುಮಾರ; ಅವನು ಮೂರುಮುಖದ ಒಂದು ಹಾವನ್ನು ಕಟ್ಟಿನಿಲ್ಲಿಸಿ ಅದರಿಂದ ಜೊತೆಗಾರನನ್ನು ಹೆದರಿಸಿದ್ದರಿಂದ ಅವನು ಶಾಪಕೊಟ್ಟಿದ್ದನು. ಹೆಂಗಸು ಒಬ್ಬ ರಾಜಸೇವಿಯಾದ ಕ್ಷತ್ರಿಯನ ಹೆಂಡತಿ; ಪರಪುರುಷಾಸಕ್ತಳಾಗಿದ್ದರಿಂದ ಅವಳನ್ನು ಅವಳ ಗಂಡನು ಶಿಕ್ಷಿಸಬೇಕೆಂದಿರಲು ಅವಳು ಓಡಿಬಂದು ರಾತ್ರಿ ಕಣ್ಣುಕಾಣದೆ ಅಲ್ಲಿ ಬಿದ್ದಿದ್ದಳು. ಶಾಪಗ್ರಸ್ತರನ್ನು ಬೋಧಿಸತ್ತ್ವನು ಎತ್ತಿದಮೇಲೆ ಅವರ ಶಾಪ ವಿಮೋಚನೆಯಾಗಬೇಕಿತ್ತು. ಅವರು, ನೆನೆದಾಗ ಬಂದು ಹೇಳಿದ ಕೆಲಸವನ್ನು ಮಾಡುತ್ತೇವೆಂದು ಮಾತುಕೊಟ್ಟು ಹೋದರು. ಹೆಂಗಸು ಗೋತ್ರವರ್ಧನನೆಂಬ ರಾಜನ ನಗರಕ್ಕೆ ಹೋಗಿ ಅವನ ಮಹಾರಾಣಿಯ ಹತ್ತಿರ ದಾಸಿಯಾಗಿ ನಿಂತಳು. ಬೋಧಿಸತ್ತ್ವನಿಗೆ ಹಸಿವಾಗಲು ಸಿಂಹವನ್ನು ನೆನೆದನು; ಅದು ಒಂದು ಜಿಂಕೆಯಮಾಂಸವನ್ನು ಕೊಟ್ಟು ವಿದ್ಯಾಧರನಾಗಿ ಹೋಯಿತು. ಸ್ವರ್ಣಚೂಡವನ್ನು ನೆನೆಯಲು ಅದು ರತ್ನಾಭರಣಗಳ ಪೆಟ್ಟಿಗೆಯನ್ನು ಕೊಟ್ಟಿತು. ಅವುಗಳಲ್ಲಿ ವ್ಯಾಪಾರಮಾಡುತ್ತ ಅವನು ಗೋತ್ರವರ್ಧನರಾಜನ ಊರಿಗೆ ಬಂದು ಅಲ್ಲಿ ಒಬ್ಬ ಅಡಗೂಲಜ್ಜಿಯ ಮನೆಯಲ್ಲಿ ಪೆಟ್ಟಿಗೆಯನ್ನು ಇಟ್ಟು ಪೇಟೆಗೆ ಬರಲು ಅಲ್ಲಿ ತಾನು ಬಾವಿಯಿಂದ ಎತ್ತಿದ್ದ ಹೆಂಗಸನ್ನು ಕಂಡನು. ಅವಳೊಡನೆ ಮಾತನಾಡುತ್ತ ತಾನು ಆಭರಣಗಳನ್ನು ತಂದಿದ್ದದ್ದನ್ನು ತಿಳಿಸಿದನು. ಅವಳು ರಾಣಿಗೂ ರಾಣಿಯು ರಾಜನಿಗೂ ತಿಳಿಸಲು, ರಾಜನು ಅವನನ್ನು ಕರೆಸಿ ಆಭರಣಗಳನ್ನು ಕಿತ್ತುಕೊಂಡು ಅವನನ್ನು ಸೆರೆಯಲ್ಲಿಟ್ಟನು. ಆಗ ಅವನು ಹಾವನ್ನು ನೆನೆಯಲು ಅದು ಬಂದು ‘ನಾನು ರಾಜನಿಗೆ ಸುತ್ತುಹಾಕಿಕೊಳ್ಳುತ್ತೇನೆ; ನೀನು ಬಂದು ಹೇಳಿದ ಹೊರತು ಬಿಡುವುದಿಲ್ಲ; ನೀನು ಬಿಡಿಸುವುದಾಗಿ ಹೇಳಿ ಬಿಡಿಸು; ರಾಜನು ನಿನಗೆ ಅರ್ಧರಾಜ್ಯ ಕೊಡಲಿ’ ಎಂದು ಹೇಳಿ ರಾಜನಿಗೆ ಸುತ್ತುಹಾಕಿಕೊಂಡಿತು. ಹೀಗೆ ಬೋಧಿಸತ್ತ್ವನು ಅರ್ಧರಾಜ್ಯವನ್ನು ಪಡೆದನು. ಮುನಿಕುಮಾರನು ಸರ್ಪಜನ್ಮದಿಂದ ಮುಕ್ತನಾಗಿ ಹೋದನು.

ಇದನ್ನು ಹೇಳಿಯಾದಮೇಲೆ ಗೋಮುಖನು ಈ ಮೂಢರ ಕಥೆಗಳನ್ನು ಹೇಳಿದನು: -


 ದಡ್ಡರ ಕಥೆಗಳು (ಮುಂದುವರೆದಿದ್ದು)


ಒಬ್ಬ ಶ್ರಮಣನಿಗೆ ಒಂದು ನಾಯಿ ಕಚ್ಚಿ ಕಾಲು ಗಾಯವಾಯಿತು. ‘ಕಂಡಕಂಡವರೆಲ್ಲಾ ಇದೇನು ಗಾಯ ಇದೇನು ಗಾಯ ಎಂದು ಕೇಳುತ್ತಾರೆ; ಒಬ್ಬೊಬ್ಬರಿಗೂ ಹೇಳಿದ್ದನ್ನೇ ಹೇಳಬೇಕು; ಅದಕ್ಕೆ ಬದಲು ಒಂದೇಸಾರಿ ಎಲ್ಲರಿಗೂ ತಿಳಿಸಿಬಿಡುತ್ತೇನೆ!’ ಎಂದು ಅವನು ವಿಹಾರಕ್ಕೆ ಹೋಗಿ ಅದರ ಮೇಲಿದ್ದ ನಗಾರಿಯನ್ನು ಹೊಡೆದನು. ಎಲ್ಲರೂ ಏನಾಯಿತೋ ಎಂದು ಬಂದರು. ಆಗ ಅವನು ಅವರನ್ನು ಉದ್ದೇಶಿಸಿ ‘ಇಗೋನೋಡಿ! ನನ್ನನ್ನು ನಾಯಿ ಕಡಿದು ಗಾಯವಾಗಿದೆ; ಎಲ್ಲರೂ ನೋಡಿಬಿಡಿ; ಒಬ್ಬೊಬ್ಬರಾಗಿ ಬಂದು ಕೇಳಬೇಡಿ!’ ಎಂದು ಕೂಗಿ ಹೇಳಿದನು. ಅವರೆಲ್ಲರೂ ಇಷ್ಟೊಂದು ಸಣ್ಣವಿಷಯಕ್ಕೆ ಇಷ್ಟೊಂದು ಅವಾಂತರವೇ!’ ಎಂದು ನಗುತ್ತಾ ಹೋದರು.

ಒಬ್ಬ ಜಿಪುಣನು ಉಪ್ಪುಕೂಡ ಹಾಕದೆ ಸಪ್ಪೆ ಹಿಟ್ಟನ್ನು ತಿನ್ನುತ್ತಿದ್ದನು.; ಹೆಂಡತಿಗೂ ಅದನ್ನೇ ಹಾಕುತ್ತಿದ್ದನು. ಅವರು ಅನ್ನದ ರುಚಿಯನ್ನೇ ಕಾಣರು. ಹೀಗಿರಲು, ವಿಧಿಪ್ರೇರಿತನಾಗಿ ಅವನು ಒಂದು ದಿನ ಹೆಂಡತಿಗೆ ಖೀರುಮಾಡುವಂತೆ ಹೇಳಿದನು. ಅವಳು ಮಾಡುತ್ತಿರಲು ಒಬ್ಬ ಸ್ನೇಹಿತನು ಅತಿಥಿಯಾಗಿ ಬಂದನು. ಅವನಿಗೂ ಖೀರು ಕೊಡಬೇಕಾಗುತ್ತದಲ್ಲಾ ಎಂದು ಅವನು ಹಾಸಿಗೆಯ ಮೇಲೆ ಉಸಿರುಹಿಡಿದು ಮಲಗಿದನು. ಹೆಂಡತಿಯು ‘ಅಯ್ಯೋ ಹೋದೆಯಾ!’ ಎಂದು ಅಳುವುದಕ್ಕೆ ಮೊದಲುಮಾಡಿದಳು. ಸ್ನೇಹಿತನು ಅದು ಸುಳ್ಳಿರಬೇಕೆಂದು ಅನುಮಾನಪಟ್ಟು ತಾನೂ ‘ಅಯ್ಯೋ ಸ್ನೇಹಿತನೇ ಹೋದೆಯಾ!’ ಎಂದು ಹಾಸಿಗೆಯ ಪಕ್ಕದಲ್ಲಿಯೇ ಅಳುತ್ತ ಕುಳಿತನು. ಅವನು ಸತ್ತನೆಂದು ವರ್ತಮಾನ ಹರಡಿ ಬಂಧುಗಳು ಸೇರಿದರು. ಆದರೂ ಅವನು ಸ್ನೇಹಿತನಿಗೆ ಖೀರುಕೊಡಬೇಕಾಗುತ್ತದಲ್ಲಾ ಎಂದು ಏಳಲೇ ಇಲ್ಲ. ಅವನನ್ನು ಕಟ್ಟಿ ಸ್ಮಶಾನಕ್ಕೆ ತೆಗೆದುಕೊಂಡು ಹೋಗಿ ಚಿತೆಯ ಮೇಲೆ ಇಟ್ಟರು; ಆಗ ಹೆಂಡತಿಯು ಅವನನ್ನು ಸುಟ್ಟುಬಿಡುವುದರಲ್ಲಿದ್ದಾರೆಂದು ಕಿವಿಯಲ್ಲಿ ಪಿಸುಗುಟ್ಟಿದಳು. ಆದರೂ ಅವನು ಏಳಲಿಲ್ಲ; ಖೀರನ್ನು ಕೊಡಲಾರದೆ ಪ್ರಾಣವನ್ನೇ ಬಿಟ್ಟನು. ಅವನು ಕಷ್ಟಪಟ್ಟು ಕೂಡಿ ಹಾಕಿದ್ದದ್ದೆಲ್ಲಾ ಪರರ ಪಾಲಾಯಿತು.

ಉಜ್ಜಯಿನಿಯ ಒಂದು ಮಠದಲ್ಲಿ ಮುಗ್ಧನಾದ ಒಬ್ಬ ಉಪಾಧ್ಯಾಯನಿದ್ದನು. ಇಲಿಯ ಕಾಟದಿಂದ ಅವನಿಗೆ ನಿದ್ರೆಯೇ ಬರುತ್ತಿರಲಿಲ್ಲ. ಅದನ್ನು ಕಂಡು ಒಬ್ಬ ಸ್ನೇಹಿತನು ಒಂದು ಬೆಕ್ಕನ್ನು ತಂದು ಇಟ್ಟುಕೊಳ್ಳುವಂತೆ ಸಲಹೆಕೊಟ್ಟನು. ಅವನು ಬೆಕ್ಕನ್ನೇ ಕಂಡು ಅರಿಯನು. ಆದ್ದರಿಂದ, ‘ಬೆಕ್ಕು ಹೇಗಿರುತ್ತದೆ? ಎಲ್ಲಿ ಸಿಕ್ಕುತ್ತದೆ? ಎಂದು ಕೇಳಿದನು. ಸ್ನೇಹಿತನು ‘ಅದು ಬೂದುಬಣ್ಣವಾಗಿರುತ್ತದೆ. ಕಣ್ಣುಗಳು ಹೊಳೆಯುತ್ತಿರುತ್ತವೆ; ಬೆನ್ನಿನ ಚರ್ಮ ಕೂದಲುಕೂದಲಾಗಿರುತ್ತದೆ; ರಸ್ತೆಯಲ್ಲಿ ಓಡಾಡುತ್ತಿರುತ್ತದೆ’ ಎಂದನು. ಆಗ ಅವನು ತನ್ನ ಶಿಷ್ಯರನ್ನು ಕರೆದು ‘ಬೆಕ್ಕಿನ ಲಕ್ಷಣಗಳನ್ನು ಕೇಳಿದಿರಲ್ಲಾ! ಒಂದನ್ನು ಎಲ್ಲಾದರೂ ಹಿಡಿದು ತನ್ನಿ!’ ಎಂದು ಹೇಳಿಕಳುಹಿಸಿದನು. ಅವರು ಅಲ್ಲಿ ಇಲ್ಲಿ ಹುಡುಕುತ್ತಾ ಬಂದು ಜಿಂಕೆಯ ಚರ್ಮವನ್ನು ಹೊದ್ದು ರಸ್ತೆಯಲ್ಲಿ ಹೋಗುತ್ತಿದ್ದ ಒಬ್ಬ ಹುಡುಗನನ್ನು ಬೆಕ್ಕೆಂದು ಹಿಡಿದುತಂದರು. ಮರುದಿನ ಸ್ನೇಹಿತನು ಬಂದು ನೋಡಿ “ಬೆಕ್ಕು ನಾಲ್ಕು ಕಾಲಿನ ಪ್ರಾಣಿ, ಮನುಷ್ಯನಲ್ಲ ಎಂದೂ ನಿಮಗೆ ಗೊತ್ತಾಗಲಿಲ್ಲವೇ?” ಎಂದು ಕೇಳಿದನು. ಅವರು ‘ಹಾಗಾದರೆ ಅಂಥ ಪ್ರಾಣಿಯನ್ನೇ ಹುಡುಕಿಕೊಂಡು ಬರುತ್ತೇವೆ’ ಎಂದು ಹುಡುಗನನ್ನು ಕಟ್ಟಿನಿಂದ ಬಿಟ್ಟು ಕಳುಹಿಸಿದರು.

ಒಂದು ಮಠದಲ್ಲಿ ಮುಗ್ಧರ ಮುಖ್ಯಸ್ಥನೊಬ್ಬನಿದ್ದನು. ಕೆರೆ ಕಟ್ಟಿಸಿದರೆ ತುಂಬಾ ಪುಣ್ಯ ಬರುತ್ತದೆಂದು ಧರ್ಮಶಾಸ್ತ್ರವನ್ನು ಕೇಳಿ ತನ್ನ ಮಠದ ಹತ್ತಿರ ಒಂದು ಕೆರೆಯನ್ನು ಕಟ್ಟಿಸಿದನು. ಒಂದು ದಿನ ಕೆರೆ ನೋಡುವುದಕ್ಕೆ ಹೋಗಿದ್ದಾಗ ಅಲ್ಲಿ ಮಣ್ಣು ಕೆಳೆದಿತ್ತು! ಇನ್ನೊಂದು ದಿನ ಇನ್ನೊಂದು ಕಡೆ ಕೆಳೆದಿತ್ತು. ಇದು ಯಾರಿರಬಹುದು ಎಂದು ಅವನು ಹಗಲೆಲ್ಲಾ ಕಾದು ನೋಡಲು, ಆಕಾಶದಿಂದ ಒಂದು ಗೂಳಿಯು ಇಳಿದುಬಂದು ಕೊಂಬುಗಳಿಂದ ಕೆಳೆಯುತ್ತಿದ್ದದ್ದು ಕಂಡುಬಂತು. ‘ಇದು ಸ್ವರ್ಗಲೋಕದ ಗೂಳಿ; ಇದರೊಡನೆ ಸ್ವರ್ಗಕ್ಕೇಕೆ ಹೋಗಬಾರದು?’ ಎಂದುಕೊಂಡು ಅವನು ಅದರ ಬಾಲವನ್ನು ಹಿಡಿದುಕೊಂಡನು. ಅದು ಅವನೊಡನೆ ಹಾರಿ ಒಂದು ಕ್ಷಣದಲ್ಲಿ ಕೈಲಾಸಕ್ಕೆ ಹೋಯಿತು. ಅಲ್ಲಿ ಅವನು ಯಥೇಚ್ಛವಾಗಿ ತಿಂದು ಕುಡಿದು, ಕೆಲವು ದಿನಗಳಾದಮೇಲೆ ತನ್ನವರನ್ನು ನೋಡಬೇಕೆನ್ನಿಸಲು ಆ ಗೂಳಿಯ ಬಾಲವನ್ನು ಹಿಡಿದುಕೊಂಡು ಭೂಲೋಕಕ್ಕೆ ಬಂದನು. ಅವರು ಅವನ ವೃತ್ತಾಂತವನ್ನು ತಿಳಿದು ‘ನಮ್ಮನ್ನೂ ಕರೆದುಕೊಂಡು ಹೋಗಿ ದೇವಲೋಕದ ಮೋದಕಗಳನ್ನು ಕೊಡಿಸು!’ ಎಂದು ಬೇಡಿಕೊಂಡರು. ಅವನು ಆಗಲೆಂದು ಗೂಳಿಯ ಬಾಲವನ್ನು ಹಿಡಿದುಕೊಂಡನು. ಒಬ್ಬನು ಅವನ ಕಾಲುಗಳನ್ನು ಹಿಡಿದುಕೊಂಡನು. ಮೂರನೆಯವನು ಎರಡನೆಯವನ ಕಾಲುಗಳನ್ನು ಹಿಡಿದುಕೊಂಡನು. ಹೀಗೆ ಸರಪಣಿಯಾಗಿ ಅವರು ಆಕಾಶದಲ್ಲಿ ಹೋಗುತ್ತಿರಲು, ಅವರಲ್ಲಿ ಒಬ್ಬನು ಮುಖ್ಯಸ್ಥನನ್ನು ‘ನೀನು ತಿಂದ ಆ ಮೋದಕಗಳು ಎಷ್ಟೆಷ್ಟು ದಪ್ಪ ಇರುತ್ತಿದ್ದವು? ಎಂದು ಕೇಳಿದನು. ತನ್ನ ಎರಡೂ ಹಸ್ತಗಳಿಂದಲೂ ಇಷ್ಟಿಷ್ಟು ದಪ್ಪ!’ ಎಂದು ತೋರಿಸಲು ಅವನು ಬಾಲಹಿಡಿದಿದ್ದ ತನ್ನ ಕೈಗಳನ್ನು ಬಿಟ್ಟನು. ಕೂಡಲೆ ಎಲ್ಲರೂ ಬಿದ್ದು ಸತ್ತುಹೋದರು.

ಇದರಂತೆಯೇ ಒಬ್ಬ ದಡ್ಡನು ದಾರಿತಪ್ಪಿ ಯಾರನ್ನೋ ದಾರಿ ಕೇಳಲು ಅವರು ದೂರದಲ್ಲಿ ಒಂದು ಮರವನ್ನು ತೋರಿಸಿ, ‘ಅಗೋ ಆ ಮರದ ಮೇಲೆ ಹೋಗು, ದಾರಿ ಸಿಕ್ಕುತ್ತದೆ!’ ಎಂದರು. ಅವನು ಅದನ್ನು ಅಕ್ಷರಾರ್ಥಮಾಡಿ ಮರದಮೇಲೆ ಹತ್ತಿ ಕೊಂಬೆಯಿಂದ ಜೋತುಬಿದ್ದನು; ಕೆಳಗೆ ಹೊಳೆ; ಆದ್ದರಿಂದ ಹಾಗೆಯೇ ಇರಲು ಅಲ್ಲಿಗೆ ಒಬ್ಬನು ಆನೆಯನ್ನು ತೊಳೆಯುವುದಕ್ಕೆ ತಂದನು; ಅವನನ್ನು ನೋಡಿ ‘ಅಯ್ಯಾಮಹಾತ್ಮಾ! ನನ್ನನ್ನು ಇಳಿಸಿಕೋ!’ ಎಂದು ಕೇಳಿಕೊಂಡನು. ಅವನು ಎರಡು ಕೈಗಳನ್ನೂ ಎತ್ತಿ ಅವನನ್ನು ಹಿಡಿದುಕೊಳ್ಳಲು ಅಷ್ಟರಲ್ಲಿಯೇ ಆನೆ ಮುಂದಕ್ಕೆ ಹೋಗಿಬಿಟ್ಟಿತು; ಈ ಸ್ಥಿತಿಯಲ್ಲಿ ಜನರ ಗಮನವನ್ನು ತಮ್ಮ ಕಡೆಗೆ ಸೆಳೆಯಲೋಸುಗ ಅವನು ಮಾವುತನನ್ನು ‘ನಿನಗೇನಾದರೂ ಹಾಡುವುದಕ್ಕೆ ಬರುತ್ತಿದ್ದರೆ ಗಟ್ಟಿಯಾಗಿ ಹಾಡು! ಯಾರಾದರೂ ಕೇಳಿ ಬರಲಿ! ಎಂದನು. ಅವನು ಹಾಡಿದ ಹಾಡನ್ನು ಮೆಚ್ಚಿ ದಡ್ಡನು ಚಪ್ಪಾಳೆ ತಟ್ಟುವುದಕ್ಕೆಂದು ಕೊಂಬೆ ಹಿಡಿದಿದ್ದ ಕೈಗಳನ್ನು ಬಿಟ್ಟನು. ಕೂಡಲೆ ಇಬ್ಬರೂ ಹೊಳೆಗೆ ಬಿದ್ದು ಕೊಚ್ಚಿ ಹೋದರು.*

ಈ ಕಥೆಗಳನ್ನು ಕೇಳಿ ನರವಾಹನದತ್ತನು ನಿದ್ರೆಹೋದನು.

೧೦. ಮಾರನೆಯ ದಿನ ರಾತ್ರಿ ಗೋಮುಖನು ನರವಾಹನದತ್ತನಿಗೆ ಹೊತ್ತುಹೋಗಲೆಂದು ಈ ಕಥೆಯನ್ನು ಹೇಳಿದನು:-

ಧಾರೇಶ್ವರದಲ್ಲಿ ಒಬ್ಬ ಮಹಾಮುನಿ ಇದ್ದನು. ಅವನು ಒಂದು ದಿನ ತನ್ನ ಶಿಷ್ಯರನ್ನು ನೋಡಿ ‘ನಿಮ್ಮಲ್ಲಿ ಯಾರಾದರೂ ಅಪರೂಪವಾದದ್ದನ್ನು ಕಂಡಿದ್ದರೆ ಅಥವಾ ಕೇಳಿದ್ದರೆ ಅದನ್ನು ಹೇಳಿ!’ ಎಂದನು. ಒಬ್ಬ ಶಿಷ್ಯನು ಇದನ್ನು ಹೇಳಿದನು.


### ಕಶ್ಮೀರ ಪಾಟಲೀಪುತ್ರಗಳ ಪರಿವ್ರಾಜಕರ ಕಥೆ


ಕಶ್ಮೀರದಲ್ಲಿ ವಿದ್ಯಾಭಿಮಾನಿಯಾದ ಒಬ್ಬ ಪರಿವ್ರಾಜಕನಿದ್ದನು. ಅವನು ವಾದದಲ್ಲಿ ಎಲ್ಲರನ್ನೂ ಜಯಿಸಿ ಬರುತ್ತೇನೆಂದು ಪಾಟಲೀಪುತ್ರಕ್ಕೆ ಹೊರಟು ದಾರಿಯಲ್ಲಿ ಒಂದು ಮರದ ಕೆಳಗೆ ಕುಳಿತಿದ್ದನು. ಅಲ್ಲಿಗೆ ದಂಡಕಮಂಡಲುಗಳನ್ನು ಹಿಡಿದು ಒಬ್ಬ ಧಾರ್ಮಿಕನು ಬಂದನು. ಅವನು ವಿದ್ಯಾಕ್ಷೇತ್ರವಾದ ಪಾಟಲೀಪುತ್ರದಿಂದ ಬರುತ್ತಿದ್ದನೆಂದೂ ವಾದದಲ್ಲಿ ಪಂಡಿತರನ್ನು ಜಯಿಸುವುದಕ್ಕೆ ಕಶ್ಮೀರಕ್ಕೆ ಹೋಗುತ್ತಿದ್ದನೆಂದೂ ಹೇಳಿದನು. ಪರಿಪ್ರಾಜಕನು ಇಲ್ಲಿ ಒಬ್ಬ ಪಾಟಲೀಪುತ್ರದವನನ್ನು ಜಯಿಸದಿದ್ದರೆ ಅಲ್ಲಿಗೆ ಹೋಗಿ ನಾನು ಅನೇಕರನ್ನು ಜಯಿಸುವುದು ನಿಜವೇ?’ ಎಂದುಕೊಂಡು ‘ಅಯ್ಯಾ ಧಾರ್ಮಿಕ! ಇದೇನು ನೀನು ಮಾಡುತ್ತಿರುವುದು? ಮುಮುಕ್ಷುತ್ವಕ್ಕೂ ವಾದವ್ಯಸನಕ್ಕೂ ಏನು ಸಂಬಂಧ? ಕಲ್ಲಿನ ದೋಣಿಯಿಂದ ಮಹಾಸಾಗರವನ್ನು ದಾಟುವುದಕ್ಕಾದೀತೇ? ಮುಮುಕ್ಷುವು ಶಮದಮಗಳನ್ನು ಕೈಕೊಳ್ಳಬೇಕು!’ ಎಂದನು. ಅದನ್ನು ಕೇಳಿ ಧಾರ್ಮಿಕನು ಸಂತೋಷಪಟ್ಟು ‘ನೀನು ನನಗೆ ಗುರು!’ ಎಂದು ಅವನಿಗೆ ನಮಸ್ಕರಿಸಿ ಬಂದ ದಾರಿಹಿಡಿದು ಹೋದನು. ಪರಿವ್ರಾಜಕನು ನಗುತ್ತಾ ಮರದ ಬುಡದಲ್ಲಿಯೇ ಕುಳಿತಿರಲು ಯಕ್ಷಯಕ್ಷಿಣಿಯರ ಮಾತು ಕೇಳಿಬಂತು. ಯಕ್ಷನು ಹೂವಿನ ಸರದಿಂದ ಹೆಂಡತಿಗೆ ಒಂದು ಏಟು ಹಾಕಲು ಅವಳು ಜೀವಹೋದಂತೆ ನಟಿಸಿದಳು. ಸುತ್ತಲೂ ಇದ್ದವರೆಲ್ಲರೂ ಅಳುತ್ತಿದ್ದರು; ಸ್ವಲ್ಪ ಹೊತ್ತಾದಮೇಲೆ ಅವಳು ಜೀವಬಂದಂತೆ ಕಣ್ಣುಬಿಟ್ಟಳು. ಯಕ್ಷನು ‘ನೀನು ಏನನ್ನು ನೋಡಿದೆ?’ ಎಂದು ಕೇಳಲು ಅವಳು ನನ್ನನ್ನು ಒಬ್ಬ ಕಪ್ಪನೆಯ ವ್ಯಕ್ತಿಯು ಯಮಲೋಕಕ್ಕೆ ಕರೆದುಕೊಂಡು ಹೋದನು. ಅವನು ಎತ್ತರವಾಗಿದ್ದನು. ತಲೆಯ ಕೂದಲು ಗುಂಗುರುಗುಂಗುರಾಗಿತ್ತು. ಕಣ್ಣು ಕೆಂಡದಂತಿತ್ತು; ಕೈಯಲ್ಲಿ ಪಾಶವಿತ್ತು; ಆದರೆ ಅಲ್ಲಿದ್ದ ಅಧಿಕಾರಿಗಳು ನನ್ನನ್ನು ಬಿಡಿಸಿ ಕಳುಹಿಸಿದರು’ ಎಂದಳು. ಯಕ್ಷನು ನಗುತ್ತ ‘ಹೂಮಾಲೆಯಿಂದ ಹೊಡೆದರೆ ಸಾಯೋಣವೆಂದರೇನು? ಯಮಲೋಕಕ್ಕೆ ಹೋಗಿ ಹಿಂತಿರುಗಿ ಬರೋಣವೆಂದರೇನು? ಅಯ್ಯೋ ಮೂಢೆ! ಪಾಟಲೀಪುತ್ರದ ಹೆಂಗಸು ಆಡಿದಂತೆ ಆಡುತ್ತಿದ್ದೀಯಲ್ಲಾ! ಆ ಊರಿನಲ್ಲಿ ಸಿಂಹಾಕ್ಷನೆಂಬ ರಾಜನಿದ್ದಾನೆ. ಅವನು ಒಂದು ಸಾರಿ ಶುಕ್ಲಪಕ್ಷದ ತ್ರಯೋದಶಿಯ ದಿವಸ ಆ ಊರಿನ ಅಧಿದೇವತೆಯಾದ ಸರಸ್ವತಿಯ ದರ್ಶನಕ್ಕೆಂದು ಹೆಂಡತಿಯರೊಡನೆಯೂ ಮಂತ್ರಿ ಪುರೋಹಿತರೊಡನೆಯೂ ಬರುತ್ತಿದ್ದನು. ಅವನು ಹೋಗುತ್ತಿದ್ದ ದಾರಿಯಲ್ಲಿ ಕುಂಟರೂ ಕುರುಡರೂ ರೋಗಿಗಳೂ ‘ದೀನರಿಗೆ ದಾನಮಾಡಿ; ರೋಗಿಗಳಿಗೆ ಔಷಧ ಕೊಡಿಸಿ; ಅಸಾರವಾದ ಈ ಸಂಸಾರದಲ್ಲಿ ದೀನರಿಗೆ ತೋರಿದ ದಯೆಯೇ ಸಾರ; ಹೊಟ್ಟೆ ತುಂಬಿದವನಿಗೆ ಕೊಟ್ಟೇನು ಪ್ರಯೋಜನ?’ ಎಂದು ಬೇಡಿಕೊಂಡರು. ಅದನ್ನು ಕೇಳಿ ಮರುಕಗೊಂಡು ಹೆಂಗಸರು ತಮ್ಮ ಗಂಡಂದಿರ ಅನುಮತಿ ಪಡೆದು ಆ ರೋಗಿಗಳನ್ನು ತಮ್ಮ ಮನೆಗೆ ಕರೆದುಕೊಂಡು ಹೋಗಿ ಉಪಚರಿಸುತ್ತ ಬಂದರು. ಗಂಡಂದಿರಿಂದ ಔಷಧ ತರಿಸಿಕೊಟ್ಟರು. ಹೀಗೆ ಅವರನ್ನು ಎಡೆಬಿಡದೆ ಇರುತ್ತಿದ್ದದ್ದರಿಂದ ಅವರಲ್ಲಿ ತನ್ಮಯರಾದರು. ಇವರು ರೋಗಿಗಳು ಗಂಡಂದಿರು ಬೇರೆ ಇದ್ದಾರೆ ಎಂಬುದೇ ಮರೆತು ಅವರೊಡನೆ ಬೆರೆತರು. ಅವರ ಮೈಮೇಲೆ ದಂತಕ್ಷತ ನಖಕ್ಷತಗಳನ್ನು ನೋಡಿ ರಾಜನು ಹೆಂಡತಿಯನ್ನು ಕರೆದು ನಯಭಯಗಳಿಂದ ಕೇಳಲು ಅವಳು ‘ಇದು ಹೇಳತಕ್ಕದ್ದಲ್ಲ; ಆದರೂ ಆಶ್ಚರ್ಯಕರವಾದ್ದರಿಂದ ಹೇಳುತ್ತೇನೆ; ಈ ಚಿತ್ರಪಟದಲ್ಲಿರುವ ಗದಾಧರನು ರಾತ್ರಿ ನನ್ನಲ್ಲಿಗೆ ಬಂದು ಬೆಳಗಾದ ಕೂಡಲೇ ಚಿತ್ರದಲ್ಲಿಯೇ ಸೇರಿಹೋಗುತ್ತಾನೆ’ ಎಂದು ಹೇಳಿದಳು. ರಾಜನು ಅದನ್ನು ವಿಷ್ಣುಮಾಯೆಯೆಂದುಕೊಂಡನು. ಮಂತ್ರಿಗಳೂ ಮೊದಲಾದವರೂ ಹಾಗೆಯೇ ಭಾವಿಸಿ ಮೋಸಹೋದರು. ನಾನೇನು ಅಂಥ ಪೆದ್ದನೆಂದು ಮಾಡಿಕೊಂಡೆಯೋ?’ ಎಂದು ತಿರಸ್ಕರಿಸಿದನು. ಇದನ್ನು ಕೇಳಿದ ಪರಿವ್ರಾಜಕನು ಯಕ್ಷನಿಗೆ ಕೈಮುಗಿದು ‘ಸ್ವಾಮೀ! ನಾನು ಶರಣಾಗತನಾಗಿ ನಿನ್ನ ಆಶ್ರಮಕ್ಕೆ ಬಂದವನು. ನಿನ್ನ ಮಾತನ್ನು ಕೇಳಿದ್ದಕ್ಕೆ ಕ್ಷಮೆ ಇರಲಿ!’ ಎಂದು ಪ್ರಾರ್ಥಿಸಿದನು. ಯಕ್ಷನು ಅವನ ಸತ್ಯಕ್ಕೆ ಮೆಚ್ಚಿ ‘ನಿನಗೆ ಏನು ವರ ಬೇಕು?’ ಎಂದು ಕೇಳಿದನು. ಪರಿವ್ರಾಜಕನು ‘ನಿನ್ನ ಈ ಹೆಂಡತಿಯ ಮೇಲೆ ನೀನು ಕೋಪಿಸಿಕೊಳ್ಳದಿದ್ದರೆ ಸಾಕು; ಅದೇ ವರ!’ ಎಂದನು. ಯಕ್ಷನು ‘ನನಗೆ ಇನ್ನೂ ಸಂತೋಷವಾಯಿತು; ಆ ವರವನ್ನು ಕೊಟ್ಟಿದ್ದೇನೆ; ಇನ್ನೊಂದನ್ನು ಕೇಳು!’ ಎಂದನು. ಪರಿವ್ರಾಜಕನು ‘ಹಾಗಾದರೆ ಇಂದಿನಿಂದ ನೀವು ನನ್ನನ್ನು ನಿಮ್ಮ ಮಗನೆಂದು ತಿಳಿಯಬೇಕು!’ ಎಂದನು. ಆಗ ಅವರು ಪ್ರತ್ಯಕ್ಷರಾಗಿ ‘ಆಗಲಿ! ಇಂದಿನಿಂದ ನಿನಗೆ ಯಾವ ಕಷ್ಟವೂ ಬರದಿರಲಿ; ವಾದ ಜಗಳ ಜೂಜು ಎಲ್ಲದರಲ್ಲೂ ಗೆಲುವನ್ನು ಪಡೆ!’ ಎಂದು ಮಾಯವಾದರು. ಅಂದಿನ ರಾತ್ರಿಯನ್ನು ಅಲ್ಲಿ ಕಳೆದು ಮರುದಿನ ಪಾಟಲೀಪುತ್ರಕ್ಕೆ ಬಂದು ಸಿಂಹಾಕ್ಷರಾಜನನ್ನು ಕಂಡು ಅವನ ಆಸ್ಥಾನ ಪಂಡಿತರೊಡನೆ ವಾದಮಾಡಿ ಜಯಿಸಿದನು. ಆಮೇಲೆ ‘ಚಿತ್ರಪಟದಲ್ಲಿರುವ ಗದಾಧರನು ರಾತ್ರಿ ಹೊರಕ್ಕೆ ಬಂದು ಹಲ್ಲುಗಳಿಂದಲೂ ಉಗುರುಗಳಿಂದಲೂ ಗಾಯಮಾಡಿ ಆ ಚಿತ್ರಪಟದಲ್ಲಿಯೇ ಅಡಗುತ್ತಾನೆ! - ಎಂದರೇನು? ಈ ಒಗಟನ್ನು ಬಿಡಿಸಿ!’ ಎಂದು ಅವರ ಮೇಲೆ ಪ್ರತಿವಾದವನ್ನು ಹೂಡಿದನು. ಅವರಿಗೆ ಗೊತ್ತಾಗದೆ ಒಬ್ಬರ ಮುಖ ಒಬ್ಬರು ನೋಡಿಕೊಂಡರು. ಆಮೇಲೆ ಸಂಗತಿಯೆಲ್ಲವನ್ನೂ ರಾಜನಿಗೆ ತಿಳಿಸಲು, ಅವನು ಸಂತೋಷಪಟ್ಟು ಅರ್ಧರಾಜ್ಯ ಕೊಡಲು ಬಂದನು. ಪರಿವ್ರಾಜಕನು ತಮ್ಮೂರಿನ ಅಭಿಮಾನದಿಂದ ಅದನ್ನು ತೆಗೆದುಕೊಳ್ಳಲಿಲ್ಲ. ಆದ್ದರಿಂದ ರಾಜನು ಯಥೇಚ್ಛವಾದ ರತ್ನಗಳನ್ನು ಕೊಟ್ಟನು. ಅದನ್ನು ತೆಗೆದುಕೊಂಡು ಅವನು ಕಶ್ಮೀರಕ್ಕೆ ಬಂದು ಸುಖವಾಗಿದ್ದನು. ಇದನ್ನು ನಾನು ಅವನಿಂದಲೇ ಕೇಳಿದೆ.

ಈ ಕಥೆಯನ್ನು ಹೇಳಿ ಗೋಮುಖನು ‘ಹೀಗೆ ದುಷ್ಟ ಹೆಂಗಸರ ನಡತೆ ಚಿತ್ರವಿಚಿತ್ರವಾಗಿರುತ್ತದೆ!’ ಎಂದು ಏಕಾದಶಮಾರಿಕೆಯ ಕಥೆಯನ್ನು ಹೇಳಿದನು.: -


### ಏಕಾದಶಮಾರಿಕೆಯ ಕಥೆ


ಮಾಲವದಲ್ಲಿ ಒಬ್ಬನಿಗೆ ಎರಡು ಗಂಡುಮಕ್ಕಳಾದಮೇಲೆ ಒಂದು ಹೆಣ್ಣು ಹುಟ್ಟಿತು. ಅದು ಹುಟ್ಟುತ್ತಿದ್ದಹಾಗೆಯೇ ತಾಯಿ ಸತ್ತಳು; ಇನ್ನು ಸ್ವಲ್ಪ ದಿನದಲ್ಲಿ ಅಣ್ಣಂದಿರಿಬ್ಬರೂ ಒಬ್ಬೊಬ್ಬರಾಗಿ ಸತ್ತರು. ಆದ್ದರಿಂದ ಅವಳಿಗೆ ‘ತ್ರಿಮಾರಿಕೆ’ (ಮೂರು ಜನರನ್ನು ಕೊಂದವಳು) ಎಂದು ಅಡ್ಡಹೆಸರಾಯಿತು. ಅವಳಿಗೆ ವಯಸ್ಸು ಬಂದಮೇಲೆ ಮದುವೆಯಾಯಿತು. ಸ್ವಲ್ಪಕಾಲದಲ್ಲಿ ಗಂಡ ಸತ್ತನು. ಎರಡನೆಯ ಸಾರಿ ಮದುವೆಮಾಡಿಕೊಂಡಳು; ಅವನೂ ಸತ್ತುಹೋದ; ಹೀಗೆ ಹತ್ತುಜನ ಗಂಡಂದಿರು ಸಾಯಲು ಅವಳಿಗೆ ‘ದಶಮಾರಿಕೆ’ ಎಂದು ಅಡ್ಡಹೆಸರಾಯಿತು. ಇನ್ನು ಮದುವೆ ಸಾಕೆಂದು ಅವಳನ್ನು ತಂದೆಯು ತನ್ನ ಮನೆಯಲ್ಲಿಯೇ ಇರಿಸಿಕೊಂಡನು. ಒಂದುದಿನ ಅವನ ಮನೆಗೆ ಒಬ್ಬ ಸುಂದರನಾದ ಪ್ರಯಾಣಿಕನು ಬಂದು ಇಳಿದುಕೊಂಡನು. ಅವನನ್ನು ನೋಡಿ ಅವಳಿಗೆ ಮತ್ತೆ ಮದುವೆಯಾಗೋಣವೆನ್ನಿಸಿತು. ಅವನಿಗೂ ಮನಸ್ಸಾಯಿತು. ತಂದೆ ‘ನೀನಾಗಲೇ ಹತ್ತು ಜನ ಗಂಡಂದಿರನ್ನು ಕಳೆದುಕೊಂಡಿದ್ದೀಯೆ; ಇವನೂ ಸತ್ತರೆ ಹನ್ನೊಂದು ಆಗುತ್ತದೆ; ಶುದ್ಧ ನಾಚಿಕೆಗೇಡು!’ ಎಂದನು. ಆ ಮಾತನ್ನು ಕೇಳಿದ ಪಾಂಥನು ‘ನಾನು ಸಾಯುವುದಿಲ್ಲ; ನನಗೂ ಹತ್ತು ಜನ ಹೆಂಡಂದಿರು ಸತ್ತಿದ್ದಾರೆ. ನಾವಿಬ್ಬರೂ ಸರಿಯಾಗಿದ್ದೇವೆ!’ ಎಂದನು. ಮದುವೆಯಾಯಿತು; ಸ್ವಲ್ಪಕಾಲ ಸಂಸಾರಮಾಡಿ ಅವನು ಶೀತಜ್ವರದಿಂದ ತೀರಿಹೋದನು. ಆಮೇಲೆ ಅವಳು ಗಂಗಾತೀರಕ್ಕೆ ಹೋಗಿ ಸಂನ್ಯಾಸಿನಿಯಾದಳು.


### ಒಂದು ಎತ್ತಿನಿಂದ ಸಾಹುಕಾರನಾದವನ ಕಥೆ


ಒಬ್ಬ ಮನುಷ್ಯನ ಹತ್ತಿರ ಒಂದು ಎತ್ತು ಇತ್ತು. ಅವನ ಆಸ್ತಿಯೆಲ್ಲಾ ಅದೊಂದೇ; ಆದ್ದರಿಂದ ಎಷ್ಟೇಕಷ್ಟಬಂದರೂ ಅದನ್ನು ಮಾರಲೊಲ್ಲನು! ಉಪವಾಸವಾದರೂ ಇರುತ್ತಿದ್ದನು. ಆದ್ದರಿಂದ ಅವನು ವಿಂಧ್ಯವಾಸಿನಿಯಲ್ಲಿಗೆ ಹೋಗಿ ಅನ್ನ ನೀರು ಬಿಟ್ಟು ತಪಸ್ಸುಮಾಡಿದನು. ಅವಳು ‘ನಿನ್ನ ಎತ್ತನ್ನು ಮಾರು; ಸುಖವಾಗಿರುತ್ತೀಯೆ!’ ಎಂದು ಹೇಳಿಕಳುಹಿಸಿದಳು. ಆದರೆ ಅದನ್ನು ಮಾರಿದರೆ ಬರಿಗೈ ಆಗುತ್ತದೆಂದು ಅವನು ಮಾರದೆಯೇ ಇದ್ದನು. ಆಗ ವಿವೇಕಿಯಾದ ಒಬ್ಬ ಸ್ನೇಹಿತನು ‘ಅಯ್ಯೋ ದಡ್ಡ! ದೇವಿ ಹೇಳಿದಮೇಲೆ ಅದನ್ನು ಮಾರು! ಇನ್ನೊಂದು ಬರುತ್ತದೆ!’ ಎಂದು ಹೇಳಿಕೊಟ್ಟನು. ಅದರಂತೆ ಅವನು ಒಂದು ಎತ್ತು ಮಾರಿದರೆ ಇನ್ನೊಂದು ಬರುತ್ತಿತ್ತು. ಅವುಗಳನ್ನು ಹೀಗೆ ಒಂದಾದಮೇಲೆ ಇನ್ನೊಂದರಂತೆ ಮಾರಿಕೊಂಡು ಅವನು ಸುಖವಾಗಿದ್ದನು. ವಿಧಿಯು ಪ್ರತಿಯೊಬ್ಬನಿಗೂ ಅವನವನ ಸತ್ತ್ವಕ್ಕೆ ಅನುಗುಣವಾಗಿ ಫಲಕೊಡುತ್ತದೆ; ಸತ್ತ್ವವಿಲ್ಲದವನಿಗೆ ಸಂಪತ್ತಿಲ್ಲ.


### ಧೂರ್ತನು ಮಹಾಮಂತ್ರಿಯಾದ ಕಥೆ


ದಕ್ಷಿಣಾಪಥದ ಒಂದು ಊರಿನಲ್ಲಿ ಒಬ್ಬ ಧೂರ್ತನಿದ್ದನು. ಪರವಂಚನೆಯೇ ಅವನ ಉದ್ಯೋಗ; ಆದರೆ ಹಿರಿಯಾಸೆಯವನಾದ್ದರಿಂದ ಅವನು ಹೀಗೆ ಸುಮ್ಮನೆ ಹೊಟ್ಟೆಹೊರೆದುಕೊಂಡು ತೃಪ್ತನಾಗದೆ ತುಂಬ ಸಂಪಾದನೆಮಾಡಬೇಕೆಂದು ದೊಡ್ಡ ವರ್ತಕನ ವೇಷ ಹಾಕಿಕೊಂಡು ಅರಮನೆಗೆ ಹೋದನು. ಅವನ ವೇಷದಿಂದ ಮೋಸಹೋಗಿ ದೊರೆಯು ಬರಮಾಡಿಕೊಂಡನು. ಅವನು ರಾಜನೊಡನೆ ‘ಪ್ರಭು! ಪ್ರತಿನಿತ್ಯವೂ ತುಂಬಿದ ಸಭೆಯಲ್ಲಿ ಎಲ್ಲರ ಮುಂದೂ ಒಂದು ಕ್ಷಣ ನನ್ನೊಡನೆ ಏಕಾಂತದಲ್ಲಿ ಮಾತನಾಡು; ನಾನು ಐನೂರು ದೀನಾರಗಳನ್ನು ಕಾಣಿಕೆಯಾಗಿ ಅರ್ಪಿಸುತ್ತೇನೆ!’ ಎಂದನು. ರಾಜನು ಏಕಾಗಬಾರದೆಂದು ಒಪ್ಪಿಕೊಂಡನು; ಲೋಕವು ಅವನು ಮಹಾಮಂತ್ರಿಯಾದನೆಂದು ಭಾವಿಸಿತು. ಒಂದು ದಿನ ಆ ಧೂರ್ತನು ಒಬ್ಬ ನಿಯೋಗಿಯ ಮುಖವನ್ನು ಮತ್ತೆ ಮತ್ತೆ ನೋಡಿ ದೊರೆಯೊಡನೆ ಮಾತನಾಡಿದನು. ಹೊರಗೆ ಬಂದಮೇಲೆ ಆ ನಿಯೋಗಿಯು ಹಾಗೆ ನೋಡಿದ್ದಕ್ಕೆ ಕಾರಣವನ್ನು ಕೇಳಿದನು. ಧೂರ್ತನು ‘ನನ್ನ ದೇಶವನ್ನು ಇವನು ಅಪಹರಿಸಿಬಿಟ್ಟಿದ್ದಾನೆ!’ ಎಂದು ರಾಜನು ಹೇಳಿದನು; ಆದ್ದರಿಂದ ನಾನು ನಿನ್ನ ಮುಖ ನೋಡಿದೆ; ಅವನನ್ನು ಸಮಾಧಾನಮಾಡುತ್ತೇನೆ!’ ಎಂದನು. ನಿಯೋಗಿಯು ಅಷ್ಟಕ್ಕೇ ಹೆದರಿಕೊಂಡು ಅವನ ಮನೆಗೆ ಬಂದು ಒಂದು ಸಾವಿರ ಹೊನ್ನನ್ನು ಕೊಟ್ಟನು. ಮತ್ತೊಂದು ದಿನ ಹಾಗೆಯೇ ರಾಜನೊಡನೆ ಮಾತನಾಡಿ ಅವನು ‘ಎಲ್ಲವನ್ನೂ ಸರಿಮಾಡಿದೆ. ಧೈರ್ಯವಾಗಿರು’ ಎಂದು ನಿಯೋಗಿಗೆ ಹೇಳಿದನು. ಹೀಗೆ ಅವನು ಕ್ರಮವಾಗಿ ಎಲ್ಲಾ ನಿಯೋಗಿಗಳಿಂದಲೂ ರಾಜರಿಂದಲೂ ರಾಜಪುತ್ರರಿಂದಲೂ ಸೇವಕರಿಂದಲೂ ಸಂಪಾದನೆ ಮಾಡಿದನು. ಒಂದು ದಿನ ರಾಜನನ್ನು ಕಂಡು ‘ಪ್ರಭೂ! ನಿತ್ಯವೂ ನಿನಗೆ ಐನೂರು ದೀನಾರಗಳನ್ನು ಕೊಟ್ಟೂ, ನಿನ್ನ ದಯೆಯಿಂದ ಐದು ಕೋಟಿ ಹೊನ್ನನ್ನು ಸಂಪಾದಿಸಿದೆ! ಇದನ್ನು ಒಪ್ಪಿಸಿಕೊಳ್ಳಬೇಕು; ಇಲ್ಲಿ ನನ್ನದೇನಿದೆ!’ ಎಂದನು. ರಾಜನು ಬಲವಂತವಾಗಿ ಅದರಲ್ಲಿ ಅರ್ಧವನ್ನು ತೆಗೆದುಕೊಂಡು ಸಂತೋಷಪಟ್ಟು ಅವನನ್ನು ಮಹಾಮಂತ್ರಿಯಾಗಿ ಮಾಡಿದನು. ಆಮೇಲೆ ಅವನು ಯಥೇಚ್ಛವಾಗಿ ಇತರರಿಗೆ ಕೊಟ್ಟು ತಾನೂ ಸುಖಪಟ್ಟನು. ಹೀಗೆ ಬುದ್ಧಿವಂತರು ಹೆಚ್ಚುಪಾಪಕ್ಕೆ ಹೋಗದೆ ಸಂಪಾದನೆಮಾಡುತ್ತಾರೆ. ಬಾವಿತೋಡುವವನು ಬಾವಿಯಲ್ಲಿ ಮೈಗೆ ಮೆತ್ತಿದ ಮಣ್ಣನ್ನು ಬಾವಿಯ ನೀರಿನಿಂದಲೇ ತೊಳೆದುಕೊಂಡು ಬಿಡುವಂತೆ ದೋಷವನ್ನು ಫಲದಿಂದ ನಿವಾರಿಸಿಕೊಳ್ಳುತ್ತಾರೆ.


### ಹೇಮಪ್ರಭಾ ಲಕ್ಷ್ಮೀಸೇನರ ಕಥೆ


ರತ್ನಾಕರ ನಗರದಲ್ಲಿ ಬುದ್ಧಿಪ್ರಭನೆಂಬ ರಾಜನಿದ್ದನು. ಅವನಿಗೆ ಹೇಮಪ್ರಭೆ ಎಂಬ ಲೋಕೈಕ ಸುಂದರಿಯಾದ ಮಗಳಿದ್ದಳು. ಅವಳು ಶಾಪದಿಂದ ಮನುಷ್ಯಳಾಗಿ ಹುಟ್ಟಿದ ವಿದ್ಯಾಧರಿ; ಆ ಸಂಸ್ಕಾರದಿಂದ ಮೂರುಹೊತ್ತೂ ಉಯ್ಯಾಲೆಯಾಡುತ್ತಿದ್ದಳು; ಬಿದ್ದಾಳೆಂದು ಹೆದರಿ ಯಾರು ಎಷ್ಟು ಹೇಳಿದರೂ ಕೇಳದಿರಲು ತಂದೆಯು ಕೋಪಿಸಿಕೊಂಡು ಒಂದು ಏಟು ಕೊಟ್ಟನು.. ಅಷ್ಟಕ್ಕೇ ಅವಳು ಮುನಿಸಿಕೊಂಡು, ವನವಿಹಾರದ ನೆವದಿಂದ ಕಾಡಿಗೆ ಹೋಗಿ ಎಲ್ಲರನ್ನೂ ಮರೆಸಿ ಅಲ್ಲಿಯೇ ನಿಂತುಬಿಟ್ಟಳು. ಹಣ್ನುಹಂಪಲೇ ಅವಳ ಆಹಾರವಾಗಿತ್ತು. ಒಂದು ದಿನ ರಾಜನು ಕಾಡಿಗೆ ಬೇಟೆಯಾಡುವುದಕ್ಕೆ ಹೋಗಿ ತಪಸ್ವಿನಿಯಾಗಿದ್ದ ಅವಳನ್ನು ಕಂಡನು. ಇಬ್ಬರಿಗೂ ತುಂಬ ದುಃಖವಾಯಿತು. ರಾಜನು ಅವಳಿಗೆ ಸಮಾಧಾನ ಹೇಳಿ ‘ನಿಮ್ಮ ತಾಯಿಯ ಹತ್ತಿರ ಹೋಗೋಣ ಬಾ!’ ಎಂದು ಕರೆದನು. ಅವಳು ‘ದೈವವು ನನಗೆ ಈ ದಾರಿ ತೋರಿಸಿದೆ. ತಪಸ್ಸು ಬಿಟ್ಟು ಮನೆಗೆ ಬರಲಾರೆ’ ಎಂದುಬಿಟ್ಟಳು. ರಾಜನು ಅಲ್ಲಿಯೇ ಅವಳಿಗೆ ಒಂದು ಮನೆ ಕಟ್ಟಿಸಿಕೊಟ್ಟು ನಿತ್ಯವೂ ಅರಮನೆಯಿಂದ ಮೃಷ್ಟಾನ್ನವನ್ನು ಕಳುಹಿಸಿಕೊಡುತ್ತಿದ್ದನು. ಅವಳು ಅದನ್ನು ಅತಿಥಿಗಳಿಗೆ ಕೊಟ್ಟು ತಾನು ಹಣ್ಣು ಹಂಪಲುಗಳನ್ನ ತಿಂದುಕೊಂಡೇ ಇದ್ದಳು. ಹೀಗಿರಲು ಒಂದು ದಿನ ಅಲ್ಲಿಗೆ ಒಬ್ಬ ಪರಿವ್ರಾಜಿಕೆಯು ಬಂದು ಅವಳ ವೃತ್ತಾಂತವನ್ನು ಕೇಳಲು ಹೇಮಪ್ರಭೆಯು ‘ನಾನು ನನ್ನ ತಂದೆಯ ಕಾಲೊತ್ತುತ್ತ ಸ್ವಲ್ಪ ನಿಲ್ಲಿಸಿದೆ; ತೂಕಡಿಸುತ್ತೀಯಾ, ಎಂದು ತಂದೆಯು ಆ ಕಾಲಿನಿಂದಲೇ ಒದೆದನು. ನನಗೆ ಸಿಟ್ಟುಬಂದು ಮನೆಬಿಟ್ಟು ಹೊರಟುಬಿಟ್ಟೆ’ ಎಂದಳು. ಅವರವರಿಗೆ ಸ್ನೇಹವಾಯಿತು. ಒಂದು ದಿನ ಹೇಮಪ್ರಭೆಯು ಅವಳಿಗೆ ‘ನಿನ್ನೆ ನನಗೆ ಒಂದು ಸ್ವಪ್ನವಾಯಿತು. ಅದರಲ್ಲಿ ನಾನು ಒಂದು ದೊಡ್ಡ ನದಿಯನ್ನು ದಾಟಿ, ಬಿಳಿಯ ಆನೆಯನ್ನು ಹತ್ತಿ ಪರ್ವತಕ್ಕೆ ಹೋದೆ. ಅಲ್ಲಿ ಈಶ್ವರನನ್ನು ನೋಡಿ ಅವನ ಹತ್ತಿರ ವೀಣೆ ಬಾರಿಸುತ್ತಿದ್ದೆ; ಅಲ್ಲಿ ಒಬ್ಬ ದಿವ್ಯಸುಂದರನಾದ ಪುರುಷನನ್ನು ನೋಡಿ ನಿನ್ನೊಡನೆ ಆಕಾಶಕ್ಕೆ ನೆಗೆದೆ’ ಎಂದು ಹೇಳಿದಳು. ಸಖಿಯು ‘ನೀನು ಶಾಪದಿಂದ ಹೀಗೆ ಹುಟ್ಟಿರಬಹುದು. ನಿನಗೆ ಈಗ ಶಾಪವಿಮೋಚನೆಯಾಗುತ್ತದೆ’ ಎಂದು ಅರ್ಥ ಹೇಳಿದಳು. ಮರುದಿನ ಬೆಳಿಗ್ಗೆ ಅಲ್ಲಿಗೆ ಒಬ್ಬ ಅಶ್ವಾರೂಢನಾದ ರಾಜಪುತ್ರನು ಬಂದು ತಾಪಸವೇಷದಲ್ಲಿದ್ದ ಹೇಮಪ್ರಭೆಗೆ ನಮಸ್ಕರಿಸಿದನು. ಅವನು ಲಕ್ಷ್ಮೀಸೇನನೆಂಬ ರಾಜಪುತ್ರ. ಅವನನ್ನು ನೋಡಿದಕೂಡಲೆ ಅವಳು ಜಾತಿಸ್ಮರಳಾದಳು. ವಿದ್ಯೆಗಳು ಜ್ಞಾಪಕಕ್ಕೆ ಬಂದವು. ಅವರು ಗಂಡಹೆಂಡಿರಾಗಿದ್ದರೆಂಬುದು ನೆನಪಿಗೆ ಬಂತು. ಹಾಗೆಯೇ ಅವನ ಮಂತ್ರಿಯೂ ಅವಳ ಸಖಿಯೂ ಗಂಡಹೆಂಡಿರಾಗಿದ್ದರೆಂದೂ ತಿಳಿಯಿತು. ಅಷ್ಟರಲ್ಲಿ ಬುದ್ಧಿಪ್ರಭನು ಮಗಳನ್ನು ಹುಡುಕಿಕೊಂಡು ಬಂದನು. ಅವನಿಗೆ ತನ್ನ ಮಗಳು ವಿದ್ಯಾಧರಿ ಎಂದು ತಿಳಿಯಿತು. ಶಾಪಮುಕ್ತರೆಲ್ಲರೂ ವಿದ್ಯಾಧರಲೋಕಕ್ಕೆ ಹಾರಿಹೋಗಿ ಸುಖವಾಗಿದ್ದರು.

ಹೀಗೆ ನರವಾಹನದತ್ತನು ಹಲವು ದಿನಗಳನ್ನು ಕಳೆದನು. ಮದುವೆಯ ದಿನ ಬೆಳಿಗ್ಗೆ ಆಕಾಶದಿಂದ ವಿದ್ಯಾಧರರ ಗುಂಪೊಂದು ಇಳಿದುಬಂತು. ಸ್ಫಟಿಕಯಶನು ಮಗಳನ್ನು ಕರೆತಂದು, ವಿದ್ಯಾಬಲದಿಂದ ಬೇಕಾದ ವೈಭವಗಳನ್ನು ಸಿದ್ಧಪಡಿಸಿ ವಿವಾಹವನ್ನು ನೆರವೇರಿಸಿದನು. ಕಮಲದ ಮೇಲೆ ಸೂರ್ಯನ ಬೆಳಕು ಬಿದ್ದಂತಾಯಿತು.

ಶಕ್ತಿಯಶೋಲಂಬಕ ಮುಗಿಯಿತು ಶ್ರೀರಸ್ತು





## ೧೧. ವೇಲಾಲಂಬಕ


ನಮತಾಶೇಷವಿಘ್ನೌಘವಾರಣಂ ವಾರಣಾನನಂ

ಕಾರಣಂ ಸರ್ವಸಿದ್ಧೀನಾಂ ದುರಿತಾರ್ಣವವಾರಣಂ ॥

ನತವಾಹನದತ್ತನು ಒಂದು ದಿನ ಉದ್ಯಾನವನದಲ್ಲಿದ್ದಾಗ ದೇಶಾಂತರದಿಂದ ಇಬ್ಬರು ರಾಜಪುತ್ರರು ಬಂದು ಅವನನ್ನು ಕಂಡರು. ಒಬ್ಬನು ‘ನಾವು ವೈಶಾಖನಗರದ ರಾಜನ ಮಕ್ಕಳು; ರುಚಿರದೇವ ಪೋತಕ ಎಂಬುದು ನಮ್ಮ ಹೆಸರು; ನನ್ನ ಹತ್ತಿರ ಒಂದು ಆನೆಯಿದೆ; ಇವನ ಹತ್ತಿರ ಎರಡು ಕುದುರೆಗಳಿವೆ; ನನ್ನ ಆನೆಯು ವೇಗದಲ್ಲಿ ಮೇಲು ಎಂದು ನಾನೂ, ತನ್ನ ಕುದುರೆಗಳೇ ಮೇಲೆಂದು ಇವನೂ, ವಾದಿಸುತ್ತಿದ್ದೇವೆ; ನಾನು ಸೋತರೆ ನನ್ನ ಆನೆಯನ್ನು ಕೊಡಬೇಕೆಂದೂ, ಅವನು ಸೋತರೆ ಅವನ ಕುದುರೆಗಳನ್ನು ಕೊಡಬೇಕೆಂದೂ ಒಪ್ಪಿಕೊಂಡಿದ್ದೇವೆ; ನೀನು ನಮ್ಮ ಮನೆಗೆ ಬಂದು ಪರೀಕ್ಷೆ ನಡೆಸಬೇಕು!’ ಎಂದನು. ನರವಾಹನದತ್ತನು ಒಪ್ಪಿ ಅವರು ತಂದಿದ್ದ ರಥದಲ್ಲಿಯೇ ಅವರೊಡನೆ ಹೊರಟನು. ವೈಶಾಖನಗರಕ್ಕೆ ಹೋಗಿ ರುಚಿರದೇವನ ಮನೆಯಲ್ಲಿ ಉಳಿದುಕೊಂಡಿರುತ್ತ ನರವಾಹನದತ್ತನು ಅವನ ತಂಗಿಯಾದ ಜಯೇಂದ್ರಸೇನೆಯನ್ನು ನೋಡಿ ಮೋಹಿಸಿದನು. ಅವಳೂ ಅವನಲ್ಲಿ ಅನುರಕ್ತಳಾದಳು. ಮರುದಿನ ಪೋತಕನು ತನ್ನ ಕುದುರೆಗಳನ್ನು ಬಿಟ್ಟನು; ರುಚಿರದೇವನು ಆನೆಯನ್ನು ಬಿಟ್ಟನು; ಆನೆಯೇ ಮುಂದಾಯಿತು; ಆದ್ದರಿಂದ ರುಚಿರದೇವನು ಕುದುರೆಗಳನ್ನು ಗೆದ್ದನು. ಅದನ್ನು ನೋಡಿಕೊಂಡು ಮನೆಗೆ ಬರುತ್ತಿದ್ದ ಹಾಗೆಯೇ ವತ್ಸರಾಜನಿಂದ ಒಬ್ಬ ದೂತನು ಬಂದು “ದೊರೆಯು ನನ್ನನ್ನು ಕಳುಹಿಸಿದ್ದಾನೆ. ಉದ್ಯಾನವನಕ್ಕೆಂದು ಹೋದವನು ಹೇಳದೆ ಕೇಳದೆ ಇಷ್ಟುದೂರ ಹೋಗಿಬಿಡುತ್ತಾರೆಯೇ? ನಮಗೆ ಧೈರ್ಯದಲ್ಲಿ ಧೈರ್ಯವಿಲ್ಲ; ಆದ್ದರಿಂದ ಬಿಟ್ಟದ್ದನ್ನು ಬಿಟ್ಟು ಶೀಘ್ರವಾಗಿ ಊರಿಗೆ ಬಂದುಬಿಡು-ಎಂದು ಹೇಳಿದ್ದಾನೆ” ಎಂದನು. ನರವಾಹನದತ್ತನು ಜಯೇಂದ್ರಸೇನೆಯನ್ನು ಬಿಟ್ಟು ಹೋಗುವುದು ಹೇಗೆ ಎಂದು ಚಿಂತಾಮಗ್ನನಾಗಿರಲು, ಒಬ್ಬ ವರ್ತಕನು ಬಂದು ದೂರದಿಂದಲೇ ‘ಜಯವಾಗಲಿ ಮುಂದಿನ ವಿದ್ಯಾಧರ ಚಕ್ರವರ್ತಿಗೆ!’ ಎಂದು ನಮಸ್ಕರಿಸಿದನು. ಯುವರಾಜನು ಅವನನ್ನು ಸತ್ಕರಿಸಿ ‘ನೀನು ಯಾರು? ನಿನ್ನ ವೃತ್ತಾಂತವೇನು?’ ಎಂದು ಕೇಳಲು ಅವನು ಹೀಗೆಂದನು:





### ಚಂದ್ರಸಾರನ ವೃತ್ತಾಂತ


ನಾನು ಲಂಪಾನಗರದ ವರ್ತಕ; ಚಂದ್ರಸಾರನೆಂಬುದು ನನ್ನ ಹೆಸರು. ನಾನು ಒಂದು ಸಾರಿ ದ್ವೀಪಾಂತರಕ್ಕೆ ರತ್ನವ್ಯಾಪಾರಕ್ಕೆಂದು ಹೋದೆ. ಅಲ್ಲಿಯ ರಾಜನು ನನ್ನನ್ನು ಬಂಧಿಸಿ ಸೆರೆಯಲ್ಲಿಡಿಸಿದನು. ಆದರೆ ನಮ್ಮ ಮನೆತನಕ್ಕೆ ಪರಿಚಿತನಾಗಿ ಅಲ್ಲಿ ವಾಸಿಸುತ್ತಿದ್ದ ಮಹೀಧರನೆಂಬ ದೊಡ್ಡ ವರ್ತಕನು ರಾಜನಿಗೆ ತಿಳಿಯಹೇಳಿ ನನ್ನನ್ನು ಸೆರೆಯಿಂದ ಬಿಡುಗಡೆಮಾಡಿಸಿದನು. ಒಂದು ಸಾರಿ ಜಾತ್ರೆಯಲ್ಲಿ ಶಿಖರನೆಂಬ ವರ್ತಕನ ಮಗಳನ್ನು ನೋಡಿ ಅವಳ ಮೇಲೆ ಮನಸ್ಸಾಗಲು ನಾನು ಅವನ ಹತ್ತಿರಕ್ಕೆ ಹೋಗಿ ಅವನ ಮಗಳನ್ನು ನನಗೆ ಮದುವೆಮಾಡಿಕೊಡಬೇಕೆಂದು ಕೇಳಿದೆ; ಅವನು ಒಂದು ಕ್ಷಣ ಯೋಚಿಸಿ ‘ಅವಳನ್ನು ನಾನೇ ನಿನಗೆ ಕೊಡುವ ಹಾಗಿಲ್ಲ; ಇದಕ್ಕೆ ಕಾರಣವಿದೆ. ಆದ್ದರಿಂದ ಅವಳನ್ನು ನನ್ನ ಮಾತಾಮಹನ ಹತ್ತಿರಕ್ಕೆ ಕಳುಹಿಸುತ್ತೇನೆ. ನೀನು ಅಲ್ಲಿಗೆ ಹೋಗಿ ಅವನಿಂದ ಅವಳನ್ನು ಪರಿಗ್ರಹಿಸು!’ ಎಂದು ನನ್ನನ್ನು ಕಳುಹಿಸಿದನು. ಅದರಂತೆ ಅವನು ಮಗಳನ್ನು ತಕ್ಕ ಪರಿವಾರದೊಡನೆ ಹಡಗಿನಲ್ಲಿ ಪ್ರಯಾಣಮಾಡಿಸಿದನು. ನಾನೂ ಹೊರಡಬೇಕೆಂದಿರುವಷ್ಟರಲ್ಲಿ ಅವಳು ಹೋಗಿದ್ದ ಹಡಗು ಮುಳುಗಿಹೋಯಿತೆಂಬ ವರ್ತಮಾನ ಬಂತು. ಅದರ ನಿಜಾಂಶವನ್ನು ತಿಳಿದುಕೊಳ್ಳಲು ನಾನೂ ಒಂದು ಹಡಗು ಹತ್ತಿ ಹೊರಟೆ; ಅದೂ ಬಿರುಗಾಳಿಗೆ ಸಿಕ್ಕಿ ಒಡೆಯಿತು. ಪರಿಜನರು ಮುಳುಗಿಹೋದರು; ನಾನು ಒಂದು ಹಲಗೆಯನ್ನು ಹಿಡಿದು ತೇಲಿಕೊಂಡು ಬರುತ್ತ ಒಂದು ಮರಳ ತೀರವನ್ನು ತಲುಪಿದೆ; ಅಲ್ಲಿ ಸಿಕ್ಕಿದ ಒಂದು ಬಂಗಾರದ ತುಂಡನ್ನು ಹತ್ತಿರದ ಗ್ರಾಮದಲ್ಲಿ ಮಾರಿ ಅನ್ನ ಬಟ್ಟೆಗಳನ್ನು ಒದಗಿಸಿಕೊಂಡೆ. ದಿಕ್ಕು ತೋರದೆ ಅಲೆಯುತ್ತಿರಲು ಅಲ್ಲಿ ಒಬ್ಬ ಮುನಿಕನ್ಯೆಯು ಲಿಂಗಾರ್ಚನೆಮಾಡುತ್ತಿದ್ದದ್ದು ಕಣ್ಣಿಗೆ ಬಿತ್ತು. ‘ಅವಳೇ ಇವಳಿರಬಹುದೇ?’ ಎಂಬ ಯೋಚನೆ ಬಂತು. ‘ಅಯ್ಯೋ! ಆ ಪುಣ್ಯವೆಲ್ಲಿ?’ ಎಂದುಕೊಂಡೆ. ನನ್ನ ಬಲಗಣ್ಣು ಮೇಲಿಂದಮೇಲೆ ಅದುರಿತು. ಆದ್ದರಿಂದ ನಾನು ಆಕೆಯನ್ನು ಕುರಿತು ‘ಪ್ರಾಸಾದದಲ್ಲಿ ಇರಲು ತಕ್ಕವಳಾದ ನೀನು ಅರಣ್ಯದಲ್ಲಿದ್ದೀಯಲ್ಲಾ ನೀನು ಯಾರು?’ ಎಂದು ಕೇಳಿದೆ. ಅವಳು ಮಾತನಾಡಲಿಲ್ಲ. ಶಾಪ ಕೊಟ್ಟಾಳೆಂದು ಒಂದು ಪೊದರಿನ ಹಿಂದೆ ನಿಂತು ನೋಡುತ್ತಿದ್ದೆ. ಪೂಜೆ ಮುಗಿಸಿ ಅವಳು ನನ್ನನ್ನು ಪ್ರೀತಿಯಿಂದ ಹಿಂತಿರುಗಿ ನೋಡುತ್ತ ನೋಡುತ್ತ ಕಣ್ಮರೆಯಾಗಿ ಹೊರಟುಹೋದಳು. ನನಗೆ ಕತ್ತಲೆ ಕವಿದಂತಾಯಿತು. ಆದರೆ ಸ್ವಲ್ಪ ಹೊತ್ತಿನಲ್ಲಿಯೇ ತೇಜಸ್ವಿನಿಯಾದ ಮುನಿಪುತ್ರಿಯೊಬ್ಬಳು ಬಂದು ನನ್ನನ್ನು ಕುರಿತು “ಚಂದ್ರಸಾರ! ದ್ವೀಪಾಂತರವಾಸಿಯಾದ ಶಿಖರನೆಂಬ ವರ್ತಕನಿಗೆ ರೂಪವತಿಯಾದ ಮಗಳು ಹುಟ್ಟಿದಾಗ, ಅವನ ಸ್ನೇಹಿತನಾದ ಜಿನರಕ್ಷಿತನೆಂಬ ಭಿಕ್ಷುವು ಈ ಹುಡುಗಿಯನ್ನು ನೀನೇ ಧಾರೆಯೆರೆಯಬೇಡ; ಅದರಿಂದ ನಿನಗೆ ಕೆಡುಕಾಗುತ್ತದೆ’ ಎಂದು ಹೇಳಿದನು. ಅದರಂತೆ ಅವಳನ್ನು ಅವಳ ತಾತನ ಮನೆಗೆಂದು ಕಳುಹಿಸಲು ಅವಳು ಪ್ರಯಾಣಮಾಡುತ್ತಿದ್ದ ಹಡಗು ಒಡೆಯಿತು. ಆದರೆ ಆಯುಸ್ಸು ಇದ್ದದ್ದರಿಂದ ಅಲೆಯು ಹೊಡೆದುಕೊಂಡು ಬಂದು ಅವಳನ್ನು ವೇಲೆ (ತೀರದ) ಹತ್ತಿರ ಹಾಕಿತು. ಸ್ನಾನಕ್ಕೆ ಹೋಗಿದ್ದ ನಮ್ಮ ತಂದೆಯಾದ ಮತಂಗಋಷಿಯು ಕುಟುಕುಜೀವದಲ್ಲಿದ್ದ ಅವಳನ್ನು ತಂದು ‘ಯಮುನೇ! ಇವಳನ್ನು ನೋಡಿಕೋ’ ಎಂದು ನನಗೆ ಒಪ್ಪಿಸಿದನು. ವೇಲಾತಟದಲ್ಲಿ ದೊರೆತದ್ದರಿಂದ ಅವಳಿಗೆ ವೇಲೆಯೆಂದೇ ಹೆಸರಿಟ್ಟೆವು. ನಾನು ಅವಳನ್ನು ಮಗಳಂತೆ ಕಂಡುಕೊಂಡೆ; ಬ್ರಹ್ಮಚರ್ಯದಲ್ಲಿದ್ದರೂ ನನಗೆ ಈ ಸಂಸಾರವು ಅಂಟಿಕೊಂಡಿತು. ಅವಳು ನಿನಗೆ ಪೂರ್ವಜನ್ಮದ ಹೆಂಡತಿಯೆಂದೂ ನೀನು ಇಲ್ಲಿಗೆ ಬಂದಿದ್ದೀಯೆಂದೂ ಧ್ಯಾನದಿಂದ ತಿಳಿದು ಅವಳನ್ನು ಕಳುಹಿಸಿದೆ. ಆದ್ದರಿಂದ ಬಂದು ಅವಳನ್ನು ಪರಿಗ್ರಹಿಸು. ನಿಮ್ಮ ಕಷ್ಟ ಹರಿಯಲಿ” ಎಂದಳು. ನನಗೆ ಅಮೃತದ ಮಳೆ ಕರೆದಂತಾಯಿತು. ಮತಂಗಮುನಿಯು ಅವಳನ್ನು ಧಾರೆಯೆರೆದುಕೊಟ್ಟನು. ನಾವು ಒಂದು ಸಾರಿ ಸರೋವರದಲ್ಲಿ ನೀರಾಟವಾಡುತ್ತ ಸ್ನಾನಮಾಡುತ್ತಿದ್ದ ಮತಂಗಮುನಿಗೆ ನೀರು ಸಿಡಿಸಿದೆವು. ಅವನು ಕೋಪಿಸಿಕೊಂಡು ‘ನಿಮಗೆ ವಿಯೋಗವುಂಟಾಗಲಿ!’ ಎಂದು ಶಪಿಸಿದನು. ವೇಲೆಯು ಕಾಲಿಗೆ ಬಿದ್ದು ಕೇಳಿಕೊಂಡಮೇಲೆ ‘ಚಂದ್ರಸಾರ! ಆನೆಯ ವೇಗದಿಂದ ಕುದುರೆಗಳನ್ನು ಹಿಂದೆ ಬೀಳಿಸಿದ ನರವಾಹನದತ್ತನನ್ನು ನೀನು ನೋಡಿದಾಗ ನಿಮಗೆ ಶಾಪವಿಮೋಚನೆಯಾಗುತ್ತದೆ!’ ಎಂದು ಹೇಳಿ ಶ್ವೇತದ್ವೀಪಕ್ಕೆ ಹೊರಟುಹೋದನು. ನಾನು ಊರಿಗೆ ಹೋಗುವುದಕ್ಕೆಂದು ನನ್ನ ಹೆಂಡತಿಯನ್ನು ಹಡಗು ಹತ್ತಿಸಿ ನಾನೂ ಹತ್ತಬೇಕೆಂದಿರುವಷ್ಟರಲ್ಲಿಯೇ ಗಾಳಿ ಎದ್ದು ಆ ಹಡಗನ್ನು ಹೊಡೆದುಕೊಂಡು ಹೋಯಿತು. ನಾನು ಪ್ರಜ್ಞೆತಪ್ಪಿ ಬಿದ್ದೆ. ಒಬ್ಬ ತಾಪಸನು ನನ್ನನ್ನು ಆಶ್ರಮಕ್ಕೆ ಕರೆತಂದು ಸಂತೈಸಿದನು. ಅನಂತರ ಹಡಗೊಡೆದು ತೇಲಿಬಂದ ಒಬ್ಬ ವರ್ತಕನನ್ನು ಸ್ನೇಹಮಾಡಿಕೊಂಡು ನನ್ನ ಪ್ರಿಯೆಯನ್ನು ಹುಡುಕುತ್ತ ಹೊರಟೆ. ಬಹುದಿನ ಅಲ್ಲಿ ಇಲ್ಲಿ ಅಲೆದು ವೈಶಾಖಪುರಕ್ಕೆ ಬರಲು ಅಲ್ಲಿ ನೀನು ಬಂದಿದ್ದೀಯೆಂದು ತಿಳಿಯಿತು. ಆನೆಯಿಂದ ಕುದುರೆಗಳನ್ನು ನೀನು ಸೋಲಿಸಿದ್ದನ್ನು ದೂರದಿಂದ ಕಂಡೆ. ನನ್ನ ಶಾಪ ಕಳೆದು ಅಂತರಾತ್ಮವು ಹಗುರವಾಯಿತು. ಮರುಕ್ಷಣದಲ್ಲಿಯೇ ನನ್ನ ಪ್ರಿಯೆ ಪ್ರಯಾಣಮಾಡಿದ ಹಡಗಿನಿಂದ ಅವಳನ್ನು ಸಾಧುಗಳು ಕರೆತಂದರು. ಹೀಗೆ ನಿನ್ನ ಪ್ರಸಾದದಿಂದ ಅವಳನ್ನು ಮತ್ತೆ ಪಡೆದೆ. ಆದ್ದರಿಂದ ನಿನಗೆ ನಮಸ್ಕಾರಮಾಡಿ ಹೇಳಿ ಹೋಗೋಣವೆಂದು ಬಂದೆ-ಎಂದನು.

ಅನಂತರ ರುಚಿರದೇವನು ನರವಾಹನದತ್ತನ ಮಹಾತ್ಮ್ಯವನ್ನು ನೋಡಿ ಸಂತೋಷಪಟ್ಟು ಅವನಿಗೆ ತನ್ನ ತಂಗಿಯನ್ನು ಮದುವೆಮಾಡಿಕೊಟ್ಟು ಆ ಆನೆಕುದುರೆಗಳನ್ನು ಬಳುವಳಿಯಾಗಿ ಅರ್ಪಿಸಿದನು. ಅವನು ಅವರೊಡನೆ ಕೌಶಾಂಬಿಗೆ ಬಂದು ಹೊಸ ಹೆಂಡತಿಯೊಡನೆಯೂ ಮದನಮಂಚುಕೆ ಮುಂತಾದ ಇತರ ಹೆಂಡತಿಯರೊಡನೆಯೂ ಸುಖವಾಗಿದ್ದನು.

ವೇಲಾಲಂಬಕ ಮುಗಿಯಿತು.

ಶ್ರೀರಸ್ತು





## ೧೨. ಶಶಾಂಕವತೀಲಂಬಕ


ಅವ್ಯಾದ್ವೋ ವಿಘ್ನವಿಧ್ವಂಸ ಕೀರ್ತಿಸ್ತಂಭಮಿವೋತ್ ಕ್ಷಿ​ಪನ್

ಕರಂ ಗಣಪತಿಃ ಕ್ರೀಡಾಲೀನ ಭೃಂಗಾಕ್ಷರಾವಲಿಂ ॥

ಅರಾಗಮಪಿ ರಾಗಾಢ್ಯರಚನಾಚತುರಂ ಪರಂ ।

ಹರಂ ನವನವಾಶ್ಚರ್ಯಸರ್ಗಚಿತ್ರಕರಂ ನುಮಃ ॥

ಜಿತಂ ಸ್ಮರಶರೈರ್ಯೇಷು ಪೌಷ್ಪೇಷ್ವಪಿ ಪತತ್ಸ್ವಿಹ ।

ವಜ್ರಾದೀನ್ಯಪಿ ಜಾಯಂತೇ ಕುಂಠಿತಾನ್ಯೇವ ತದ್ಭೃತಾಂ ॥

೧. ಹೀಗೆ ನರವಾಹನದತ್ತನು ಇನ್ನೊಬ್ಬ ಹೆಂಡತಿಯನ್ನು ಪಡೆದು ಅವಳೊಡನೆ ಕೌಶಾಂಬಿಯಲ್ಲಿ ಸುಖವಾಗಿದ್ದನು. ಆದರೆ ಅವನಿಗೆ ಮದನಮಂಚುಕೆಯು ಪ್ರಾಣಕ್ಕಿಂತ ಹೆಚ್ಚಿನವಳಾಗಿದ್ದಳು. ಒಂದು ದಿನ ರಾತ್ರಿ ಅವನು ತನ್ನನ್ನು ಒಬ್ಬ ದೇವಕನ್ಯೆಯು ಎತ್ತಿಕೊಂಡು ಹೋದಂತೆ ಕನಸು ಕಂಡನು. ಎಚ್ಚರವಾದಾಗ ನೋಡಲು ತಾನು ಒಂದು ದೊಡ್ಡ ಪರ್ವತದ ತಪ್ಪಲಲ್ಲಿ, ಮರದ ಕೆಳಗೆ ಒಂದು ತಾರ್ಕ್ಷ್ಯರತ್ನಶಿಲಾತಲದ ಮೇಲೆ ಇದ್ದದ್ದು ಕಂಡುಬಂತು. ಮಗ್ಗುಲಲ್ಲಿ ಕಗ್ಗತ್ತಲೆಯ ಕಾಡನ್ನು ಬೆಳಗುತ್ತ ಆ ಕನ್ಯೆ ಇದ್ದಳು; ಅವಳೇ ತನ್ನನ್ನು ಹೊತ್ತುಕೊಂಡು ಬಂದಿದ್ದಳೆಂದು ತಿಳಿದು ಅವನು ಇನ್ನೂ ನಿದ್ರೆಬಂದಿರುವವನಂತೆ ನಟಿಸುತ್ತ “ಪ್ರಿಯೆ! ಮದನಮಂಚುಕೆ, ಎಲ್ಲಿದ್ದೀಯೆ ಬಾ!” ಎಂದನು. ಕಣ್ಣು ಬಿಟ್ಟು ನೋಡಲು ಮದನಮಂಚುಕೆಯ ಆಕಾರವೇ ಕಂಡುಬಂತು. ಅದು ಅವಳ ವಿಜ್ಞಾನಶಕ್ತಿಯಿಂದ ಬಂದದ್ದೆಂದು ತಿಳಿದು, ನಗುನಗುತ್ತ ಅವಳ ಮೇಲೆ ಕೈಹಾಕಲು, ಅವಳು ಸಂಕೋಚವನ್ನು ಬಿಟ್ಟು ತನ್ನ ನಿಜರೂಪವನ್ನು ತಾಳಿ “ಆರ್ಯಪುತ್ರ! ವರಿಸಿಬಂದಿರುವ ನನ್ನನ್ನು ಪರಿಗ್ರಹಿಸು!” ಎಂದು ಕೇಳಿಕೊಂಡಳು. ಅವನು ಅವಳನ್ನು ಗಾಂಧರ್ವವಿವಾಹಮಾಡಿಕೊಂಡು ಮರುದಿನ ಅವಳ ಕುಲಗೋತ್ರಗಳನ್ನು ತಿಳಿಯಬೇಕೆಂಬ ಅಪೇಕ್ಷೆಯಿಂದ “ಪ್ರಿಯೆ! ಒಂದು ಅಪೂರ್ವವಾದ ಕಥೆಯನ್ನು ಹೇಳುತ್ತೇನೆ ಕೇಳು!" ಎಂದು ಮುಂದಿನ ಕಥೆಯನ್ನು ಹೇಳಿದನು:





ಉತ್ತಮಜಾತಿಯ ಹೆಣ್ಣಾನೆಯ ಕಥೆ


ಬ್ರಹ್ಮಸಿದ್ಧಿ ಎಂಬ ಯೋಗಸಿದ್ಧನಾದ ಮುನಿಯಿದ್ದನು. ಅವನ ಆಶ್ರಮದ ಹತ್ತಿರ ಒಂದು ಮುದಿ ಹೆಣ್ಣುನರಿಯು ಬಿಲಮಾಡಿಕೊಂಡಿತ್ತು. ಅದು ಒಂದು ದಿನ ಆಹಾರಕ್ಕಾಗಿ ಹೊರಗೆ ಹೋಗಿರಲು, ಹೆಣ್ಣನ್ನು ಬಿಟ್ಟಿದ್ದದ್ದರಿಂದ ಹುಚ್ಚಾಗಿದ್ದ ಒಂದು ಮದದಾನೆ ಅದನ್ನು ಅಟ್ಟಿಸಿಕೊಂಡು ಬಂತು. ಅದನ್ನು ನೋಡಿ ಆ ಮುನಿಯು ಕರುಣೆಯಿಂದ ನರಿಯನ್ನು ಒಂದು ಹೆಣ್ಣಾನೆಯಾಗಿ ಮಾಡಿದನು. ಗಂಡಾನೆಯು ಶಾಂತವಾಗಿ ಅದರ ಮೇಲೆ ಪ್ರೀತಿ ತೋರಿಸಿತು; ಒಂದು ದಿನ ಆ ಗಂಡಾನೆಯು ಒಂದು ಕೊಳದಲ್ಲಿ ಕಮಲವನ್ನು ಕೀಳುವುದಕ್ಕೆ ಹೋಗಲು ಕೆಸರಿನಲ್ಲಿ ಹೂತುಕೊಂಡಿತು. ಅದನ್ನು ಕಂಡು ಹೆಣ್ಣು ಮತ್ತೊಂದು ಗಂಡಾನೆಯನ್ನು ಕಟ್ಟಿಕೊಂಡು ಎಲ್ಲಿಗೋ ಹೊರಟುಹೋಯಿತು. ಈ ಮಧ್ಯೆ ವಿಧಿವಶದಿಂದ ಮೊದಲು ಗಂಡಾನೆಯನ್ನು ಬಿಟ್ಟಿದ್ದ ಅದರ ಸ್ವಂತ ಹೆಣ್ಣು ಬಂದು ತನ್ನ ಪತಿಯು ಕೊಳದಲ್ಲಿ ಸಿಕ್ಕಿಕೊಂಡಿದ್ದದ್ದನ್ನು ನೋಡಿ ಉತ್ತಮಜಾತಿಯದಾದ್ದರಿಂದ ತಾನೂ ಆ ಕೊಳಕ್ಕೆ ಇಳಿದು ಕೆಸರಿನಲ್ಲಿ ಸಿಕ್ಕಿಕೊಂಡಿತು. ಮುನಿಯು ಅವುಗಳನ್ನು ನೋಡಿ ಕರುಣೆಗೊಂಡು, ತನ್ನ ತಪಶ್ಶಕ್ತಿಯಿಂದ ಅವುಗಳನ್ನು ಮೇಲಕ್ಕೆ ಬರುವಂತೆ ಮಾಡಿದನು. ಆಮೇಲೆ ಅವು ಒಟ್ಟುಗೂಡಿ ಸುಖವಾಗಿದ್ದವು. ಹೀಗೆ, ಮೃಗಗಳೂ ಉತ್ತಮ ಜಾತಿಯವಾಗಿದ್ದರೆ ಕಷ್ಟಕ್ಕೆ ಸಿಕ್ಕಿದ ಪತಿಯನ್ನೋ ಮಿತ್ರನನ್ನೋ ಅದರಿಂದ ಬಿಡಿಸುತ್ತವೆ. ಹೀನಜಾತಿಯಲ್ಲಿ ಹುಟ್ಟಿದ ಚಪಲಚಿತ್ತದವುಗಳಿಗೆ ಸತ್ತ್ವವೂ ಇರುವುದಿಲ್ಲ. ಸ್ನೇಹವೂ ಇರುವುದಿಲ್ಲ.

ದಿವ್ಯಕನ್ಯೆಯು ಈ ಕಥೆಯನ್ನು ಕೇಳಿ “ಅದು ಹಾಗೇ ಸರಿ. ಅದರಲ್ಲಿ ಸಂಶಯವಿಲ್ಲ; ನೀನು ಈ ಕಥೆಯನ್ನು ಹೇಳಿದ್ದೇಕೆ ಎಂಬುದೂ ಅರ್ಥವಾಯಿತು. ನಾನೂ ಒಂದು ಕಥೆ ಹೇಳುತ್ತೇನೆ ಕೇಳು!’ ಎಂದು ಮುಂದಿನ ಕಥೆಯನ್ನು ಹೇಳಿದಳು:


### ವಾಮದತ್ತ ಮತ್ತು ಅವನ ಕೆಟ್ಟ ಹೆಂಡತಿ-ಇವರ ಕಥೆ


ಕಾನ್ಯ ಕುಬ್ಜದಲ್ಲಿ ವಾಮದತ್ತನೆಂಬ ಬ್ರಾಹ್ಮಣನಿದ್ದನು. ಅವನಿಗೆ ಶಶಿಪ್ರಭೆಯೆಂಬ ಹೆಂಡತಿಯಿದ್ದಳು. ಅವಳು ಸ್ವೇಚ್ಛಾಚಾರಿಣಿ; ಮತ್ತು ಹೇಗೋ ಶಾಕಿನಿಯನ್ನು ವಶಪಡಿಸಿಕೊಂಡಿದ್ದಳು. ಒಂದು ದಿನ ಗಂಡನು ರಾಜನೊಡನೆ ಹೋಗಿ ಅವನ ಶಿಬಿರದಲ್ಲಿ ಕೆಲವುಕಾಲ ಇರಬೇಕಾಗಿ ಬಂತು. ಮನೆಗೆ ಬರುವ ಹೊತ್ತಿಗೆ ಅವಳು ಎಮ್ಮೆ ಕಾಯುವವನ ಜೊತೆಯಲ್ಲಿ ವಿಹರಿಸುತ್ತಿದ್ದಳೆಂದು ಅವನ ಚಿಕ್ಕಪ್ಪನು ಗುಟ್ಟಾಗಿ ತಿಳಿಸಿದನು. ಒಂದು ರಾತ್ರಿ ಅವರು ಒಟ್ಟಿಗಿದ್ದಾಗ ಹಿಡಿದು ಅವನು ಶಿಕ್ಷಿಸುವುದಕ್ಕೆ ಹೋಗಲು ಶಶಿಪ್ರಭೆಯು ‘ಥು! ನೀಚ!’ ಎಂದು ಅವನ ಮುಖದ ಮೇಲೆ ಒಂದು ಚಿಟಕಿ ಮಣ್ಣು ಎರಚಿದಳು. ಅವನು ಕೂಡಲೆ ಒಂದು ಕೋಣನಾದನು. ಆದರೆ ನಡೆದದ್ದೆಲ್ಲಾ ಜ್ಞಾಪಕವಿತ್ತು. ಅಲ್ಲಿಂದ ಮುಂದೆ ಅವನು ಎಮ್ಮೆಗಳ ಹಿಂಡಿನಲ್ಲಿದ್ದು ದೊಣ್ಣೆಯ ಏಟುಗಳನ್ನು ತಿನ್ನುತ್ತಿದ್ದನು. ಒಂದು ದಿನ ಒಬ್ಬ ಎಮ್ಮೆ ವ್ಯಾಪಾರಿಯು ಅವನನ್ನು ಕೊಂಡುಕೊಂಡು ಗಂಗಾತೀರದಲ್ಲಿದ್ದ ತಮ್ಮೂರಿಗೆ ಕರೆದುಕೊಂಡು ಹೋದನು. ಅಲ್ಲಿ ಭಾರ ಹೊರುತ್ತ, “ನೆಚ್ಚಿದ ಹೆಂಡತಿ ದುರ್ಮಾರ್ಗಳಾದರೆ, ಕೋಣೆಯಲ್ಲಿ ಸೇರಿಕೊಂಡ ಹಾವಿನ ಹಾಗೆ! ಅವಳಿಂದ ಏನು ಸುಖ?” ಎಂದು ವ್ಯಸನಪಡುತ್ತಾ ಅವನು ಕಣ್ಣೀರುಹಾಕುತ್ತಿರಲು, ಅದನ್ನು ಕಂಡು ಒಬ್ಬ ಯೋಗಿನಿಯು ಅವನ ವೃತ್ತಾಂತವನ್ನೆಲ್ಲಾ ತಿಳಿದು, ಕೃಪೆಯಿಂದ ಮಂತ್ರದ ನೀರನ್ನು ತಳಿದು ಅವನಿಗೆ ಮತ್ತೆ ಮನುಷ್ಯತ್ವ ಬರುವ ಹಾಗೆ ಮಾಡಿ ತನ್ನ ಮನೆಗೆ ಕರೆದುಕೊಂಡು ಹೋಗಿ ಕಾಂತಿಮತಿಯೆಂಬ ತನ್ನ ಮಗಳನ್ನು ಮದುವೆಮಾಡಿಕೊಟ್ಟಳು; ಮತ್ತು ಸಾಸಿವೆಯನ್ನು ಮಂತ್ರಿಸಿಕೊಟ್ಟು ‘ಇದನ್ನು ನಿನ್ನ ಹೆಂಡತಿಯ ಮೇಲೆ ಹಾಕು; ಅವಳು ಹೆಣ್ಣು ಕುದುರೆಯಾಗುತ್ತಾಳೆ!’ ಎಂದು ಹೇಳಿದಳು. ಅದರಂತೆ ಅವನು ತಮ್ಮ ಊರಿಗೆ ಹೋಗಿ ಎಮ್ಮೆ ಕಾಯುವವನನ್ನು ಕೊಂದು ಹೆಂಡತಿಯನ್ನು ಕುದುರೆ ಮಾಡಿ ಲಾಯದಲ್ಲಿ ತಂದು ಕಟ್ಟಿಹಾಕಿದನು. ಅಲ್ಲಿಂದ ಮುಂದೆ ಅವನು ನಿತ್ಯವೂ ಅವಳಿಗೆ ದೊಣ್ಣೆಯಿಂದ ಏಳು ಏಟು ಕೊಡದೆ ತಾನು ಊಟಮಾಡುತ್ತಿರಲಿಲ್ಲ. ಒಂದು ದಿನ ಅವನ ಮನೆಗೆ ಒಬ್ಬ ಅತಿಥಿ ಬಂದನು; ಅವನು ಊಟಕ್ಕೆ ಕುಳಿತುಕೊಂಡಾಗ ವಾಮದತ್ತನು ತನ್ನ ಹೆಂಡತಿಗೆ ಅಂದಿನ ಏಟನ್ನು ಇನ್ನೂ ಕೊಟ್ಟಿರಲಿಲ್ಲವೆಂದು ಜ್ಞಾಪಿಸಿಕೊಂಡು ಚಟ್ಟನೆ ಎದ್ದುಹೋದನು. ಏಳು ದೊಣ್ಣೆಯ ಪೆಟ್ಟು ಕೊಟ್ಟು ಮನಸ್ಸಮಾಧಾನಮಾಡಿಕೊಂಡು ಬಂದು ತಾನು ಊಟಕ್ಕೆ ಕುಳಿತುಕೊಂಡನು. “ಇದೇಕಯ್ಯಾ ಊಟಕ್ಕೆ ಕುಳಿತಿದ್ದವನು ಚಟ್ಟನೆ ಎದ್ದು ಹೋದೆ?” ಎಂದು ಅತಿಥಿಯು ಕೇಳಲು ವಾಮದತ್ತನು ತನ್ನ ವೃತ್ತಾಂತವನ್ನೆಲ್ಲಾ ಹೇಳಿದನು. ಅವನು ಅದನ್ನು ಕೇಳಿ ‘ಅಯ್ಯಾ ಈ ದುರಾಗ್ರಹದಿಂದ ಏನು ಪ್ರಯೋಜನ? ನಿನ್ನ ಪಶುತ್ವವನ್ನು ಕಳೆದು ನಿಮ್ಮತ್ತೆಯನ್ನು ಕೇಳಿ ಆಕೆಯ ಸಹಾಯದಿಂದ ಏನಾದರೂ ಒಂದು ಒಳ್ಳೆಯದನ್ನು ಪಡೆದುಕೊ!’ ಎಂದು ಬುದ್ಧಿವಾದ ಹೇಳಿದನು. ಅದರಂತೆ ಅವನು, ಒಂದು ಸಾರಿ ತಮ್ಮ ಅತ್ತೆ ಮನೆಗೆ ಬಂದಾಗ ಆಕೆಯಿಂದ ಕಾಲಸಂಕರ್ಷಿಣೀವಿದ್ಯೆಯ ಉಪದೇಶವನ್ನು ತೆಗೆದುಕೊಂಡನು. ಅದನ್ನು ಶ್ರೀಪರ್ವತದಲ್ಲಿ ಸಾಧಿಸಿ ವಿದ್ಯಾಧರನಾಗಿ ಮಲಯಪರ್ವತದ ರಜತಕೂಟದಲ್ಲಿ ಒಂದು ನಗರವನ್ನು ನಿರ್ಮಿಸಿಕೊಂಡನು. ಕಾಲಕ್ರಮದಲ್ಲಿ ಅವರಿಗೆ ಲಲಿತಲೋಚನೆ ಎಂಬ ಒಂದು ಹೆಣ್ಣುಮಗುವಾಯಿತು. ಅದು ಹುಟ್ಟಿದ ಕೂಡಲೆ” ಇವಳು ಮುಂದೆ ವಿದ್ಯಾಧರ ಚಕ್ರವರ್ತಿಯ ಹೆಂಡತಿಯಾಗುತ್ತಾಳೆ!” ಎಂದು ಅಶರೀರವಾಣಿಯಾಯಿತು. ಅವಳೇ ನಾನು; ನಿನ್ನಲ್ಲಿ ಅನುರಕ್ತಳಾಗಿ ಆಕಾಶಮಾರ್ಗದಿಂದ ನಮ್ಮ ಮಲಯಾಚಲಕ್ಕೆ ಕರೆದುಕೊಂಡು ಬಂದಿದ್ದೇನೆ.

ಹೀಗೆ ಅವಳು ತನ್ನ ಕುಲಗೋತ್ರಗಳನ್ನು ತಿಳಿಸಲು, ನರವಾಹನದತ್ತನು ಅವಳು ವಿದ್ಯಾಧರಿ ಎಂದು ತಿಳಿದು ಸಂತೋಷಪಟ್ಟನು.

೨. ಒಂದು ದಿನ ಅವಳೊಡನೆ ವಿಹರಿಸುತ್ತ ಅವಳು ಹುವ್ವು ಕುಯ್ಯುತ್ತಿದ್ದು ಕಣ್ಮರೆಯಾಗಲು ಅವನು ರಾಜಹಂಸಿಗಳನ್ನೂ ಕೋಗಿಲೆಗಳನ್ನೂ ಜಿಂಕೆಗಳನ್ನೂ ನೋಡಿ ಮದನಮಂಚುಕೆಯ ಜ್ಞಾಪಕ ಬಂದು ಮೂರ್ಛೆಹೋದನು. ಅಲ್ಲಿದ್ದ ಸರೋವರದಲ್ಲಿ ಸ್ನಾನಮಾಡಲೆಂದು ಬಂದ ಪಿಶಂಗಜಟನೆಂಬ ಮುನಿಯು ಅವನಿಗೆ ತಣ್ಣೀರು ತಳಿದು ಎಚ್ಚರಗೊಳಿಸಿ "ಅಯ್ಯಾ! ಧೈರ್ಯ ತಂದುಕೊ. ನಮ್ಮ ಆಶ್ರಮಕ್ಕೆ ಬಾ. ಮೃಗಾಂಕದತ್ತನ ಕಥೆ ಹೇಳುತ್ತೇನೆ’ ಎಂದು ಕರೆದುಕೊಂಡು ಹೋಗಿ ಆಹ್ನಿಕ ಫಲಹಾರಾದಿಗಳಾದ ಮೇಲೆ ಅವನಿಗೆ ಆ ಕಥೆಯನ್ನು ಹೇಳಿದನು:


### ಮೃಗಾಂಕದತ್ತ ಮತ್ತು ಅವನ ಹತ್ತು ಮಂತ್ರಿಗಳ ಕಥೆ


ಅಯೋಧ್ಯಾನಗರದಲ್ಲಿ ಅಮರದತ್ತನೆಂಬ ರಾಜನಿದ್ದನು. ಅವನಿಗೆ ಮೃಗಾಂಕದತ್ತನೆಂಬ ಮಗನಾದನು. ಅವನಿಗೆ (೧)ಪ್ರಚಂಡಶಕ್ತಿ, (೨)ಸ್ಥೂಲಬಾಹು, (೩)ವಿಕ್ರಮಕೇಸರಿ, (೪) ದೃಢಮುಷ್ಠಿ, (೫)ಮೇಘಬಲ, (೬)ಭೀಮಪರಾಕ್ರಮ, (೭)ವಿಮಲಬುದ್ಧಿ, (೮)ವ್ಯಾಘ್ರಸೇನ, (೯) ಗುಣಾಕರ, (೧೦) ವಿಚಿತ್ರಕಥ ಎಂದು ಹತ್ತು ಜನ ಮಂತ್ರಿಗಳಿದ್ದರು. ಅವರೆಲ್ಲರೂ ಶೂರರು, ಪ್ರಾಜ್ಞರು, ಪ್ರಭುಹಿತೈಷಿಗಳು. ಒಂದು ದಿನ ಅವರಲ್ಲಿ ಒಬ್ಬನಾದ ಭೀಮಪರಾಕ್ರಮನು ಬಂದು “ಪ್ರಭೂ! ನಿನ್ನೆ ರಾತ್ರಿ ನನಗೆ ಒಂದು ಹೊತ್ತಿನಲ್ಲಿ ತಟ್ಟನೆ ಎಚ್ಚರವಾಗಲು ಒಂದು ಸಿಂಹವು ಓಡಿಬರುತ್ತಿದ್ದದ್ದು ಕಂಡಿತು. ಕೂಡಲೆ ನಾನು ಚೂರಿಹಿಡಿದು ಅದನ್ನು ಅಟ್ಟಿಸಿಕೊಂಡು ಹೋದೆ.; ಅದು ನಾಲಗೆಯನ್ನು ನೀಡಲು ಅದನ್ನು ಕತ್ತರಿಸಿಹಾಕಿದೆ; ಆಗ ಅದು ಒಂದು ವಿಕಾರವಾದ ಪುರುಷಾಕಾರವನ್ನು ತಾಳಿ ‘ನಾನು ಭೇತಾಳ; ನಿನ್ನ ಸತ್ಯಕ್ಕೆ ಮೆಚ್ಚಿದೆ.; ನಿನಗೇನಾಗಬೇಕು, ಕೇಳು’ ಎಂದಿತು. ನಾನು ‘ನಮ್ಮ ಮಹಾರಾಜನಿಗೆ ಯಾರು ಹೆಂಡತಿಯಾಗುವಳು?’ ಎಂದು ಕೇಳಿದೆ. ಬೇತಾಳವು ‘ಉಜ್ಜಯಿನಿಯಲ್ಲಿ ಕರ್ಮಸೇನನೆಂಬ ರಾಜನಿದ್ದಾನೆ; ಅವನಿಗೆ ಶಶಾಂಕವತಿ ಎಂಬ ಸುಂದರಳಾದ ಮಗಳಿದ್ದಾಳೆ; ಅವಳು ಅವನ ಹೆಂಡತಿಯಾಗುತ್ತಾಳೆ; ಅವಳನ್ನು ಮದುವೆಯಾಗಿ ನಿಮ್ಮ ಮಹಾರಾಜನು ಭೂಮಂಡಲವನ್ನು ಆಳುತ್ತಾನೆ.!’ ಎಂದು ಹೇಳಿ ಮಾಯವಾಯಿತು” ಎಂದನು. ಇದನ್ನು ತನ್ನ ಮಂತ್ರಿಗಳಿಗೆಲ್ಲಾ ತಿಳಿಸಿ ರಾಜಕುಮಾರನು “ನನಗೆ ನಿನ್ನೆ ಒಂದು ಕನಸಾಯಿತು; ಅದರಲ್ಲಿ ನಾವೆಲ್ಲಾ ಒಂದು ಕಾಡಿಗೆ ಹೋಗಿದ್ದೆವು. ಅಲ್ಲಿ ಬಾಯಾರಿಕೆಯಿಂದ ನೀರು ಕುಡಿಯುವುದಕ್ಕೆ ಹೋಗಲು ಐದು ಜನರು ಆಯುಧ ಹಿಡಿದು ಎದ್ದುಬಂದು ನಮ್ಮನ್ನು ತಡೆದರು. ನಾವು ಅವರನ್ನು ಕೊಂದು ನೀರು ಕುಡಿಯುವುದಕ್ಕೆಂದು ಹೋಗಲು ಅಲ್ಲಿ ನೀರೂ ಇರಲಿಲ್ಲ. ಆ ಐದು ಜನರೂ ಇರಲಿಲ್ಲ. ಆಗ ಈಶ್ವರನು ಪ್ರತ್ಯಕ್ಷನಾಗಿ ತನ್ನ ಬಲಗಣ್ಣಿನಿಂದ ಒಂದು ಹನಿಯನ್ನು ಭೂಮಿಯ ಮೇಲೆ ಬೀಳಿಸಿದನು; ಅದು ಸಮುದ್ರವಾಯಿತು. ಅದರಿಂದ ಬಂದ ಮುತ್ತಿನಹಾರವೊಂದನ್ನು ನನ್ನ ಕತ್ತಿನಲ್ಲಿ ಹಾಕಿಕೊಂಡು ನಾನು ನರಕಪಾಲದಿಂದ ಆ ಸಮುದ್ರವನ್ನು ಕುಡಿದೆ. ಕೂಡಲೆ ಎಚ್ಚರವಾಯಿತು. ಬೆಳಕು ಹರಿಯಿತು” ಎಂದನು. ವಿಮಲಬುದ್ಧಿಯು ಇದನ್ನು ಕೇಳಿ “ಮಹಾರಾಜ! ಈಶ್ವರನು ನಿನಗೆ ಅನುಗ್ರಹಮಾಡಿದ್ದಾನೆ; ನೀನು ನಿಜವಾಗಿ ಶಶಾಂಕವತಿಯನ್ನು ಪಡೆದು ಭೂಮಂಡಲವನ್ನು ಆಳುತ್ತೀಯೆ; ಸ್ವಲ್ಪ ಕಷ್ಟವೂ ಬರುತ್ತದೆ ಎಂದು ಮಿಕ್ಕದ್ದು ಸೂಚಿಸುತ್ತದೆ” ಎಂದು ಆ ಕನಸಿಗೆ ಅರ್ಥ ಹೇಳಿದನು. ಮೃಗಾಂಕದತ್ತನು “ನನ್ನ ಕನಸನ್ನೂ ಬೇತಾಳನು ಹೇಳಿದ್ದನ್ನೂ ನೋಡಿದರೆ ಹಾಗೆ ಆಗಲೇಬೇಕು. ಆದರೂ ಸೇನೆಯನ್ನೂ ದುರ್ಗವನ್ನೂ ಪಡೆದು ಗರ್ವಿಷ್ಠನಾದ ಕರ್ಮಸೇನನನ್ನು ಪ್ರಜ್ಞಾಬಲದಿಂದ ಸೋಲಿಸಿ ಶಶಾಂಕವತಿಯನ್ನು ಪಡೆಯಬೇಕು. ಪ್ರಜ್ಞೆಯೇ ದೊಡ್ಡ ಕಾರ್ಯಸಾಧನೆ; ಅದಕ್ಕೆ ಒಂದು ಕಥೆಯನ್ನು ಹೇಳುತ್ತೇನೆ ಕೇಳಿ” ಎಂದು ಮುಂದಿನ ಕಥೆಯನ್ನು ಆರಂಭಿಸಿದನು: -


### ಭದ್ರಬಾಹು ಮತ್ತು ಅವನ ಬುದ್ಧಿಶಾಲಿಯಾದ ಮಂತ್ರಿ-ಇವರ ಕಥೆ


ಮಗಧರಾಜ್ಯದಲ್ಲಿ ಭದ್ರಬಾಹುವೆಂಬ ರಾಜನಿದ್ದನು; ಅವನಿಗೆ ಮಂತ್ರಗುಪ್ತನೆಂಬ ಬುದ್ಧಿಶಾಲಿಯಾದ ಮಂತ್ರಿಯಿದ್ದನು. ರಾಜನು ಒಂದು ದಿನ ಆ ಮಂತ್ರಿಯನ್ನು ಕರೆದು, “ಕಾಶೀರಾಜನಾದ ಧರ್ಮಗೋಪನಿಗೆ ಅನಂಗಲೀಲೆ ಎಂಬ ರೂಪವತಿಯಾದ ಮಗಳಿದ್ದಾಳೆ; ಅವಳನ್ನು ನನಗೆ ಮದುವೆಮಾಡಿಕೊಡು ಎಂದರೆ ಅವನು ನನ್ನ ಮೇಲಣ ದ್ವೇಷದಿಂದಲೂ, ತನ್ನಲ್ಲಿ ಅಜೇಯವಾದ ಭದ್ರದಂತವೆಂಬ ಆನೆಯಿದೆ ಎಂಬ ಗರ್ವದಿಂದಲೂ ಸಮ್ಮತಿಸುತ್ತಿಲ್ಲ. ಅದಕ್ಕೇನು ಮಾಡೋಣ?” ಎಂದು ಕೇಳಿದನು. ಮಂತ್ರಿಯು ‘ದೇವ! ಜಯ ಪಡೆಯುವುದಕ್ಕೆ ಪರಾಕ್ರಮವೊಂದೇ ಸಾಧನವೇ? ಬುದ್ಧಿಯಿಂದಾಗುವುದಿಲ್ಲವೇ?’ ಎಂದು ಒಬ್ಬ ಮಹಾವ್ರತಿಯ ವೇಷ ಹಾಕಿಕೊಂಡು ನಾಲ್ಕೈದು ಜನರನ್ನೊಳಗೊಂಡು ವಾರಾಣಸಿಗೆ ಹೋದನು. ಅವರು ಶಿಷ್ಯರಂತೆ ನಡೆದುಕೊಂಡು ಅವನ ಮಹಿಮೆಯನ್ನು ಹೊಗಳುತ್ತಿದ್ದರು. ಒಂದು ರಾತ್ರಿ ಅವನು ಗೂಢವಾಗಿ ಸಂಚಾರ ಮಾಡುತ್ತಿದ್ದಾಗ, ಮುಖ್ಯಮಾವಟಿಗನ ಹೆಂಡತಿಯು ಮೂರುನಾಲ್ಕು ಜನ ಆಯುಧಪಾಣಿಗಳೊಡನೆ ಬಿರುಸಾಗಿ ಹೋಗುತ್ತಿದ್ದಳು. ಅವರನ್ನು ಅನುಸರಿಸಿ ಅವರು ಹೊಕ್ಕ ಮನೆಯನ್ನು ದೂರದಿಂದ ನೋಡಿಕೊಂಡು ಹಿಂತಿರುಗಿ ಬಂದನು. ಬೆಳಗ್ಗೆ ತನ್ನ ಹೆಂಡತಿಯನ್ನೂ ಒಡವೆ ವಸ್ತುಗಳನ್ನೂ ಯಾರೋ ಅಪಹರಿಸಿಕೊಂಡು ಹೋದರೆಂದು ಆ ಹಸ್ತಿಪಾಲಕನು ಹುಡುಕಾಡುತ್ತಿರಲು, ಮಂತ್ರಿಯ ಅನುಚರರು ಅಲ್ಲಿಗೆ ಹೋಗಿ “ಇದಕ್ಕೇಕೆ ಯೋಚನೆಮಾಡುತ್ತೀರಿ? ನಮ್ಮ ಗುರುಗಳ ಹತ್ತಿರಕ್ಕೆ ಬನ್ನಿ. ಅವರಿಗೆ ಎಲ್ಲಾ ಗೊತ್ತಾಗುತ್ತದೆ!’ ಎಂದು ಹೇಳಿ ಅವನನ್ನು ಕರೆತಂದರು. ಮಂತ್ರಿಯು ಧ್ಯಾನಿಸಿದಂತೆ ಮಾಡಿ ಹಿಂದಿನ ರಾತ್ರಿ ತಾನು ನೋಡಿದ್ದ ಮನೆಯ ಗುರುತನ್ನು ಹೇಳಿದನು. ಅನಂತರ ಹಸ್ತಿಪಾಲಕನು ನಗರರಕ್ಷಕರ ಸಹಾಯದಿಂದ ಆ ಮನೆಯನ್ನು ಸುತ್ತುಗಟ್ಟಿ ಕಳ್ಳರನ್ನು ಕೊಂದು ಹೆಂಡತಿಯನ್ನೂ ಒಡವೆಯನ್ನೂ ಪಡೆದನು. ಮರುದಿನ ತಮ್ಮ ಮನೆಗೆ ಊಟಕ್ಕೆ ಕರೆಯಲು ಮಂತ್ರಿಯು” ನಾನು ನಕ್ (ರಾತ್ರಿ ವೇಳೆಯಲ್ಲಿ ಮಾತ್ರ ಊಟ) ಮಾಡುವವನು; ಮತ್ತು ಯಾರ ಮನೆಯಲ್ಲಿಯೂ ಮಾಡುವುದಿಲ್ಲ." ಎನ್ನಲು ಅವನು ಗಜಶಾಲೆಯಲ್ಲಿ ಅಂದು ರಾತ್ರಿ ಊಟಕ್ಕೆ ಏರ್ಪಡಿಸಿದನು. ಅಲ್ಲಿಗೆ ಹೋಗುವಾಗ ಮಂತ್ರಿಯು ಒಂದು ವಿಷದಹಾವನ್ನು ಒಂದು ಬಿದುರುಕೊಳವೆಯೊಳಗೆ ಹಾಕಿಕೊಂಡು ಹೋಗಿದ್ದು ಎಲ್ಲರೂ ಮಲಗಿ ನಿದ್ರೆಹೋದಮೇಲೆ ಅದನ್ನು ಭದ್ರದಂತದ ಕಿವಿಯಲ್ಲಿ ಬಿಟ್ಟನು. ಅದು ಆ ಆನೆಯನ್ನು ಕೊಂದಿತು. ಮರುದಿನ ಬೆಳಿಗ್ಗೆ ಅವನು ತನ್ನ ಊರಿಗೆ ಬಂದನು. ಧರ್ಮಗೋಪನ ಗರ್ವ ಮುರಿಯಿತು. ಆದ್ದರಿಂದ ದೂತನ ಕೈಯ್ಯಲ್ಲಿ ಹೇಳಿಕಳುಹಿಸಿದಾಗ, ಅವನು ತನ್ನ ಮಗಳನ್ನು ಭದ್ರಬಾಹುವಿಗೆ ಕೊಡುವುದಕ್ಕೆ ಸಮ್ಮತಿಸಿದನು. ರಾಜರು ತಗ್ಗಬೇಕಾದ ಕಾಲದಲ್ಲಿ ತಗ್ಗುವರು.

ಇದನ್ನು ಕೇಳಿ ವಿಚಿತ್ರಕಥನೆಂಬ ಮಂತ್ರಿಯು “ದೇವತಾಪ್ರಸಾದದಿಂದ ಎಲ್ಲವೂ ಸಿದ್ಧಿಸುತ್ತದೆ. ಅದಕ್ಕೆ ಒಂದು ಕಥೆ ಹೇಳುತ್ತೇನೆ ಕೇಳಿ” ಎಂದು ಮುಂದಿನ ಕಥೆಯನ್ನು ಹೇಳಿದನು: -


### ಪುಷ್ಕರಾಕ್ಷ ವಿನಯವತಿಯರ ಕಥೆ


ತಕ್ಷಶಿಲೆಯಲ್ಲಿ ಭದ್ರಾಕ್ಷನೆಂಬ ರಾಜನಿದ್ದನು. ಅವನು ತನಗೆ ಮಗನಾಗಬೇಕೆಂಬ ಅಪೇಕ್ಷೆಯಿಂದ ಕತ್ತಿಯಲ್ಲಿ ಲಕ್ಷ್ಮಿಯನ್ನು ಆವಾಹಿಸಿ ನಿತ್ಯವೂ ನೂರೆಂಟು ಕಮಲಗಳಿಂದ ಪೂಜಿಸುತ್ತಿದ್ದನು. ಒಂದು ದಿನ ಲೆಕ್ಕತಪ್ಪಿ ಒಂದು ಸಾಲದೆ ಹೋಯಿತು; ಆಗ ಅವನು ತನ್ನ ಹೃತ್ಕಮಲವನ್ನೇ ಕಿತ್ತು ಅರ್ಪಿಸಿದನು. ದೇವಿಯು ಅದರಿಂದ ತುಷ್ಟಳಾಗಿ ಅವನಿಗೆ ಸಾರ್ಮಭೌಮನಾಗುವ ಪುತ್ರನನ್ನು ಕೊಟ್ಟಳು. ಅವನಿಗೆ ಪುಷ್ಕರಾಕ್ಷನೆಂದು ಹೆಸರಿಟ್ಟರು. ಅವನು ವಯಸ್ಸಿಗೆ ಬರಲು, ಭದ್ರಾಕ್ಷನು ಮಗನಿಗೆ ಪಟ್ಟಕಟ್ಟಿ ತಾನು ಕಾಡಿಗೆ ಹೋದನು. ಪುಷ್ಕರಾಕ್ಷನು ನಿತ್ಯವೂ ತಪ್ಪದೆ ಶಿವನನ್ನು ಪೂಜಿಸುತ್ತಾ, ಅವನಿಂದ ಒಬ್ಬ ಹೆಂಡತಿಯನ್ನು ಕೇಳಿಕೊಂಡನು. ‘ನಿನ್ನ ಇಷ್ಟಾರ್ಥ ಲಭಿಸುತ್ತದೆ’ ಎಂದು ಆಕಾಶವಾಣಿಯಾಯಿತು. ಅವನು ಒಂದು ದಿನ ಬೇಟೆಗೆ ಹೋಗಿದ್ದಾಗ, ಜೋಡಿಯಾಗಿ ಹೆಣೆದುಕೊಂಡಿದ್ದ ಎರಡು ಹಾವುಗಳನ್ನು ಒಂದು ಒಂಟೆಯು ತಿನ್ನುವುದಕ್ಕೆ ಬಾಯಿಹಾಕುತ್ತಿದ್ದುದನ್ನು ಕಂಡು ಕರುಣೆಯಿಂದ ಅದನ್ನು ಕಡಿದು ಹಾಕಿದನು. ಅದು ಒಬ್ಬ ವಿದ್ಯಾಧರನಾಗಿ “ಮಹಾರಾಜ! ನಿನ್ನಿಂದ ನನಗೆ ಶಾಪವಿಮೋಚನೆಯಾಯಿತು. ನಾನು ವಿಜಿತಾಶ್ವಮುನಿಯ ಸಾಕುಮಗಳಾದ ವಿನಯವತಿಯನ್ನು ಕೆಣಕಿ ಅವನಿಂದ ಶಾಪ ಪಡೆದಿದ್ದೆ. ‘ಪುಷ್ಕರಾಕ್ಷ ಮಹಾರಾಜನು ನಿನ್ನನ್ನು ಕೊಂದಾಗ ನಿನಗೆ ಶಾಪವಿಮೋಚನೆಯಾಗುತ್ತದೆ; ಅವನೇ ವಿನಯವತಿಯನ್ನು ಮದುವೆಯಾಗುವವನು!’ ಎಂದು ಅವನು ಹೇಳಿದ್ದನು. ಸಮುದ್ರದ ಆಚೆಯ ಕರೆಯಲ್ಲಿರುವ ಸುರಭಿಮಾರುತವೆಂಬ ವನಕ್ಕೆ ಹೋಗಿ ವಿನಯವತಿಯನ್ನು ಪಡೆ!’ ಎಂದು ಹೇಳಿ ಹೋದನು. ಅನಂತರ ಅವನು ಪಶ್ಚಿಮಸಮುದ್ರದ ಕರೆಗೆಹೋಗಿ ಅಲ್ಲಿ ಒಂದು ಚಂಡಿಕಾದೇವಾಲಯವಿರಲು ಆ ದೇವಿಯನ್ನು ಸ್ತುತಿಸಿ ರಾತ್ರಿ ಅಲ್ಲಿಯೇ ಮಲಗಿದ್ದನು. ಅವಳ ಗಣಗಳು ಬೆಳಗಾಗುವ ಹೊತ್ತಿಗೆ ಆಚೆಯ ದಡಕ್ಕೆ ಸಾಗಿಸಿದ್ದವು. ಅಲ್ಲಿ ಒಂದು ಋಷ್ಯಾಶ್ರಮವಿರಲು ಅದರೊಳಕ್ಕೆ ಹೋಗಿ ಅಲ್ಲಿದ್ದ ವಿಜಿತಾಸುವೆಂಬ ಋಷಿಗೆ ನಮಸ್ಕರಿಸಿದನು. ಆತನು” ಅಯ್ಯಾ ಪುಷ್ಕರಾಕ್ಷ! ಬಾ! ನೀನು ಯಾರಿಗಾಗಿ ಬಂದಿದ್ದೀಯೋ ಆ ವಿನಯವತಿ ಈಗ ಸ್ವಲ್ಪಹೊತ್ತಿನ ಕೆಳಗೆ ಸಮಿತ್ತುಗಳನ್ನು ತರಲು ಹೋದಳು. ಅವಳು ಬಂದಕೂಡಲೆ ಅವಳನ್ನು ಪರಿಗ್ರಹಿಸು. ನೀವು ಪೂರ್ವಜನ್ಮದಲ್ಲಿ ಗಂಡಹೆಂಡಿರಾಗಿದ್ದಿರಿ"* ಎಂದು ಹೇಳಿ ಅವನನ್ನು ಸ್ನಾನಕ್ಕೆ ಕಳುಹಿಸಿದನು. ನದೀತೀರದಲ್ಲಿ ಹೂಕುಯ್ಯುತ್ತಿದ್ದ ವಿನಯವತಿಯನ್ನು ನೋಡಿ ಸಂತೋಷವಾಯಿತು. ಸ್ನಾನಾದಿಗಳನ್ನು ತೀರಿಸಿಕೊಂಡು ಬರುವ ಹೊತ್ತಿಗೆ ಅವಳ ಜನಕ ತಾಯಿತಂದೆಗಳಾದ ತಾರಾವಳಿ ರಂಕುಮಾಲಿ ಎಂಬವರು ಬಂದಿದ್ದರು. ರಂಕುಮಾಲಿಯು ಅವನನ್ನು ಉಪಚರಿಸಿ, ಮಗಳನ್ನು ಕೊಟ್ಟು ಮದುವೆಮಾಡಿ ಒಂದು ದಿವ್ಯವಾದ ರಥವನ್ನು ಬಳುವಳಿಯಾಗಿ ಕೊಟ್ಟನು. ಈಕೆಯೊಡನೆ ಚತುಸ್ಸಮುದ್ರಾಂತವಾದ ಭೂಮಿಯನ್ನು ಪಾಲಿಸು!’ ಎಂದು ವಿಜಿತಾಸುವು ಆಶೀರ್ವದಿಸಿದನು. ಪುಷ್ಕರಾಕ್ಷನು ಆ ರಥದಲ್ಲಿ ಕುಳಿತು ಸಮುದ್ರವನ್ನು ದಾಟಿ ತಮ್ಮೂರಿಗೆ ಬಂದು ವಿನಯವತಿಯೊಡನೆ ಬಹುಕಾಲ ಸುಖವಾಗಿ ರಾಜ್ಯವಾಳಿಕೊಂಡಿದ್ದನು.

೩. ಉಜ್ಜಯಿನಿಗೆ ರಾಜಪುತ್ರನು ಮಹಾವ್ರತಿಯ ವೇಷದಲ್ಲಿ ಗುಟ್ಟಾಗಿ ಹೋಗತಕ್ಕದ್ದೆಂದು ನಿರ್ಧರವಾಯಿತು. ಅದಕ್ಕೆ ಬೇಕಾದ ಖಟ್ವಾಂಗ ಕಪಾಲ ಮುಂತಾದುವುಗಳನ್ನು ಭೀಮಪರಾಕ್ರಮನು ತನ್ನ ಮನೆಯಲ್ಲಿ ತರಿಸಿಟ್ಟನು. ಈ ಮಧ್ಯೆ ಒಂದು ದಿನ ಮೃಗಾಂಕದತ್ತನ ತಂದೆಯ ಹತ್ತಿರವಿದ್ದ ಹಿರಿಯ ಮಂತ್ರಿಯು ಮೃಗಾಂಕದತ್ತನ ಮನೆಯ ಹತ್ತಿರ ಹೋಗುತ್ತಿರಲು ಮೇಲಿನಿಂದ ಅವನು ಉಗುಳಿದ ತಂಬುಲವು ಮಂತ್ರಿಯ ತಲೆಯ ಮೇಲೆ ಬಿತ್ತು. ಅದು ತಿಳಿಯದೆ ಆದ ಕೆಲಸ; ಅದರೂ ಮಂತ್ರಿಗೆ ಮನಸ್ಸು ಚುರುಗುಟ್ಟುತ್ತಿತ್ತು; ಆದ್ದರಿಂದ ಅಮರದತ್ತನಿಗೆ ವಿಷೂಚಿಕಾವಾಯುವಿನಿಂದ* ದೇಹದಲ್ಲಿ ಆಲಸ್ಯವಾಗಿದ್ದಾಗ ಅವಕಾಶ ಕಲ್ಪಿಸಿಕೊಂಡು ಅವನು ಭೀಮಪರಾಕ್ರಮನ ಮನೆಯಲ್ಲಿ ಮೃಗಾಂಕದತ್ತನು ಮಾಟ ಮಾಡಿಸುತ್ತಿದ್ದನೆಂದು ಹೇಳಿದರು. ಸೇನಾಪತಿಯು ಅಲ್ಲಿಗೆ ಹೋಗಿ ನೋಡಲು ತಲೆಯೋಡು ಗಡ್ಡ ಮೀಸೆ ಮುಂಥಾದುವುಗಳು ಸಿಕ್ಕಿದವು. ಅದನ್ನು ನೋಡಿ ರಾಜನು ಸಿಟ್ಟುಗೊಂಡು ಮಗನನ್ನೂ ಅವನ ಮಂತ್ರಿಗಳನ್ನೂ ಊರು ಬಿಟ್ಟು ಹೊರಡಿಸಿದನು. ಮೃಗಾಂಕದತ್ತನು ಮನಸ್ಸಿನಲ್ಲಿಯೇ ತಾಯಿತಂದೆಗಳನ್ನು ವಂದಿಸಿ ವಿನಾಯಕನನ್ನು ಪೂಜಿಸಿ ಮಂತ್ರಿಗಳೊಡನೆ ಉಜ್ಜಯಿನಿಗೆ ಅಭಿಮುಖವಾಗಿ ಹೊರಟರು. ಸಂಜೆಯಹೊತ್ತಿಗೆ ಒಂದು ಅಡವಿ ಸಿಕ್ಕಿತು. ಅಲ್ಲಿ ಒಂದು ಕೊಳವನ್ನು ಕಂಡು ಅಲ್ಲಿ ಇಳಿದುಕೊಂಡರು. ಅದರ ತಡಿಯ ಮೇಲೆ ಒಂದು ಒಣಗಿದ ಮರ ನಿಂತಿತ್ತು. ರಾತ್ರಿ ಬೆಳದಿಂಗಳು ಬಂದಾಗ ಅದು ಚಿಗುರಿಹೂಬಿಟ್ಟು ಹಣ್ಣಿನಿಂದ ತುಂಬಿಹೋಯಿತು. ಕಳಿತ ಹಣ್ಣುಗಳು ಉದುರಲು ಮೊದಲುಮಾಡಿದವು. ಎಲ್ಲರೂ ಆ ಹಣ್ಣುಗಳನ್ನು ತಿಂದು ಹಸಿವನ್ನು ಅಡಗಿಸಿಕೊಂಡರು. ಹಣ್ಣುಗಳೂ ರುಚಿಯಾಗಿದ್ದವು. ಆದರೆ ಇನ್ನೊಂದು ಗಳಿಗೆಯಲ್ಲಿ ಅವರ ಕಣ್ಣಮುಂದೆಯೇ ಆ ಮರವು ಒಬ್ಬ ಬ್ರಾಹ್ಮಣನಾಯಿತು. ಮೃಗಾಂಕದತ್ತನು ಆಶ್ಚರ್ಯಪಟ್ಟು ಅವನಾರು ಎಂದು ಕೇಳಲು ಅವನು ತನ್ನ ವೃತ್ತಾಂತವನ್ನು ಹೇಳಿದನು: -


### ಶ್ರುತಧಿ ಎಂಬ ಬ್ರಾಹ್ಮಣನ ಕಥೆ


ಅಯೋಧ್ಯೆಯಲ್ಲಿ ದಮಧಿಯೆಂಬ ಬ್ರಾಹ್ಮಣನಿದ್ದನು. ನಾನು ಅವನ ಮಗನಾದ ಶ್ರುತಧಿ; ಬರಗಾಲದಲ್ಲಿ ನಮ್ಮ ತಾಯಿ ತೀರಿಹೋಗಲು ನಮ್ಮ ತಂದೆ ನನ್ನನ್ನು ಕರೆದುಕೊಂಡು ಇಲ್ಲಿಗೆ ಬಂದನು. ಇಲ್ಲಿ ಅವನಿಗೆ ಯಾರೋ ಒಬ್ಬರು ಐದು ಹಣ್ಣುಗಳನ್ನು ಕೊಟ್ಟರು; ಅವುಗಳಲ್ಲಿ ಮೂರನ್ನು ನನಗೆ ಕೊಟ್ಟು ತನಗೆಂದು ಮಿಕ್ಕೆರಡನ್ನು ಇರಿಸಿ ಸ್ನಾನಕ್ಕೆ ಹೋದನು. ಅವನು ಬರುವ ಹೊತ್ತಿಗೆ ನಾನು ಆ ಎರಡು ಹಣ್ಣನ್ನೂ ತಿಂದು ನಿದ್ರೆ ಬಂದವನಂತೆ ಮಲಗಿದ್ದೆ. ಅವನು ಬಂದು ನೋಡಿ "ನೀನು ಒಂದು ಒಣಕಲು ಮರವಾಗು; ಬೆಳದಿಂಗಳ ರಾತ್ರಿಯಲ್ಲಿ ನಿನ್ನಲ್ಲಿ ಹಣ್ಣು ಬಿಡಲಿ; ಅದರಿಂದ ಯಾವಾಗಲಾದರೂ ಅತಿಥಿಗಳು ತೃಪ್ತರಾದರೆ ನಿನ್ನ ಶಾಪ ಬಿಡುಗಡೆಯಾಗುತ್ತದೆ!’ ಎಂದು ಶಪಿಸಿ ಹೊರಟುಹೋದನು. ಇಂದು ನನ್ನ ಶಾಪವಿಮೋಚನೆಯಾಯಿತು’ ಎಂದನು.

ಮೃಗಾಂಕದತ್ತನು ತನ್ನ ವೃತ್ತಾಂತವನ್ನು ಅವನಿಗೆ ತಿಳಿಸಿ ಬೆಳಗ್ಗೆ ಅವನೊಡನೆಯೂ ಮಂತ್ರಿಗಳೊಡನೆಯೂ ಪ್ರಯಾಣಬೆಳೆಸಿದನು. ಮುಂದೆ ಕರಿಮಂಡಿತವನದಲ್ಲಿ ನೆಲಸಿದ್ದ ಕೆಲವರು ಬ್ರಾಹ್ಮಣರು ಅವರಿಗೆ ಹಾಲು ಹಣ್ಣು ಕೊಟ್ಟು ಉಪಚರಿಸಲು ಅವರ ಆತಿಥ್ಯವನ್ನು ಸ್ವೀಕರಿಸಿ ಶಕ್ತಿರಕ್ಷಿತಕನೆಂಬ ಕಿರಾತರಾಜನ ಆವಾಸಕ್ಕೆ ಬಂದರು. ಆ ಕಿರಾತರಾಜನು ಅವನ ಬಾಲ್ಯಸ್ನೇಹಿತ; ಅವನ ತಂದೆ ಸೆರೆಸಿಕ್ಕಲು ಆತನು ತನಗೆ ಪ್ರತಿಯಾಗಿ ಇವನನ್ನು ಕೊಟ್ಟು ತಾನು ಸೆರೆ ಬಿಡಿಸಿಕೊಂಡನು; ಅವನ ಕಾಲಾನಂತರ ತಂದೆಗೆ ಹೇಳಿ ಮೃಗಾಂಕನು ತನ್ನ ಸ್ನೇಹಿತನ ಸೆರೆಬಿಡಿಸಿ ಅವನ ರಾಜ್ಯವನ್ನು ಅವನಿಗೆ ಕೊಡಿಸಿದ್ದನು. ಆ ಕೃತಜ್ಞತೆಯಿಂದ ಅವನು ಇವರೆಲ್ಲರನ್ನೂ ಉಪಚರಿಸಿ, ಅವರಿಗೆ ನೆರವಾಗಿ ತಾನೂ ಅವರೊಡನೆ ಹೊರಟನು. ದಾರಿಯಲ್ಲಿ ಒಬ್ಬ ತಪಸ್ವಿಯನ್ನು ಕಂಡರು. ಅವನು’ ನಾನು ಶುದ್ಧಕೀರ್ತಿಯ ಶಿಷ್ಯ; ಇಲ್ಲಿಂದ ಉತ್ತರಕ್ಕೆ ಒಂದು ಮುಳ್ಳುಮುತ್ತುಗದ ಮರವಿದೆ; ಅದರ ಕೆಳಗೆ ಒಂದು ನಾಗಾಲಯವಿದೆ; ಅಲ್ಲಿ ಪಾರಾವತನೆಂಬ ನಾಗನಿದ್ದಾನೆ. ಅವನ ಹತ್ತಿರ ವೈಢೂರ್ಯಕಾಂತಿ ಎಂಬ ಕತ್ತಿಯಿದೆ. ಅದನ್ನು ಪಡೆಯುವವನು ಸಿದ್ಧಾಧಿಪತಿಯಾಗುತ್ತಾನೆ; ಅದನ್ನು ಪಡೆಯಲು ವೀರರ ಸಹಾಯ ಬೇಕು. ಅಂಥವರು ಸಿಕ್ಕಲಿಲ್ಲ. ಆದ್ದರಿಂದ ನಿರಾಶನಾಗಿ ಇಲ್ಲಿ ಕುಳಿತಿದ್ದೇನೆ. !” ಎಂದನು. ಮೃಗಾಂಕನು ತಾನೂ ತನ್ನ ಸ್ನೇಹಿತರೂ ಸಹಾಯ ಮಾಡುವುದಾಗಿ ಹೇಳಿ ಅವನ ಜೊತೆಯಲ್ಲಿ ಆ ನಾಗಾಲಯಕ್ಕೆ ಹೋದರು. ಅಲ್ಲಿ ತಾಪಸನು ನಾಗನನ್ನು ವಶಪಡಿಸಿಕೊಳ್ಳುವುದಕ್ಕೆ ಬೇಕಾದ ಹವನ ಹೋಮಗಳನ್ನು ಮಾಡುತ್ತಿರಲು, ಆ ಮರದಿಂದ ಒಬ್ಬ ದಿವ್ಯಸುಂದರಿಯು ಬಂದು ಅವನನ್ನು ತಬ್ಬಿಕೊಂಡಳು. ಅವನು ಹೇಳುತ್ತಿದ್ದ ಮಂತ್ರ ಮರೆತುಹೋಯಿತು; ಹೋಮಪಾತ್ರೆ ಬಿದ್ದುಹೋಯಿತು; ನಾಗನು ಹೊರಕ್ಕೆ ಬಂದನು. ಅವನ ಘೋರರೂಪವನ್ನು ನೋಡಿ ತಾಪಸನು ಎದೆಯೊಡೆದು ಸತ್ತನು. ಆಗ ಆ ನಾಗನು ಮೃಗಾಂಕದತ್ತ ಮೊದಲಾದವರನ್ನು ನೋಡಿ "ನೀವೆಲ್ಲಾ ಒಟ್ಟಿಗೆ ಸೇರಿ ಅವನಿಗೆ ಸಹಾಯಕರಾದದ್ದರಿಂದ ಕೆಲವುಕಾಲ ಎಲ್ಲರೂ ಅಗಲಿರಿ!” ಎಂದು ಶಪಿಸಿದನು. ಕತ್ತಲು ಕವಿದು ಏನೂ ಕಾಣದೆ ಕೇಳದೆ ಹೋಯಿತು. ಎಲ್ಲರೂ ಒಬ್ಬರನ್ನೊಬ್ಬರು ಕೂಗುತ್ತ ಹುಡುಕುತ್ತ ಹೊರಟರು. ಎರಡು ಮೂರು ತಿಂಗಳು ಆದಮೇಲೆ ಮೃಗಾಂಕನಿಗೆ ಶ್ರುತಧಿಯು ಸಿಕ್ಕಿದನು; ಅವನೊಡನೆ ಉಜ್ಜಯಿನಿಯ ಕಡೆಗೆ ಹೋಗುತ್ತಿರಲು ಅಕಸ್ಮಾತ್ತಾಗಿ ವಿಮಲಬುದ್ಧಿಯು ಸಿಕ್ಕಿ ತನ್ನ ವೃತ್ತಾಂತವನ್ನು ತಿಳಿಸಿದನು: -


###  ವಿಮಲಬುದ್ಧಿಯ ವೃತ್ತಾಂತ


ನಾನು ನಾಗಶಾಪದಿಂದ ಅಲೆದು ಅಲೆದು ಬ್ರಹ್ಮದಂಡಿ ಋಷಿಯ ಆಶ್ರಮಕ್ಕೆ ಹೋದೆ. ಅಲ್ಲಿ ಆತನು ಕೊಟ್ಟ ಹಣ್ಣುಹಂಪಲನ್ನು ತಿಂದು ಸುತ್ತಾಡುತ್ತಿರಲು ಹತ್ತಿರವೇ ಒಂದು ಗುಹೆ ಕಂಡಿತು. ಕುತೂಹಲದಿಂದ ಅದರೊಳಕ್ಕೆ ಹೋಗಲು, ಅಲ್ಲಿ ಒಂದು ಮಣಿಮಂದಿರವಿತ್ತು. ಜಾಲಂದ್ರದ ಕಿಟಕಿಯ ಮೂಲಕ ಒಳಗೆ ಇಣುಕಿ ನೋಡಲು ಅಲ್ಲಿ ಒಬ್ಬ ಹೆಂಗಸು ಭೃಂಗಗಳಿಂದ ಕೂಡಿದ ಒಂದು ಚಕ್ರವನ್ನು ತಿರುಗಿಸುತ್ತಿದ್ದಳು. ಆ ಭೃಂಗಗಳು ಅಲ್ಲಿದ್ದ ಒಂದು ಎತ್ತೂ ಕತ್ತೆಯೂ ಕಕ್ಕುತ್ತಿದ್ದ ಹಾಲಿನ ಮತ್ತು ರಕ್ತದ ನೊರೆಯನ್ನು ತಿಂದು, ಬೆಳ್ಳನೆಯ ಮತ್ತು ಕಪ್ಪನೆಯ ಜೇಡಗಳಾಗಿ ತಮ್ಮ ಹಿಕ್ಕೆಯಿಂದ ಬಣ್ಣಬಣ್ಣದ ಬಲೆಯನ್ನು ನೇಯುತ್ತಿದ್ದವು. ಅದರಲ್ಲಿ ಒಳ್ಳೆಯ ಹೂವುಗಳೂ ವಿಷದ ಹೂವುಗಳೂ ಇದ್ದುವು. ಆ ಬಲೆಯಲ್ಲಿ ಅವು ಸುಖವಾಗಿರಲು ಒಂದು ಹೆಬ್ಬಾವು ಬೆಳ್ಳಗೂ ಕಪ್ಪಗೂ ಇರುವ ಬಾಯಿಂದ ಅವನ್ನು ಕಚ್ಚಿತು. ಆಗ ಆ ಹೆಂಗಸು ಅವುಗಳನ್ನು ಗಡಿಗೆಗಳಲ್ಲಿ ಹಾಕಿದಳು. ಅವು ಅಲ್ಲಿಂದ ಹಾರಿ ಅದೇ ಬಲೆಯಲ್ಲಿ ಸಿಕ್ಕಿಕೊಂಡು ಅರಚುತ್ತಿರಲು ಆ ಸದ್ದಿನಿಂದ ಧ್ಯಾನಭಂಗವಾದ ಒಬ್ಬ ತಪಸ್ವಿಯು ತನ್ನ ಹಣೆಯಿಂದ ಜ್ವಾಲೆಯನ್ನು ಬಿಟ್ಟನು. ಅದು ಆ ಬಲೆಯನ್ನು ಸುಡಲು, ಅವು ಒಂದು ಹವಳದ ಕೊಳವೆಯನ್ನು ಹೊಕ್ಕು ಅದರ ಮೇಲಿದ್ದ ಜ್ಯೋತಿಯಲ್ಲಿ ಅಡಗಿಹೋದುವು. ಆ ಹೆಂಗಸೂ ಎಲ್ಲಿಯೋ ಹೊರಟುಹೋದಳು. ಇದನ್ನೆಲ್ಲಾ ನೋಡಿ ಆಶ್ಚರ್ಯಗೊಂಡು ಅಲ್ಲಿಯೇ ಸುತ್ತಾಡುತ್ತಿರಲು, ಅಲ್ಲಿ ಒಂದು ತಾವರೆಕೊಳ ಕಂಡಿತು. ಅದರ ಹತ್ತಿರ ಕುಳಿತು ಸುತ್ತಲೂ ಇದ್ದ ವನಪ್ರದೇಶವನ್ನು ನೋಡುತ್ತಿದ್ದೆ. ಅಲ್ಲಿ ಒಬ್ಬ ಬೇಡನು ಒಂದು ಸಿಂಹದ ಮರಿಯನ್ನು ಬಲೆಹಾಕಿ ಹಿಡಿದಿದ್ದನು. ಅದಕ್ಕೆ ಹತ್ತು ಭುಜಗಳಿದ್ದವು. ಆದರೆ ಅದು ತನ್ನ ಕೈಮೀರಲು ಅಟ್ಟಿಬಿಟ್ಟನು. ಅದು ಬೇರೊಂದು ಕಾಡಿನಿಂದ ಬಂದ ಹೆಣ್ಣುಸಿಂಹದ ಕೂಗನ್ನು ಕೇಳಿ ಹೋಗುತ್ತಿರಲು ಬಿರುಗಾಳಿ ಬೀಸಿ ಅದರ ಭುಜಗಳೆಲ್ಲಾ ಬಿದ್ದು ಹೋದುವು. ಆಗ ಒಬ್ಬ ಡೊಳ್ಳು ಹೊಟ್ಟೆಯವನು ಬಂದು ಅವುಗಳನ್ನೆಲ್ಲಾ ಅಂಟಿಸಿದನು. ಆಮೇಲೆ ಅದು ಹೆಣ್ಣನ್ನು ಜೊತೆಮಾಡಿಕೊಂಡು ತನ್ನ ಕಾಡಿಗೇ ಬಂತು. ಅದನ್ನು ಕಂಡು ಆ ಬೇಡನು ಅವಕ್ಕೆ ತಾನಿದ್ದ ಕಾಡನ್ನು ಒಪ್ಪಿಸಿ ಹೊರಟುಹೋದನು. ಆಮೇಲೆ ಆಶ್ರಮಕ್ಕೆ ಬಂದು ನಾನು ಕಂಡಿದ್ದನ್ನೆಲ್ಲಾ ಬ್ರಹ್ಮದಂಡಮುನಿಗೆ ಹೇಳಿದೆ. ತ್ರಿಕಾಲಜ್ಞನಾದ ಆ ಮುನಿಯು ‘ಅದನ್ನೆಲ್ಲಾ ನಿನ್ನಲ್ಲಿ ಪ್ರಸನ್ನನಾದ ಆ ಈಶ್ವರನು ತೋರಿಸಿದನು; ಆದ್ದರಿಂದ ನೀನೇ ಧನ್ಯ! ನೀನು ನೋಡಿದ ಹೆಂಗಸೇ ಮಾಯೆ; ಅವಳು ತಿರುಗಿಸುತ್ತಿದ್ದದ್ದು ಸಂಸಾರ ಚಕ್ರ; ಅದರಲ್ಲಿದ್ದ ಭೃಂಗಗಳೇ ಪ್ರಾಣಿಗಳು. ಎತ್ತೂ ಕತ್ತೆಯೂ ಧರ್ಮಾಧರ್ಮಗಳು. ಅವುಗಳ ಬಾಯಿಂದ ಬಂದ ಹಾಲೂ ರಕ್ತವೂ ಪುಣ್ಯಪಾಪಗಳು. ತಮ್ಮ ತಮ್ಮ ಸ್ಥಳದಲ್ಲಿ ಲಭಿಸಿದ್ದನ್ನು ಸೇವಿಸಿ ಬೆಳ್ಳಗೂ ಕಪ್ಪಗೂ ಆಗಿ ಅವು ಸಂಸಾರಜಾಲಗಳನ್ನು ಸೃಷ್ಟಿಸಿಕೊಂಡು ಸುಖದುಃಖಗಳನ್ನು ಅನುಭವಿಸುತ್ತಿರುವಾಗ ಶುಭಾಶುಭರೂಪದ ಬಾಯಿಉಳ್ಳ ಕಾಲಸರ್ಪದಿಂದ ಹತವಾದವು. ಆಮೇಲೆ ಮಾಯೆಯು ಅವುಗಳನ್ನು ನಾನಾ ಯೋನಿಗಳಲ್ಲಿ ಹಾಕಿದಳು. ಅವು ಮತ್ತೆ ಅಲ್ಲಿಂದ ಎದ್ದುಬಂದು ಬಲೆಯಲ್ಲಿ ಬಿದ್ದುವು. ಆಗ ಕಪ್ಪು ಭೃಂಗಗಳು ದುಃಖದಿಂದ ನೊಂದು ಪರಮೇಶ್ವರನಲ್ಲಿ ಗೋಳಿಟ್ಟು ಅವನನ್ನು ಶರಣುಹೊಂದಿದವು. ಅದನ್ನು ನೋಡಿ ಬಿಳಿಯವೂ ವೈರಾಗ್ಯ ದಿಂದ ಪರಮೇಶ್ವರನಲ್ಲಿ ಗೋಳಿಟ್ಟುವು. ಆಗ ತಾಪಸರೂಪಿಯಾದ ದೇವನು ಜ್ಞಾನಾಗ್ನಿಜ್ವಾಲೆಯಿಂದ ಅವರ ಪಾಶಗಳನ್ನು ಸುಟ್ಟುಹಾಕಿದನು. ಅವರು ಆದಿತ್ಯಮಂಡಲವನ್ನು ಪ್ರವೇಶಿಸಿ ಅದರ ಮೇಲಿರುವ ಪರಂಧಾಮವನ್ನು ಹೊಂದಿದರು. ಮಾಯೆಯೂ ಅವಳೊಡನೆ ಸಂಸಾರಚಕ್ರವೂ ಧರ್ಮಾಧರ್ಮಗಳೂ ಹೋದುವು. ಹೀಗೆ ಬಿಳಿಯ ಮತ್ತು ಕರಿಯ ಪ್ರಾಣಿಗಳು ಸ್ವಕರ್ಮದಿಂದ ಸಂಸಾರದಲ್ಲಿ ತೊಳಲಿ, ಈಶ್ವರಾರಾಧನದಿಂದ ಬಿಡುಗಡೆ ಹೊಂದುತ್ತವೆ. ಈಗ ಕೊಳದಲ್ಲಿ ನೀನು ನೋಡಿದ್ದಕ್ಕೆ ಅರ್ಥ ಹೇಳುತ್ತೇನೆ ಕೇಳು: ಅದು ಮೃಗಾಂಕದತ್ತನಿಗೆ ಮುಂದೆ ಆಗುವುದನ್ನು ತಿಳಿಸುತ್ತದೆ. ಅವನೇ ಸಿಂಹದಮರಿ; ಅವನ ಹತ್ತು ಮಂತ್ರಿಗಳೂ ಹತ್ತು ಭುಜಗಳು. ಬೇಡನಂಥ ಅವನ ತಂದೆಯು ಕೋಪಗೊಂಡು ಅವರನ್ನು ಕಾಡಿನಂಥ ತನ್ನ ದೇಶದಿಂದ ಓಡಿಸಿದನು. ಬೇರೆ ಕಾಡಿನಂತಿರುವ ಅವಂತಿ ದೇಶದಲ್ಲಿ ಹುಟ್ಟಿದ ಶಶಾಂಕವತಿಯ ಖ್ಯಾತಿಯನ್ನು ಕೇಳಿ ಅವನು ಓಡಿಹೋಗಿ ಬಿರುಗಾಳಿಯಂಥ ನಾಗಶಾಪದಿಂದ ಮಂತ್ರಿಭುಜಗಳನ್ನು ಕಳೆದುಕೊಂಡನು. ಆಮೇಲೆ ವಿನಾಯಕನು ಅವುಗಳನ್ನು ಜೋಡಿಸಲು ಮೊದಲಿನಂತೆಯೇ ಆದನು; ಅಲ್ಲಿಂದ ಹೊರಟು ಕಷ್ಟದಿಂದ ಸಂಪಾದಿಸಿದ ಶಶಾಂಕವತಿಯನ್ನು ಸ್ವದೇಶಕ್ಕೆ ಕರೆತರಲು, ಬೇಡನಾದ ತಂದೆಯು ಸ್ವದೇಶವನವನ್ನು ಅವನಿಗೆ ಒಪ್ಪಿಸಿ ತಪೋವನಕ್ಕೆ ಹೊರಟುಹೋದನು. ಹೀಗೆ ಈಶ್ವರನು ಮುಂದಾಗುವುದನ್ನು ಈಗಲೇ ಆದಂತೆ ತೋರಿಸಿದ್ದಾನೆ. ಆದ್ದರಿಂದ ನಿಮ್ಮ ಪ್ರಭುವು ಮಂತ್ರಿಗಳನ್ನೂ ಹೆಂಡತಿಯನ್ನೂ ರಾಜ್ಯವನ್ನೂ ಪಡೆಯುತ್ತಾನೆ-ಎಂದನು. ನಾನು ಅಲ್ಲಿಂದ ಹೊರಟುಬಂದು ನಿನ್ನನ್ನು ಕಂಡೆ.

೪. ಮೃಗಾಂಕದತ್ತನು ಅವನನ್ನು ಒಡಗೊಂಡು ತನ್ನ ಪ್ರಯಾಣವನ್ನು ಮುಂದುವರೆಸಿ ನರ್ಮದಾ ನದಿಯ ಹತ್ತಿರಕ್ಕೆ ಬಂದನು. ಅಲ್ಲಿ ಮಾಯಾವಟುವೆಂಬ ಶಬರರಾಜನು ಸ್ನಾನಮಾಡುತ್ತಿರಲು ಅವನನ್ನು ಮೂವರು ಜಲಮಾನುಷರು ನೀರೊಳಗಿಂದ ಹಿಡಿದುಕೊಂಡರು. ಮೃಗಾಂಕನು ಅದನ್ನು ಕಂಡು ನೀರೊಳಕ್ಕೆ ಮುಳುಗಿ ತನ್ನ ಕತ್ತಿಯಿಂದ ಅವರನ್ನು ಕೊಂದು ಶಬರರಾಜನನ್ನು ಬಿಡಿಸಿದನು. ಅವನು ಕೃತಜ್ಞತೆಯಿಂದ ಅವರನ್ನು ತನ್ನ ಹಳ್ಳಿಗೆ ಕರೆದುಕೊಂಡು ಹೋಗಿ ಉಪಚರಿಸಿ ತನ್ನ ಹತ್ತಿರವೇ ಕೆಲವು ಕಾಲ ನಿಲ್ಲಿಸಿಕೊಂಡನು. ಒಂದು ದಿನ ಮಾಯಾವಟುವು ಅವನ ಪ್ರತೀಹಾರನೊಡನೆ* ಜೂಜಾಡುತ್ತಿರಲು, ಆಕಾಶವು ಗುಡುಗಿತು. ಆಗ ನವಿಲುಗಳು ಕುಣಿಯುವುದನ್ನು ನೋಡಬೇಕೆಂದು ಛಟ್ಟನೆ ಎದ್ದನು. ದ್ಯೂತರಸಿಕನಾದ ಪ್ರತೀಹಾರನು ಅದನ್ನು ಸಹಿಸದೆ ಅವನನ್ನೂ ಅವನ ಹತ್ತಿರವಿದ್ದ ಮೃಗಾಂಕದತ್ತನನ್ನೂ ಕುರಿತು ‘ಆ ನವಿಲುಗಳ ಕುಣಿತವನ್ನೇನು ನೋಡುತ್ತೀರಿ? ಅವೇನು ನರ್ತನದಲ್ಲಿ ಶಿಕ್ಷಣ ಪಡೆದಿಲ್ಲ. ಏನೂ ಇಲ್ಲ; ನಿಮಗೆ ಅದರಲ್ಲಿ ಅಷ್ಟು ಅಭಿರುಚಿ ಇದ್ದರೆ ನಾಳೆ ಬೆಳಗ್ಗೆ ನಮ್ಮ ಮನೆಗೆ ಬನ್ನಿ; ಅಲ್ಲಿ ಒಂದು ನವಿಲನ್ನು ತೋರಿಸುತ್ತೇನೆ. ಅಂಥದು ಪ್ರಪಂಚದಲ್ಲಿ ಮತ್ತೊಂದಿಲ್ಲ’ ಎಂದನು. “ಹಾಗಿದ್ದರೆ ಅದು ನೋಡತಕ್ಕದ್ದೇ!’ ಎಂದು ಇಬ್ಬರೂ ಒಪ್ಪಿದರು. ಅಂದಿನ ರಾತ್ರಿ ಮೃಗಾಂಕದತ್ತನು ಮೈಗೆಲ್ಲಾ ಕಸ್ತೂರಿ ಲೇಪಿಸಿಕೊಂಡು ಕರಿಯ ಬಟ್ಟೆಯನ್ನು ಉಟ್ಟು ಹೊದ್ದು ಒಬ್ಬನೇ ವೀರಚರ್ಯೆಗಾಗಿ ಹೊರಟನು. ದಾರಿಯಲ್ಲಿ ಕಣ್ಣು ಕಾಣದೆ ಒಬ್ಬನ ಭುಜ ತಗುಲಿತು. ಮೃಗಾಂಕನು ‘ಯಾರದು?’ ಎಂದು ಕೇಳಲು ಅವನು ‘ನಾನು ಕಳ್ಳ! ನೀನು ಯಾರು?’ ಎಂದನು. ಮೃಗಾಂಕನು ತನ್ನ ಕೈನೀಡಿ ‘ನಾನೂ ನಿನ್ನ ಉದ್ಯೋಗದವನೇ!’ ಎಂದನು. ಇಬ್ಬರೂ ಸ್ನೇಹಿತರಾಗಿ ಮುಂದೆ ಹೋಗುತ್ತ ಹುಲ್ಲು ಮುಚ್ಚಿದ್ದ ಒಂದು ಪಾಳುಭಾವಿಯ ಹತ್ತಿರಕ್ಕೆ ಬಂದರು. ಅದರೊಳಹೊಕ್ಕು ಒಂದು ಸುರಂಗ ಮಾರ್ಗದಿಂದ ಹೋಗಲು ಅವರು ಮಾಯಾವಟುವಿನ ಅಂತಃಪುರಕ್ಕೆ ಬಂದರು. ಅಲ್ಲಿಯ ಬೆಳಕಿನಲ್ಲಿ ನೋಡಲು ಮೃಗಾಂಕನಿಗೆ ಅವನು ಕಳ್ಳನಲ್ಲ, ಬೆಳಿಗ್ಗೆ ಜೂಜಾಡುತ್ತಿದ್ದ ಪ್ರತೀಹಾರ ಎಂದು ಗುರುತು ಹತ್ತಿತು. ಅವನಿಗೆ ರಾಣಿಯ ಮೇಲೆ ಗಮನವಿದ್ದದ್ದರಿಂದ ಮೃಗಾಂಕನ ಗುರುತಾಗಲಿಲ್ಲ. ಅವನನ್ನು ಮಂಜುಮತಿಯೆಂಬ ಆ ರಾಣಿಯು ಬರಮಾಡಿಕೊಂಡು ‘ಇದೇನು, ಇಂದು ಯಾರನ್ನೋ ಕರೆತಂದಿದ್ದೀಯಲ್ಲಾ?’ ಎಂದು ಕೇಳಿದಳು. ಅವನು “ನೀನೇನೂ ಶಂಕಿಸಬೇಡ; ಅವನು ನನ್ನ ಸ್ನೇಹಿತ!” ಎಂದು ಧೈರ್ಯ ಹೇಳಲು ಅವಳು “ಏನೆಂದು ಧೈರ್ಯಪಟ್ಟುಕೊಳ್ಳಲಿ? ರಾಜನು ಮೃತ್ಯುವಿನ ಬಾಯಿಗೆ ಸಿಕ್ಕಿದ್ದರೂ ಮೃಗಾಂಕದತ್ತನಿಂದ ಪಾರಾದನು!” ಎಂದಳು. ಅವನು “ಪ್ರಿಯೆ! ಚಿಂತಿಸಬೇಡ. ನಾನು ಬೇಗನೇ ಅವರಿಬ್ಬರನ್ನೂ ತೀರಿಸಿಬಿಡುತ್ತೇನೆ!” ಎಂದನು. ಅವಳು “ಏನು ಹೊಗಳಿಕೊಳ್ಳುತ್ತೀಯೆ! ರಾಜನು ನರ್ಮದಾ ನದಿಯಲ್ಲಿ ಮೊಸಳೆಯ ಬಾಯಿಗೆ ಸಿಕ್ಕಿದಾಗ ಮೃಗಾಂಕದತ್ತನೊಬ್ಬನೇ ಮುಂದೆ ನುಗ್ಗಿದವನು; ಆವಾಗ ನೀನೇಕೆ ಅವನನ್ನು ಕೊಲ್ಲಲಿಲ್ಲ? ಹೆದರಿ ಓಡಿಹೋದೆ; ಆದ್ದರಿಂದ ಸುಮ್ಮನಿರು; ಯಾರಾದರೂ ನಿನ್ನ ಮಾತನ್ನು ಕೇಳಿಬಿಟ್ಟಾರು! ಆಮೇಲೆ ಮೃಗಾಂಕನಿಂದ ನಿನಗೆ ಕೇಡು ಲಭಿಸೀತು!” ಎಂದಳು. ಅವನು “ಓ! ನಿನಗೆ ಮೃಗಾಂಕದತ್ತನಲ್ಲಿ ಅನುರಾಗ ಉಂಟಾಗಿದೆ! ಆಗಲಿ, ಅದರ ಫಲವನ್ನು ಅನುಭವಿಸು” ಎಂದು ಅವಳನ್ನು ಕಡಿಯಲು ಕತ್ತಿ ಎತ್ತಿದನು. ಆಗ ಅಲ್ಲಿ ಗುಟ್ಟಾಗಿ ಅಡಗಿದ್ದ ಅವಳ ಚೇಟಿಯು ಚೂರಿ ಹಿಡಿದು ಅವನ ಮೇಲೆ ನುಗ್ಗಿದಳು. ಆಗ ಮಂಜುಮತಿಯು ಹೊರಬಿದ್ದು ಅವನಿಂದ ತಪ್ಪಿಸಿಕೊಂಡಳು. ಪ್ರತೀಹಾರನು ಚೇಟಿಯ ಕೈಬೆರಳು ಕತ್ತರಿಸಿ ಹೋಗುವಂತೆ ಚೂರಿಯನ್ನು ಕಿತ್ತುಕೊಂಡು ಮೃಗಾಂಕನೊಡನೆ ತನ್ನ ಮನೆ ಸೇರಿದನು. ಅಲ್ಲಿ ಅವನು ತನ್ನ ಆಳನ್ನು ಕರೆದು ಆ ನವಿಲಿನ ಕೋಣೆಯಲ್ಲಿ ಅವನಿಗೆ ಹಾಸಿಗೆಹಾಸಿಕೊಡುವಂತೆ ಹೇಳಿದನು. ಅದರಂತೆ ಅವನು ಹಾಸಿಗೆ ಹಾಸಿಕೊಟ್ಟು ದೀಪವಿಟ್ಟು ಹೋದನು. ಮೃಗಾಂಕನು ‘ಇದೇ ಇರಬೇಕು ಅವನು ಹೇಳಿದ ಆ ನವಿಲು!’ ಎಂದು ಕೊಂಡು ಅದನ್ನಿಟ್ಟಿದ್ದ ಪಂಜರದ ಬಾಗಿಲು ತೆರೆದನು. ಅದು ಹೊರಕ್ಕೆ ಬಂದು ಅವನನ್ನು ದೃಷ್ಟಿಸಿ ನೋಡಿ ಅವನ ಕಾಲಮೇಲೆ ಬಿದ್ದು ಹೊರಳಾಡಿತು. ಅದು ಹೊರಳುತ್ತಿದ್ದಾಗ ಅದರ ಕತ್ತಿನಲ್ಲಿ ಒಂದು ದಾರ ಕಟ್ಟಿದ್ದಿದ್ದನ್ನು ನೋಡಿ ಅದು ಬಿಗಿಯುತ್ತಿರಬಹುದೆಂದು ಅದನ್ನು ಬಿಚ್ಚಿಹಾಕಿದನು. ಕೂಡಲೆ ಅದು ತನ್ನ ಮಂತ್ರಿ ಭೀಮಪರಾಕ್ರಮನಾಯಿತು! ಮೃಗಾಂಕನು ಅವನನ್ನು ಆಲಿಂಗಿಸಿಕೊಂಡು ‘ಮಿತ್ರ! ಇದೇನು?’ ಎಂದು ಆಶ್ಚರ್ಯದಿಂದ ಕೇಳಿದನು. ಅವನು ತನ್ನ ವೃತ್ತಾಂತವನ್ನು ಹೇಳಿದನು: -


###  ಭೀಮಪರಾಕ್ರಮನ ವೃತ್ತಾಂತ


ದೇವ! ನಾಗಶಾಪದಿಂದ ನಾವು ಬೇರೆಯಾದಮೇಲೆ ನಾನು ಅಡವಿಯಲ್ಲಿ ಅಲೆಯುತ್ತ ಒಂದು ಬೂರುಗದ ಮರದ ಹತ್ತಿರಕ್ಕೆ ಬಂದೆ. ಅಲ್ಲಿ ಒಂದು ಗಣೇಶವಿಗ್ರಹ ಕೆತ್ತಿರಲು ಅದಕ್ಕೆ ನಮಿಸಿ ಆಯಾಸದಿಂದ ಕುಳಿತುಕೊಂಡೆ. “ಇದಕ್ಕೆಲ್ಲಾ ಪಾಪಿಯಾದ ನಾನೇ ಕಾರಣ; ಬೇತಾಳನ ವೃತ್ತಾಂತವನ್ನು ಮಹಾರಾಜನಿಗೆ ಹೇಳಿದ್ದರಿಂದಲೇ ಇವೆಲ್ಲಾ ಘಟಿಸಿತು ಆದ್ದರಿಂದ ಪ್ರಾಣಬಿಡುತ್ತೇನೆ” ಎಂದು ಆ ದೇವರ ಮುಂದೆ ಅನ್ನ ನೀರು ಬಿಟ್ಟು ಕುಳಿತೆ. ಕೆಲವು ದಿನದ ಮೇಲೆ ಅಲ್ಲಿಗೆ ಒಬ್ಬ ಮುದುಕನು ಬಂದು ಕುಳಿತು “ಏಕಯ್ಯ, ಇಲ್ಲಿ ಹೀಗೆ ಒಬ್ಬನೇ ಮುಖ ಒಣಗಿಸಿಕೊಂಡು ಕುಳಿತಿದ್ದೀಯೆ?” ಎಂದು ಕೇಳಿದನು. ನಾನು ನನ್ನ ವೃತ್ತಾಂತವನ್ನು ತಿಳಿಸಲು ಅವನು “ಇದೇನಯ್ಯಾ, ವೀರನಾದರೂ ಹೆಂಗಸಿನ ಹಾಗೆ ಪ್ರಾಣಕಳೆದುಕೊಳ್ಳುತ್ತೇನೆ ಎನ್ನುತ್ತೀಯೆ? ಹೆಂಗಸರೂ ಆಪತ್ತು ಬಂದಾಗ ಧೈರ್ಯವನ್ನು ಬಿಡುವುದಿಲ್ಲ. ಅದಕ್ಕೆ ಒಂದು ಕಥೆ ಹೇಳುತ್ತೇನೆ ಕೇಳು” ಎಂದು ಮುಂದಿನ ಕಥೆಯನ್ನು ಹೇಳಿದನು.


### ಕಮಲಾಕರ ಹಂಸಾವಳಿಯರ ಕಥೆ


ಕೋಶಲನಗರದಲ್ಲಿ ವಿಮಲಾಕರನೆಂಬ ರಾಜನಿದ್ದನು. ಅವನಿಗೆ ತೇಜಸ್ವಿಯೂ ರೂಪವಂತನೂ ದಾನಶೀಲನೂ ಆದ ಕಮಲಾಕರನೆಂಬ ಮಗನಿದ್ದನು. ಮನೋರಥಸಿದ್ಧಿ ಯೆಂಬ ಒಬ್ಬ ವಂದಿಯು ಪದೇ ಪದೇ ಅವನ ಮುಂದೆ,

ಪದ್ಮಾಸಾದನ ಸೋತ್ಸವ ನಾನಾಮುಖರ ದ್ವಿಜಾಲಿ ಪರಿಗೀತಂ ।

ಕಮಲಾಕರಮಪ್ರಾಪ್ತಾ ಕ್ವ ರತಿಂ ಹಂಸಾವಲೀ ಲಭತಾತ್​ ॥

ಎಂಬ ಗಾಥಾಪದ್ಯವನ್ನು ಹೇಳುತ್ತಿದ್ದನು. ‘ಇದೇಕೆ ಇದನ್ನು ಮೇಲಿಂದಮೇಲೆ ಹೀಗೆ ಹೇಳುತ್ತಿರುತ್ತೀಯೆ’ ಎಂದು ರಾಜಕುಮಾರನು ಕೇಳಲು, ವಂದಿಯು ಹೀಗೆಂದು ಉತ್ತರಕೊಟ್ಟನು.:-

“ದೇವ! ನಾನು ಅಲ್ಲಿ ಇಲ್ಲಿ ಸಂಚರಿಸುತ್ತ ಒಂದುಸಾರಿ ವಿದಿಶಾಪಟ್ಟಣಕ್ಕೆ ಹೋಗಿ ಅಲ್ಲಿ ದರ್ದುರಕನೆಂಬ ಸಂಗೀತಾಚಾರ್ಯನ ಮನೆಯಲ್ಲಿ ಉಳಿದುಕೊಂಡಿದ್ದೆ. ಅವನು ಮಾತಿಗೆ ಮಾತು ಬಂದು ಮರುದಿನ ರಾಜಪುತ್ರಿಯಾದ ಹಂಸಾವಳಿಯು ಹೊಸದಾಗಿ ಕಲಿತಿದ್ದ ನರ್ತನವನ್ನು ಪ್ರದರ್ಶಿಸುವಳೆಂದು ಹೇಳಿದನು. ನಾನೂ ಅದನ್ನು ನೋಡುವುದಕ್ಕೆ ಹೋದೆ. ಯೌವನದ ಎಲರಿಂದ ಬಳಬಳನೆ ಬಳುಕುತ್ತಿರುವ ಸ್ಮರತರುವಿನ ಎಳಲತೆಯಂತೆ ಕುಣಿಯುತ್ತಿದ್ದ ಅವಳನ್ನು ನೋಡಿ, ಇವಳಿಗೆ ಕಮಲಾಕರನಿಗಿಂತ ಅನುರೂಪನಾದ ಗಂಡನಿಲ್ಲ ಎನ್ನಿಸಿತು. ಆದ್ದರಿಂದ ನರ್ತನ ಮುಗಿದಮೇಲೆ ನಾನು ಅರಮನೆಯ ಹೊರಗಡೆಗೆ ಹೋಗಿ ನನಗೆ ಸಮನಾದ ಚಿತ್ರಕಾರನು ಯಾರಾದರೂ ಇದ್ದರೆ ಬರಲಿ ಎಂದು ಬರೆದು ನನ್ನ ಶಲ್ಯವನ್ನು* ಅಡ್ಡಗಟ್ಟಿದೆ. ಯಾರೂ ಅದನ್ನು ಹರಿಯದಿರಲು ರಾಜನು ಅದನ್ನು ತಿಳಿದು ನನ್ನನ್ನು ತನ್ನ ಮಗಳ ಅಂತಃಪುರದಲ್ಲಿ ಚಿತ್ರಕಾರನಾಗಿ ನಿಯಮಿಸಿದನು. ನಾನು ಅಲ್ಲಿ ನಿನ್ನ ಚಿತ್ರವನ್ನು ಬರೆದೆ. ನನ್ನ ನಂಬಿಕೆಯ ಸ್ನೇಹಿತನೊಬ್ಬನು ಉನ್ಮತ್ತನಂತೆ ಹಾಡುತ್ತ ಕುಣಿಯುತ್ತ ಅರಮನೆಯ ಮುಂದೆ ಬಂದನು. ವಿನೋದಕ್ಕಾಗಿ ಅವನನ್ನು ಅಂತಃಪುರಕ್ಕೆ ಕರೆತರಲು, ಅವನು ನಿನ್ನ ಚಿತ್ರವನ್ನು ನೋಡಿ ಅದನ್ನು ವರ್ಣಿಸುತ್ತ “ಆಹಾ! ಕಮಲಾಕರ! ಕಮಲಾಕರ!” ಎಂದು ಕುಣಿಯುವುದಕ್ಕೆ ಮೊದಲು ಮಾಡಿದನು. ರಾಜಪುತ್ರಿಯು “ಇದೇನು ಸಮಾಚಾರ? ಇದನ್ನು ಯಾರು ಬರೆದವರು?” ಎಂದು ವಿಚಾರಿಸಲು ನಾನು ಮುಂದೆ ಬಂದು “ಈ ರಾಜಪುತ್ರನು ತುಂಬ ರೂಪವಂತನೆಂದು ನಾನು ಬರೆದೆ; ಅವನನ್ನು ಬಹುಶಃ ಈ ಹುಚ್ಚನು ನೋಡಿದ್ದಿರಬಹುದು!” ಎಂದು ಉತ್ತರಕೊಟ್ಟೆ. ಇದನ್ನೆಲ್ಲಾ ತಿಳಿದು ರಾಜನಾದ ಮೇಘಮಾಲಿಯು ನನ್ನನ್ನೂ ಆ ಹುಚ್ಚನನ್ನೂ ಹೊರಡಿಸಿದನು. ಆದರೆ ಅಂದಿನಿಂದ ಹಂಸಾವಳಿಗೆ ನಿನ್ನ ಮೇಲೆ ಮನಸ್ಸಾಗಿ ಕೃಶವಾಗುತ್ತ ಬಂದಳು; ಮೈಗೆ ಆಲಸ್ಯವೆಂದು ನೆವ ಹಾಕಿ ಅವಳು ವಿಷ್ಣುದೇವಾಲಯಕ್ಕೆ ಸೇವೆಗೆಂದು ಹೋಗಿಬರುತ್ತಿರಲು, ನಾನು ಒಂದು ದಿನ ಅಲ್ಲಿಗೆ ದೇವರ ಸೇವೆಗೆಂದು ಹೋದೆ. ಆಕೆ ನನ್ನನ್ನು ಕರೆದು ಪೂಜಿಸಿ ವಸ್ತ್ರಗಳನ್ನೂ ಆಭರಣಗಳನ್ನೂ ಕೊಟ್ಟಳು. ಹೊರಗೆ ಬಂದು ನೋಡಿಕೊಂಡಾಗ ವಸ್ತ್ರದ ಕೊನೆಯಲ್ಲಿ ನಾನು ಹೇಳುತ್ತಿರುವ ಶ್ಲೋಕ ಬರೆದಿತ್ತು. ಅದನ್ನು ಓದಿದ ಕೂಡಲೆ ಆಕೆಯ ಮನೋಭಾವ ತಿಳಿದು ನಿನಗೆ ಹೇಳೋಣವೆಂದು ಬಂದೆ. ಇದೇ ಆ ವಸ್ತ್ರ! ಇದೇ ಆಕೆ ಬರೆದಿರುವ ಶ್ಲೋಕ!”

ಹೀಗೆಂದು ಅವನು ಆ ವಸ್ತ್ರವನ್ನು ತೋರಿಸಲು ರಾಜಕುಮಾರನು ಅದನ್ನು ನೋಡಿ ಆ ಶ್ಲೋಕವನ್ನು ಓದಿಕೊಂಡನು. ಕೂಡಲೆ ಹಂಸಾವಳಿಯು ಅವನ ಕಣ್ಣುಗಳ ಮೂಲಕವೂ ಕಿವಿಗಳ ಮೂಲಕವೂ ಅವನ ಹೃದಯವನ್ನು ಹೊಕ್ಕಂತಾಯಿತು; ಅವಳನ್ನು ಪಡೆಯುವುದು ಹೇಗೆಂದು ಅವನು ಯೋಚಿಸುತ್ತಿರಲು, ಮಹಾರಾಜನು ಅವನಿಗೆ ಹೇಳಿಕಳುಹಿಸಿ, “ಮಗೂ! ರಾಜರು ಮಂತ್ರಹಾಕಿದ ಹಾವುಗಳಂತೆ ಮನೆಯಲ್ಲಿಯೇ ಮಂಕಾಗಿ ಕುಳಿತುಬಿಟ್ಟರೆ ಅದು ಅವರ ಕೇಡು; ನೀನು ಸುಖಮಗ್ನನಾಗಿರುವುದು ಹೊರತು ವಿಜಯದ ಮೇಲೆ ಆಸೆಯನ್ನೇ ಎಂದೂ ತೋರಿಸಿಲ್ಲ. ಆದ್ದರಿಂದ ನಮ್ಮ ಶತ್ರುವಾದ ಅಂಗಾಧಿಪತಿಯನ್ನು ಜಯಿಸಿಕೊಂಡು ಬಾ!” ಎಂದು ಹೇಳಿದನು. ರಾಜಪುತ್ರನಿಗೆ ಸಂತೋಷವಾಗಿ ಸೈನ್ಯ ತೆಗೆದುಕೊಂಡು ಹೊರಟು ಅವನನ್ನು ಸೋಲಿಸಿ ಸೆರೆಹಿಡಿದು ತಂದೆಯ ಹತ್ತಿರಕ್ಕೆ ಕಳುಹಿಸಿ “ನಾನು ಬೇರೆ ರಾಜನನ್ನು ಜಯಿಸುವುದಕ್ಕೆ ಹೋಗುತ್ತೇನೆ!” ಎಂದು ವಿದಿಶಾನಗರದ ಹತ್ತಿರಕ್ಕೆ ಬಂದು ಹಂಸಾವಳಿಯನ್ನು ಅಪೇಕ್ಷಿಸಿ ಮೇಘಮಾಲಿಗೆ ದೂತನೊಡನೆ ಹೇಳಿಕಳುಹಿಸಿದನು. ರಾಜನು ತಾನೇ ಬಂದು “ರಾಜಪುತ್ರ! ಇದಕ್ಕೆ ನೀನೇ ಬರಬೇಕಾಗಿತ್ತೆ? ದೂತನ ಕೈಯಲ್ಲಿ ಹೇಳಿಕಳುಹಿಸಿದ್ದರೆ ಸಾಕಾಗಿತ್ತು. ನನಗೆ ಇದು ಇಷ್ಟವಾದದ್ದೇಯೆ. ಏಕೆಂದರೆ ಈ ಹಂಸಾವಳಿಯು ಇನ್ನೂ ಚಿಕ್ಕವಳಾಗಿದ್ದಾಗಲೇ ಇಂಥ ಹುಡುಗಿಗೆ ಯಾವನು ಗಂಡನಾಗುತ್ತಾನೋ ಎಂದು ನನಗೆ ಚಿಂತೆ ಹತ್ತಿ ಆ ಚಿಂತೆಯಲ್ಲಿಯೇ ಜ್ವರ ಬಂದುಬಿಟ್ಟಿತು. ಅಂದಿನ ರಾತ್ರಿ ವಿಷ್ಣುವು ಕನಸಿನಲ್ಲಿ ಕಾಣಿಸಿಕೊಂಡು ‘ಹಂಸಾವಳಿಯು ನಿನ್ನನ್ನು ಮುಟ್ಟಿದರೆ ಜ್ವರವಿಳಿದು ಹೋಗುತ್ತದೆ; ನನ್ನ ಪೂಜೆಯಿಂದ ಪಾವನವಾದ ಅವಳ ಕೈ ಸೋಕಿದರೆ ಎಂಥ ಜ್ವರಪೀಡಿತರಿಗೂ ಜ್ವರ ವಾಸಿಯಾಗಿಹೋಗುತ್ತದೆ. ಅವಳ ಮದುವೆಯ ಚಿಂತೆಯನ್ನು ಬಿಡು; ಕಮಲಾಕರನು ಅವಳಿಗೆ ಗಂಡನಾಗುತ್ತಾನೆ; ಆದರೆ ಸ್ವಲ್ಪಕಾಲ ಕಷ್ಟವಿರುತ್ತದೆ!’ ಎಂದು ಹೇಳಿದನು: ಅದರಂತೆ ಹಂಸಾವಳಿಯು ನನ್ನನ್ನು ಮುಟ್ಟಲು ನನ್ನ ಜ್ವರ ವಾಸಿಯಾಯಿತು. ಹೀಗೆ ನಿಮ್ಮ ಮದುವೆ ದೈವ ಸಂಕಲ್ಪಿತವಾದದ್ದು; ಆದ್ದರಿಂದ ಹಂಸಾವಳಿಯನ್ನು ನಿನಗೆ ಕೊಟ್ಟಿದ್ದೇನೆ!” ಎಂದು ಅವನನ್ನು ತನ್ನ ರಾಜಧಾನಿಗೆ ಕರೆದುಕೊಂಡು ಹೋದನು. ಹಂಸಾವಳಿಗೂ ಇದೆಲ್ಲಾ ತಿಳಿಯಿತು. ಆದರೆ ಅವಳಿಗೆ ಈ ಕಮಲಾಕರನು ತಾನು ಚಿತ್ರದಲ್ಲಿ ನೋಡಿದವನೇಯೋ, ಅದೇ ಹೆಸರಿನ ಬೇರೆ ಒಬ್ಬನೋ ಎಂದು ಸಂದೇಹ ಬಂದು ಕನಕಮಂಜರಿಯೆಂಬ ತನ್ನ ಸಖಿಯನ್ನು ಕರೆದು ಅವನನ್ನು ನೋಡಿಕೊಂಡು ಬರುವಂತೆ ಹೇಳಿ ಕಳುಹಿಸಿದಳು. ಅವಳು ತಾಪಸೀವೇಷದಲ್ಲಿ ಹೋಗಿ ಅವನನ್ನು ಕಂಡಾಗ, ಅವನ ಮೋಹನಾಕಾರವನ್ನು ನೋಡಿ ಬೆರಗಾಗಿ “ಇಂಥವನನ್ನು ಸೇರದಿದ್ದರೆ ಹುಟ್ಟಿ ಏನು ಪ್ರಯೋಜನ? ಆದ್ದರಿಂದ ಅದಕ್ಕೆ ತಕ್ಕ ಪ್ರಯತ್ನ ಮಾಡುತ್ತೇನೆ” ಎಂದು ಚಿಂತಿಸಿ, ಅವನಿಗೆ ಆಶೀರ್ವದಿಸಿ ಒಂದು ಮಣಿಯನ್ನು ಉಪಾಹಾರವಾಗಿ ಕೊಟ್ಟಳು; ಮತ್ತು “ಮಹಾರಾಜ! ಈ ಮಣಿಯನ್ನು ಧರಿಸಿದ್ದರೆ ಶತ್ರುಗಳ ಶಸ್ತ್ರಾಸ್ತ್ರಗಳು ಸ್ತಂಭನವಾಗುತ್ತವೆ; ಇದರಿಂದ ನನಗಿಂತ ನಿನಗೇ ಉಪಯೋಗವೆಂದು ನಿನಗೆ ಕೊಟ್ಟಿದ್ದೇನೆ!” ಎಂದಳು. ಅನಂತರ ಅರಮನೆಗೆ ಬಂದು ಹಂಸಾವಳಿಯನ್ನು ಕಂಡು “ಅಮ್ಮಾ! ನಾನು ತಾಪಸೀವೇಷಧರಿಸಿ ಅವನ ಬಿಡಾರಕ್ಕೆ ಹೋಗಲು ದ್ವಾರಪಾಲಕನು ‘ನಿನಗೆ ಭೂತತಂತ್ರ ಗೊತ್ತಿದೆಯೆ?’ ಎಂದು ಕೇಳಿದನು. ನಾನು ಬಲ್ಲೆ ಎನ್ನಲು ನನ್ನನ್ನು ಒಳಗೆ ಕಮಲಾಕರನ ಹತ್ತಿರಕ್ಕೆ ಕರೆದುಕೊಂಡು ಹೋದನು. ಅಲ್ಲಿ ನಾನು ಕಂಡದ್ದನ್ನು ಬಾಯಿಂದ ಹೇಳಬಾರದು; ಆದರೆ ನಿನ್ನಲ್ಲಿರುವ ಭಕ್ತಿಯ ಸಲುವಾಗಿ ಹೇಳಲೇಬೇಕು-ರಾಜಪುತ್ರನು ಭೂತಶಂಕೆಯಿಂದ ನರಳುತ್ತಿದ್ದನು. ನಾನು ಒಂದು ಮಣಿಯನ್ನು ಕೊಟ್ಟು ಅವನಿಗೆ ಕಟ್ಟಿಸಿ ನಾಳೆ ಬೆಳಗ್ಗೆ ಇದರ ದೋಷವನ್ನು ಹೋಗಲಾಡಿಸುತ್ತೇನೆ ಎಂದು ಹೇಳಿ ಬಂದುಬಿಟ್ಟೆ, ನೀನು ಏನು ಬೇಕಾದರೂ ಮಾಡು!” ಎಂದಳು. ಋಜುಸ್ವಭಾವದ ಹಂಸಾವಳಿಯು “ನಾನು ಮತ್ತೊಬ್ಬನನ್ನು ಮದುವೆಯಾಗುವುದಿಲ್ಲ; ಆದ್ದರಿಂದ ಪ್ರಾಣ ಕಳೆದುಕೊಳ್ಳಬೇಕು; ಇಲ್ಲ ಕಾಡುಪಾಲಾಗಬೇಕು; ಇದಕ್ಕೇನು ಮಾಡೋಣ?” ಎಂದು ಅವಳನ್ನೇ ಕೇಳಿದಳು. ಆ ಮಾಯಾವಿನಿಯು “ಮದುವೆಯ ಹೊತ್ತಿಗೆ ಸರಿಯಾಗಿ ಯಾರಿಗಾದರೂ ನಿನ್ನ ವೇಷ ಹಾಕಿ ಕಳುಹಿಸೋಣ; ಎಲ್ಲರೂ ಆ ಸಡಗರದಲ್ಲಿರುವಾಗ ನಾವಿಬ್ಬರೂ ಎಲ್ಲಿಗಾದರೂ ಓಡಿಹೋಗೋಣ!’ ಎಂದು ಸೂಚಿಸಿದಳು. ಹಂಸಾವಳಿಯು ಹಾಗಾದರೆ ನೀನೇ ನನ್ನ ವೇಷ ಹಾಕಿಕೊಂಡು ಮದುವೆಯಾಗು! ನಿನಗಿಂತ ಆಪ್ತಳನ್ನು ಮತ್ತಾರನ್ನು ತರಲಿ!” ಎಂದಳು. ಅದಕ್ಕೆ ಅವಳು ಸಂತೋಷದಿಂದ ಒಪ್ಪಿ ಮದುವೆಯ ದಿನ ತನ್ನ ಆಪ್ತಸಖಿಯಾದ ಅಶೋಕಕರಿಗೆ ತನ್ನ ವೇಷ ಹಾಕಿ ತಾನು ಹಂಸಾವಳಿಯ ವೇಷ ಹಾಕಿಕೊಂಡು, ಹಂಸಾವಳಿಗೆ “ನೀನು ಕತ್ತಲಾದಮೇಲೆ ಹಿತ್ತಲಬಾಗಿಲಿಂದ ಯಾರೂ ಕಾಣದಂತೆ ಹೊರಟುಹೋಗಿ, ಊರಹೊರಗಿರುವ ಬೂರುಗದ ಮರದ ಪೊಟರೆಯಲ್ಲಿ ಅವಿತುಕೊಂಡಿರು. ನಾನು ಅಲ್ಲಿಗೆ ಬರುತ್ತೇನೆ” ಎಂದು ಹೇಳಿದಳು. ಅದರಂತೆ ಅವಳು ಮದುವೆಯ ರಾತ್ರಿ ಅಲ್ಲಿಗೆ ಹೋಗಲು ಪೊಟರೆಯೊಳಗೆ ತುಂಬ ಕಗ್ಗತ್ತಲು ಕವಿದಿತ್ತು; ಆದ್ದರಿಂದ ಅದರೊಳಗೆ ಹೋಗಲು ಹೆದರಿ ಹತ್ತಿರದಲ್ಲಿದ್ದ ಒಂದು ಆಲದಮರದ ಮೇಲೆ ಹತ್ತಿ ಅದರ ಎಲೆಯ ಮರೆಯಲ್ಲಿ ಅವಿತುಕೊಂಡಿದ್ದಳು. ಅತ್ತ ಕಮಲಾಕರನು ಹಂಸಾವಳೀವೇಷದಲ್ಲಿದ್ದ ಕನಕಮಂಜರಿಯನ್ನು ಮದುವೆ ಮಾಡಿಕೊಂಡು, ಕನಕಮಂಜರಿಯ ವೇಷದಲ್ಲಿದ್ದ ಅಶೋಕಕರಿಯನ್ನು ಒಡಗೊಂಡು ಶುಭದಿನವಾದ್ದರಿಂದ ಅಂದಿನ ರಾತ್ರಿಯೇ ತನ್ನ ಬಿಡಾರಕ್ಕೆ ಹೊರಟನು. ಬೂರುಗದ ಮರದ ಹತ್ತಿರಕ್ಕೆ ಬಂದಕೂಡಲೆ ಕನಕಮಂಜರಿಯು ಅವನನ್ನು ಕುರಿತು “ಆರ್ಯಪುತ್ರ! ನನ್ನ ಕನಸಿನಲ್ಲಿ ಈ ಬೂರುಗದ ಮರದಿಂದ ಒಬ್ಬ ರಾಕ್ಷಸಿಯು ಬಂದು ನನ್ನನ್ನು ಹಿಡಿದುಕೊಂಡಳು. ಆಗ ಒಬ್ಬ ಬ್ರಾಹ್ಮಣನು ಓಡಿಬಂದು ನನ್ನನ್ನು ಬಿಡಿಸಿದನು. ಅವನು ‘ಅಮ್ಮಾ! ಈ ಮರವನ್ನು ಸುಡಿಸಿಬಿಡಬೇಕು. ಅದರಿಂದ ಯಾರಾದರೂ ಹೆಂಗಸು ಹೊರಬಂದರೆ ಅವಳನ್ನು ಹಿಡಿದು ಅದರೊಳಗೇ ಹಾಕಿಸಬೇಕು; ಹಾಗಾದರೆ ಶುಭವಾಗುತ್ತದೆ'-ಎಂದು ಹೇಳಿ ಮಾಯವಾದನು! ಕೂಡಲೆ ನನಗೆ ಎಚ್ಚರವಾಯಿತು; ಆದ್ದರಿಂದ ನನಗೆ ತುಂಬ ದಿಗಿಲಾಗಿದೆ!" ಎಂದಳು. ಅವನು ತನ್ನ ಆಳುಗಳಿಗೆ ಹೇಳಿ ಆ ಮರಕ್ಕೆ ಬೆಂಕಿ ಹಾಕಿಸಿದನು. ಹಂಸಾವಳಿಯು ಹೊರಕ್ಕೆ ಬರದೆ ಇದ್ದದ್ದರಿಂದ ಅವಳು ಸುಟ್ಟುಹೋದಳೆಂದೇ ತಿಳಿದು ಕನಕಮಂಜರಿಯು ಸಂತೋಷಗೊಂಡಳು. ಸ್ವಲ್ಪ ಕಾಲಾನಂತರ ಅವನು ಕೋಶಲನಗರಕ್ಕೆ ಹೋಗಲು, ರಾಜನು ಅವನಿಗೆ ಪಟ್ಟಾಭಿಷೇಕ ಮಾಡಿ ತಾನು ತಪಸ್ಸಿಗಾಗಿ ಕಾಡಿಗೆ ಹೋದನು.

ಅತ್ತ ಹಂಸಾವಳಿಯು ಆಲದಮರದ ಮೇಲಿಂದ ನಡೆದ ಸಂಗತಿಯನ್ನೆಲ್ಲಾ ನೋಡಿ ತನಗೆ ಮೋಸವಾಯಿತೆಂದು ತಿಳಿದು ಆ ಬೂರುಗದ ಮರದ ಬೆಂಕಿಯಲ್ಲಿಯೇ ಬಿದ್ದು ಪ್ರಾಣ ಕಳೆದುಕೊಳ್ಳುವುದಕ್ಕೆಂದು ಹೋದಳು. ಅಷ್ಟರಲ್ಲಿಯೇ ವಿವೇಕ ಬಂದು “ಸತ್ತರೆ ಏನು ಬಂದ ಹಾಗಾಯಿತು? ಬದುಕಿದ್ದರೆ ಮುಯ್ಯಾದರೂ ತೀರಿಸಿಕೊಳ್ಳಬಹುದು; ಅಲ್ಲದೆ ಶ್ರೀವಿಷ್ಣುವು ನಮ್ಮ ತಂದೆಗೆ ‘ಹಂಸಾವಳಿ ಕಮಲಾಕರನನ್ನೇ ಮದುವೆಮಾಡಿಕೊಳ್ಳುತ್ತಾಳೆ; ಆದರೆ ಸ್ವಲ್ಪ ಕಷ್ಟವಾಗುತ್ತದೆ ಎಂದು ಹೇಳಿದ್ದನು. ಆದ್ದರಿಂದ ಸ್ವಲ್ಪ ಕಾಲ ಎಲ್ಲಾದರೂ ಹೋಗಿದ್ದು ನೋಡೋಣ!” ಎಂದುಕೊಂಡು ಹೊರಟು ಒಂದು ರಮ್ಯವಾದ ವನ ಸಿಕ್ಕುತ್ತಲೇ ಅಲ್ಲಿ ಕಮಲಾಕರನು ದೊರಕಲೆಂದು ಶ್ರೀವಿಷ್ಣುವನ್ನು ಪೂಜಿಸಿಕೊಂಡಿದ್ದಳು.

ಇತ್ತ ಕೋಶಲದಲ್ಲಿ ಒಂದುಬಾರಿ ಕಮಲಾಕರನು ನಾಲ್ಕರ ಜ್ವರ ಬಂದು ಮಲಗಿದನು. ಅದನ್ನು ನೋಡಿ ಸುಳ್ಳು ಹಂಸಾವಳಿಗೆ ಹೆದರಿಕೆಯಾಯಿತು. ಇದುವರೆಗೆ ಅಶೋಕಕರಿಯು ತನ್ನ ಗುಟ್ಟನ್ನು ಎಲ್ಲಿ ರಟ್ಟುಮಾಡಿಬಿಡುತ್ತಾಳೋ ಎಂಬ ಹೆದರಿಕೆಯೊಂದೇ ಇತ್ತು; ಈಗ ಈ ಜ್ವರದ ಸಂಬಂಧದಲ್ಲಿ ತನ್ನ ಗುಟ್ಟು ಎಲ್ಲಿ ರಟ್ಟಾಗಿಬಿಡುವುದೋ ಎಂಬ ಹೆದರಿಕೆಯೂ ಉಂಟಾಯಿತು. ಆದ್ದರಿಂದ ರಾಜನು ಜ್ವರ ನಿವಾರಣೆಗೆ ಹಂಸಾವಳೀ ಕರಸ್ಪರ್ಶವನ್ನು ಜ್ಞಾಪಿಸಿಕೊಳ್ಳುವುದಕ್ಕೆ ಮುಂಚೆಯೇ ಅವನ ಜ್ವರವನ್ನು ಬೇರೆ ರೀತಿಯಲ್ಲಿ ವಾಸಿಮಾಡಿಬಿಡುತ್ತೇನೆ, ಈ ಅಶೋಕಕರಿಯನ್ನೂ ತೀರಿಸಿಬಿಡುತ್ತೇನೆ, ಎಂದು ಯೋಚಿಸಿ ತನ್ನ ಸಖಿಯನ್ನು ಶಿವಾಲಯಕ್ಕೆ ಕರೆದುಕೊಂಡುಹೋಗಿ ಅಲ್ಲಿ ಒಂದು ಆಡನ್ನು ಬಲಿಕೊಟ್ಟು ಅದರ ರಕ್ತಮಾಂಸಹೃದಯಗಳಿಂದ ಶಿವಲಿಂಗವನ್ನು ಪೂಜಿಸಿ, ಹಿಟ್ಟಿನಿಂದ ಜ್ವರದ ಪ್ರತಿಮೆಮಾಡಿ ಅದರಲ್ಲಿ ಜ್ವರವನ್ನು ಆವಾಹನೆ ಮಾಡಿ ಪೂಜೆನಡೆಸಿ ಅಶೋಕಕರಿಯನ್ನು ನಮಸ್ಕಾರ ಮಾಡೆಂದಳು. ಅವಳು ನಮಸ್ಕರಿಸಲು ಅವಳ ಕತ್ತನ್ನು ಕತ್ತಿಯಿಂದ ಹೊಡೆದಳು. ಆದರೆ ದೈವವಶಾತ್​ ಕತ್ತು ಕತ್ತರಿಸದೆ ಗಾಯವಾಗಿ ಅವಳು ಕೂಗಿಕೊಂಡಳು. ಜನರು ಓಡಿಬಂದು ಕತ್ತಿಹಿಡಿದಿದ್ದ ಕನಕಮಂಜರಿಯನ್ನು ರಾಕ್ಷಸಿ ಎಂದು ತಿಳಿದು ಹೊಡೆದು ಹಣ್ಣುಗಾಯಿ ನೀರುಗಾಯಿ ಮಾಡಿದರು. ಕಮಲಾಕರನ ಹತ್ತಿರಕ್ಕೆ ದೂರು ಹೋಯಿತು. ಅವನು ಅಶೋಕಕರಿಯಿಂದ ಎಲ್ಲವನ್ನೂ ತಿಳಿದನು. ಈ ಮಧ್ಯೆ ಕನಕಮಂಜರಿಯು ಏಟಿನ ಯಾತನೆಯಿಂದ ಪ್ರಾಣಬಿಟ್ಟಳು. ಆಗ ರಾಜನು `ಅಯ್ಯೋ! ಹಂಸಾವಳಿಯನ್ನು ಕೈಯ್ಯಾರೆ ಸುಟ್ಟೆನೇ’ ಎಂದು ನೊಂದುಕೊಂಡನು. ಮತ್ತೆ `ಹಂಸಾವಳಿಯು ಕಮಲಾಕರನನ್ನೇ ಮದುವೆಯಾಗುತ್ತಾಳೆ; ಆದರೆ ಸ್ವಲ್ಪ ಕಷ್ಟವನ್ನು ಅನುಭವಿಸಬೇಕಾಗುತ್ತದೆ’ ಎಂದು ವಿಷ್ಣು ಹೇಳಿದ್ದನ್ನು ಜ್ಞಾಪಿಸಿಕೊಂಡು ಆ ವಂದಿಯನ್ನು ಬರಮಾಡಿಕೊಂಡನು. ಅವನೊಡನೆ ಹಂಸಾವಳಿಯನ್ನು ಹುಡುಕಿಕೊಂಡು ಹೊರಟು, ಅವಳು ತಪಸ್ಸುಮಾಡುತ್ತಿದ್ದ ಎಡೆಗೆ ಬಂದನು. ಅವರನ್ನು ನೋಡಿ ಅವಳು ದುಃಖಪರವಶಳಾಗಿ ಮೂರ್ಛೆಹೋದಳು. ಕಮಲಾಕರನು ಅವಳನ್ನು ಉಪಚರಿಸಿ, ತಮ್ಮ ಊರಿಗೆ ಕರೆದುಕೊಂಡು ಹೋದನು. ಮೇಘಮಾಲಿಗೆ ಹೇಳಿಕಳುಹಿಸಿ, ಅವಳನ್ನು ವೈಭವದಿಂದ ಮದುವೆಯಾಗಿ ಸುಖವಾಗಿದ್ದನು.

ಹೀಗೆ ಆಪತ್ತು ಬಂದಾಗ ಧೈರ್ಯದಿಂದಿದ್ದರೆ ಎಲ್ಲವೂ ಕೈಗೂಡುತ್ತದೆ. ಆದ್ದರಿಂದ ಪ್ರಾಣಬಿಡಬೇಡ; ಬದುಕಿದ್ದರೆ ನಿಮ್ಮ ಪ್ರಭು ದೊರೆಯುತ್ತಾನೆ- ಎಂದು ಹೇಳಿ ಆತ್ಮಹತ್ಯವನ್ನು ತಪ್ಪಿಸಿ ಹೊರಟುಹೋದನು. ನಾನು ನಿನ್ನನ್ನು ಹುಡುಕಿಕೊಂಡು ಉಜ್ಜಯಿನಿಗೆ ಹೋದೆ. ಅಲ್ಲಿ ನೀನು ಸಿಕ್ಕದಿರಲು, ಊಟಕ್ಕೂ ವಸತಿಗೂ ದುಡ್ಡುಕೊಟ್ಟು ಒಬ್ಬ ಹೆಂಗಸಿನ ಮನೆಯಲ್ಲಿ ನಿಂತೆ. ರಾತ್ರಿ ಸ್ವಲ್ಪ ನಿದ್ರೆ ಬಂದು ಎಚ್ಚರವಾಗಲು, ಆ ಹೆಂಗಸು ಪಿಟಪಿಟನೆ ಏನೋ ಮಂತ್ರ ಹೇಳುತ್ತ ಜವೆಗೋಧಿಯನ್ನು ಹಿಡಿಹಿಡಿಯಲ್ಲಿ ತೆಗೆದು ಮನೆಯಲ್ಲೆಲ್ಲಾ ಎರಚುತ್ತಿದ್ದದ್ದು ಕಂಡಿತು. ಹಾಗೆಯೇ ನೋಡುತ್ತಿರಲು, ಅದು ಆ ಕ್ಷಣ ಮೊಳೆಯಿತು, ಬೆಳೆಯಿತು, ತೆನೆಬಿಟ್ಟಿತು. ಅದನ್ನು ಅವಳು ಕುಯ್ದಳು, ಕುಟ್ಟಿದಳು, ಬೀಸಿ ಹಿಟ್ಟು ಮಾಡಿ ಬೇಯಿಸಿಟ್ಟಳು. ಆಮೇಲೆ ಅವಳು ಸ್ನಾನಕ್ಕೆಂದು ಹೋಗಲು ಅವಳು ಶಾಕಿನಿಯಿರಬೇಕೆಂದು ಊಹಿಸಿ ನಾನು ಮೆಲ್ಲನೆ ಎದ್ದು ಅವಳು ಒಳಗೆ ಇಟ್ಟಿದ್ದ ಹಿಟ್ಟನ್ನು ಈ ಪಾತ್ರೆಯಲ್ಲಿಟ್ಟು, ಈ ಪಾತ್ರೆಯಲ್ಲಿದ್ದ ಹಿಟ್ಟನ್ನು ಒಳಗಿದ್ದ ಪಾತ್ರೆಯಲ್ಲಿಟ್ಟು ಏನೂ ಅರಿಯದವನಂತೆ ಮಲಗಿಬಿಟ್ಟೆ. ಬೆಳಗ್ಗೆ ನನ್ನನ್ನು ಎಬ್ಬಿಸಿ ನನಗೆ ಹಿಟ್ಟನ್ನು ಬಡಿಸಿ ತಾನೂ ತಿಂದಳು. ನಾನು ಅದಲು ಬದಲು ಮಾಡಿದ್ದು ತಿಳಿಯದು. ಆದ್ದರಿಂದ ಆ ಮಂತ್ರಹಾಕಿದ ಹಿಟ್ಟನ್ನು ಅವಳು ತಿಂದಳು. ತಿಂದಕೂಡಲೆ ಒಂದು ಆಡಾಗಿ ನಿಂತಳು. ನಾನು ಅವಳನ್ನು ಕಟುಕನಿಗೆ ಮಾರಿದೆ; ಆ ಕಟುಕನ ಹೆಂಡತಿ ನನ್ನನ್ನು ನೋಡಿ "ನನ್ನ ಸ್ನೇಹಿತಳಿಗೆ ಮೋಸಮಾಡಿದ್ದೀಯೆ, ಅದಕ್ಕೆ ತಕ್ಕ ಫಲವನ್ನು ಅನುಭವಿಸುತ್ತೀಯೆ!’ ಎಂದು ಹೆದರಿಸಿದಳು. ನಾನು ಆ ಸ್ಥಳವನ್ನು ಬಿಟ್ಟು ಊರಹೊರಗೆ ಹೋಗಿ ಆಯಾಸದಿಂದ ಒಂದು ಆಲದಮರದ ಕೆಳಗೆ ಹೋಗಿ ನಿದ್ರೆಹೋದೆ. ಆಗ ಆ ಕಟುಕನ ಹೆಂಡತಿಯು ಬಂದು ನನ್ನ ಕತ್ತಿಗೆ ಈ ದಾರವನ್ನು ಕಟ್ಟಿಹೋದಳು. ಬೆಳಗಾದಾಗ ನೋಡಿಕೊಂಡರೆ ನಾನು ನವಿಲಾಗಿದ್ದೆ; ಆದರೆ ಹಿಂದಿನ ಜ್ಞಾನವೆಲ್ಲಾ ಇತ್ತು. ಕೆಲವು ದಿನದ ಮೇಲೆ ಒಬ್ಬ ವ್ಯಾಧನು ನನ್ನನ್ನು ಹಿಡಿದು ಕಿರಾತರಾಜನ ಪ್ರತೀಹಾರನಾದ ಚೂಡಕೇತುವಿಗೆ ಮಾರಿದನು. ಅವನು ತನ್ನ ಹೆಂಡತಿಗೆ ಕೊಟ್ಟನು. ಅವಳು ನನ್ನನ್ನು ಆಟದ ವಸ್ತುವಾಗಿ ಮಂಟಪದಲ್ಲಿ ಕೂಡಿಹಾಕಿದಳು. ಇಂದು ದೈವವು ನಿನ್ನನ್ನು ಕರೆತಂದು ಕಂಠಸೂತ್ರವನ್ನು ಬಿಚ್ಚಿಸಲು ಮನುಷ್ಯಜನ್ಮ ಬಂತು.

ಈಗ ನಾವು ಇಲ್ಲಿಂದ ಬೇಗ ತಪ್ಪಿಸಿಕೊಂಡು ಹೋಗಬೇಕು; ಇಲ್ಲದಿದ್ದರೆ ತನ್ನ ಗುಟ್ಟು ರಟ್ಟಾದೀತೆಂದು ಅವನು ನಿನ್ನನ್ನು ಕೊಂದುಬಿಡುತ್ತಾನೆ. ಈ ಕೊಠಡಿಗೆ ಹೊರಗಡೆ ಚಿಲಕ ಹಾಕಿ ಬಿಟ್ಟಿರುವುದರಿಂದ ಬಾಗಿಲು ತೆಗೆದುಕೊಂಡು ಹೋಗುವ ಹಾಗಿಲ್ಲ. ಆದ್ದರಿಂದ ನೀನು ಆ ದಾರವನ್ನು ನಿನ್ನ ಕತ್ತಿಗೆ ಕಟ್ಟಿಕೊಂಡು ನವಿಲಾಗಿ ಈ ಕಿಟಕಿಯಿಂದ ತೂರಿ ಆಚೆಗೆ ಹೋಗು; ನಾನು ಕೈ ನೀಡಿ ನಿನ್ನ ಕತ್ತಿನ ದಾರವನ್ನು ಬಿಚ್ಚಿ ಅದನ್ನು ಕಟ್ಟಿಕೊಂಡು ನವಿಲಾಗಿ ನುಸಿದುಬರುತ್ತೇನೆ. ಆಮೇಲೆ ನೀನು ನನ್ನ ದಾರವನ್ನು ಬಿಚ್ಚಿಬಿಡು-ಎಂದು ಹೇಳಿ ಹಾಗೆಯೇ ಮಾಡಿ ಮೃಗಾಂಕದತ್ತನ ಬಿಡಾರಕ್ಕೆ ಹೋದರು. ಬೆಳಗ್ಗೆ ಆ ಶಬರರಾಜನು ಬಂದು ಮೃಗಾಂಕನ ಯೋಗಕ್ಷೇಮವನ್ನು ವಿಚಾರಿಸಿ ಪಗಡೆಯಾಟಕ್ಕೆ ಕರೆದನು. ಶ್ರುತಧಿಯು “ಇಂದು ನವಿಲ ನರ್ತನವನ್ನು ನೋಡಬೇಕೆಂದು ಗೊತ್ತಾಗಿತ್ತಲ್ಲವೇ?” ಎಂದು ಜ್ಞಾಪಿಸಲು, ಶಬರರಾಜನು ತನ್ನ ಪ್ರತೀಹಾರನಿಗೆ ನವಿಲನ್ನು ತರುವಂತೆ ಹೇಳಿದನು. ಅವನು ಮನೆಗೆ ಹೋಗಿ ನೋಡಲು ಅಲ್ಲಿ ನವಿಲೂ ಇಲ್ಲ, ಕಳ್ಳನೆಂದು ಹೇಳಿಕೊಂಡ ಆ ಜೊತೆಗಾರನೂ ಇಲ್ಲ! ಆದ್ದರಿಂದ ಪೆಚ್ಚುಮುಖ ಹಾಕಿಕೊಂಡು ಬಂದು ತನ್ನ ನವಿಲು ಕಳವಾಗಿ ಹೋಗಿತ್ತೆಂದು ತಿಳಿಸಿದನು. ಮೃಗಾಂಕದತ್ತನೂ ಶ್ರುತಧಿಯೂ ಒಬ್ಬರನ್ನೊಬ್ಬರು ನೋಡಿ ನಗುತ್ತಿರಲು, ಶಬರರಾಜನು ಅದೇಕೆಂದು ಕೇಳಿದನು. ಆಗ ಮೃಗಾಂಕದತ್ತನು ರಾತ್ರಿ ನಡೆದದ್ದನ್ನೆಲ್ಲಾ ಹೇಳಿದನು. ಮಾಯಾವಟುವು ಆ ಪ್ರತೀಹಾರನನ್ನು ಕೊಂದು ತನ್ನ ಹೆಂಡತಿಯನ್ನು ದೂರ ಅಟ್ಟಿಬಿಟ್ಟನು. ಮೃಗಾಂಕದತ್ತನು ಅಡ್ಡಬಂದದ್ದರಿಂದ ಅವಳ ಜೀವ ಉಳಿಯಿತು.

೫. ಒಂದು ದಿನ ಮೃಗಾಂಕದತ್ತನೂ ಅವನ ಸ್ನೇಹಿತರೂ ಮಂತ್ರಿಗಳೂ ಮಾಯಾವಟುವೂ ಒಟ್ಟಿಗೆ ಕುಳಿತು ಮಾತನಾಡುತ್ತಿದ್ದಾಗ ಆ ಶಬರರಾಜನ ಸೇನಾಪತಿಯು ಬಂದು “ಸ್ವಾಮೀ! ತಾವು ದೇವಿಗೆ ಬಲಿ ಕೊಡಲು ಒಬ್ಬ ಮನುಷ್ಯ ಬೇಕೆಂದು ಹೇಳಿದ್ದಿರಲ್ಲಾ ಅಂಥವನನ್ನೇ ಒಬ್ಬನನ್ನು ಕರೆತಂದಿದ್ದೇನೆ. ಅವನು ತುಂಬ ಶೂರ; ನಮ್ಮ ಕಡೆಯ ಐನೂರು ಜನರನ್ನು ಕೊಂದಿದ್ದಾನೆ; ಅವನನ್ನು ಚೆನ್ನಾಗಿ ಹೊಡೆದು ಕೈಕಾಲು ಆಡಿಸದ ಹಾಗೆ ಮಾಡಿ ತಂದಿದ್ದೇವೆ!” ಎಂದು ಭಿನ್ನಯಿಸಿದನು. ರಾಜನು “ಇಲ್ಲಿಗೇ ಕರೆದುಕೊಂಡು ಬಾ, ಎಲ್ಲರೂ ನೋಡಲಿ!” ಎಂದನು. ಕೂಡಲೆ ಮೈಮೇಲೆಲ್ಲಾ ಕತ್ತಿಯ ಗಾಯವಾಗಿ, ಧೂಳು ಮೆತ್ತಿಕೊಂಡು ಮದದಾನೆಯಂತಿದ್ದ ಒಬ್ಬ ಮನುಷ್ಯನನ್ನು ಹಿಂಗಟ್ಟುಮುರಿಕಟ್ಟಿ ಅಲ್ಲಿಗೆ ಕರೆತಂದರು. ಮೃಗಾಂಕದತ್ತನು ಅವನನ್ನು ನೋಡಿದಕೂಡಲೆ ಅವನು ತನ್ನ ಮಂತ್ರಿ ಗುಣಾಕರನೆಂದು ಗುರುತಿಸಿ, ಓಡಿಹೋಗಿ ಕಣ್ಣೀರಿಡುತ್ತ ಅವನನ್ನು ಬಾಚಿ ತಬ್ಬಿಕೊಂಡನು. ಅವರವರು ಸ್ನೇಹಿತರೆಂದು ತಿಳಿದಕೂಡಲೆ ಭಿಲ್ಲರಾಜನು ಪಶ್ಚಾತ್ತಾಪಪಟ್ಟು ಅವನನ್ನು ಉಪಚರಿಸಿ ಸಮರ್ಥರಾದ ವೈದ್ಯರನ್ನು ಅವನ ಗಾಯಗಳಿಗೆ ಚಿಕಿತ್ಸೆ ಮಾಡುವಂತೆ ನಿಯಮಿಸಿದನು. ಅವನು ವಿಶ್ರಾಂತಿ ಪಡೆದನಂತರ ಮೃಗಾಂಕನು ಅವನನ್ನು ನೋಡಿ “ಮಿತ್ರ! ನಿನ್ನ ವೃತ್ತಾಂತವೇನು ಹೇಳು!” ಎಂದು ಕೇಳಲು ಅವನು ಹೀಗೆಂದನು:-


###  ಗುಣಾಕರನ ವೃತ್ತಾಂತ


‘ದೇವ! ನಾಗಶಾಪದಿಂದ ನಾವು ಬೇರೆಯಾದಮೇಲೆ ಅಲ್ಲಿ ಇಲ್ಲಿ ಸುತ್ತುತ್ತಾ, ವಿಂಧ್ಯವಾಸಿನೀ ಕ್ಷೇತ್ರಕ್ಕೆ ಬಂದೆ. ಅಲ್ಲಿ ಹಗಲೂ ರಾತ್ರಿಯೂ ನಾನಾ ಪ್ರಾಣಿಗಳು ಬಲಿಯಾಗಿ ಆ ಸ್ಥಳವು ಯಮನ ಮನೆಯಂತಿತ್ತು. ಅಲ್ಲಿ ನಿನ್ನನ್ನಗಲಿದ ದುಃಖವನ್ನು ನಾನು ಸಹಿಸಲಾರದೆ ದೇವಿಗಾದರೂ ಬಲಿಯಾಗುತ್ತೇನೆಂದು ಕತ್ತಿಯನ್ನು ತೆಗೆದುಕೊಂಡೆ. ಆಗ ಒಬ್ಬ ವೃದ್ಧ ತಾಪಸಿಯು ಬಂದು ಅದೇಕೆಂದು ಕೇಳಿದಳು. ನಾನು ನನ್ನ ವೃತ್ತಾಂತವನ್ನು ತಿಳಿಸಿದೆನು. ಅವಳು “ಹಾಗೆ ಮಾಡಬೇಡಪ್ಪ! ಸತ್ತವರೂ ಬದುಕಿಬಂದು ಮತ್ತೆ ಸೇರಿದ್ದುಂಟು; ಇನ್ನು ಬದುಕಿರುವವರು ಮತ್ತೆ ಏಕೆ ಸೇರಬಾರದು? ಅದಕ್ಕೆ ಒಂದು ಕಥೆ ಹೇಳುತ್ತೇನೆ ಕೇಳು!” ಎಂದು ಮುಂದಿನ ಕಥೆಯನ್ನು ಹೇಳಿದಳು:-


### ವಿನೀತಮತಿಯ ಕಥೆ


ಅಹಿಚ್ಛತ್ರಪುರದಲ್ಲಿ ಉದಯತುಂಗನೆಂಬ ರಾಜನಿದ್ದನು. ಅವನ ಅಂಗರಕ್ಷಕನಾದ* ಕಮಲಮತಿಗೆ ವಿನೀತಮತಿಯೆಂಬ ಮಗನಿದ್ದನು. ಅವನಿಗೆ ಒಂದು ದಿನ ರಾತ್ರಿ ಪ್ರಶಸ್ತವಾದ ಬೆಳದಿಂಗಳನ್ನು ನೋಡಿ ವಿಹಾರಮಾಡಿಕೊಂಡು ಬರೋಣವೆನ್ನಿಸಿತು. ಒಂದು ಮೈಲಿ ದೂರ ಹೋಗುತ್ತಿದ್ದ ಹಾಗೇ ಒಬ್ಬ ಹೆಂಗಸು ಅಳುವ ಧ್ವನಿ ಕೇಳಿಬಂತು. ಆ ಕಡೆಯೇ ಹೋಗಿ ಒಂದು ಮರದ ಕೆಳಗೆ ಒಬ್ಬ ದಿವ್ಯ ಸ್ತ್ರೀಯು ಅಳುತ್ತ ಕುಳಿತಿದ್ದದ್ದನ್ನು ಕಂಡು “ನೀನು ಯಾರಮ್ಮ? ಏಕೆ ಅಳುತ್ತೀಯೆ?” ಎಂದು ಕೇಳಿದನು. ಅವಳು “ಅಯ್ಯಾ, ನಾನು ನಾಗಪತಿಯಾದ ಗಂಧಮಾಲಿಯ ಮಗಳು; ನನ್ನ ಹೆಸರು ವಿಜಯವತಿ; ಒಂದು ಸಾರಿ ನಮ್ಮ ತಂದೆಯು ರಣದಿಂದ ಹಿಮ್ಮೆಟ್ಟಲು ವಾಸುಕಿಯು ಕೋಪಗೊಂಡು, ‘ನೀನು ಶತ್ರುಗಳಿಂದ ಪರಾಜಿತನಾಗಿ ಅವರ ದಾಸನಾಗು!’ ಎಂದು ಶಾಪಕೊಟ್ಟನು. ಆಗ ಕಾಲಜಿಹ್ವನೆಂಬ ಯಕ್ಷನು ಅವನನ್ನು ಗೆದ್ದು ಎಳೆದುಕೊಂಡು ಹೋದನು. ನಾನು ಗೌರಿಯನ್ನು ತಪಸ್ಸಿನಿಂದ ಮೆಚ್ಚಿಸಲು ಅವಳು ಪ್ರತ್ಯಕ್ಷವಾಗಿ ‘ಮಗಳೆ! ಕಾಲಜಿಹ್ವನು ನಿನ್ನ ತಂದೆಯನ್ನು ದಾಸನಾಗಿ ಮಾಡಿಕೊಂಡು ಮಾನಸ ಸರೋವರದಲ್ಲಿ ಚಕ್ರವಾಕ ಪಕ್ಷಿಯಂತೆ ವಿಹರಿಸುತ್ತಿರುತ್ತಾನೆ. ಅಹಿಚ್ಛತ್ರದ ವೀರನಾದ ವಿನೀತಮತಿಗೆ ಈ ಕುದುರೆಯನ್ನೂ ಕತ್ತಿಯನ್ನೂ ಕೊಟ್ಟು ಕಳುಹಿಸು; ಅವನು ಯಕ್ಷನನ್ನು ಗೆದ್ದು ನಿಮ್ಮ ತಂದೆಯನ್ನು ಕರೆತರುತ್ತಾನೆ’ ಎಂದು ಅಂತರ್ಧಾನಳಾದಳು. ನೀನು ಮನೆ ಬಿಟ್ಟು ಬಂದದ್ದನ್ನು ತಿಳಿದು ಅಳುವಿನಿಂದ ನಿನ್ನ ಗಮನವನ್ನು ಸೆಳೆದೆ” ಎಂದಳು. ಅವನು ಅವಳಿಗೆ ಸಹಾಯಮಾಡುವುದಾಗಿ ಒಪ್ಪಿ ಅವಳು ಕೊಟ್ಟ ಕುದುರೆಯ ಮೇಲೆ ಕುಳಿತು ಕತ್ತಿ ಹಿಡಿದು ಕೂಡಲೆ ಮಾನಸಸರೋವರಕ್ಕೆ ಹೋದನು. ಅವನನ್ನು ನೋಡಿದ ಕೂಡಲೆ ಕಾಲಜಿಹ್ವನು ಪಕ್ಷಿರೂಪವನ್ನು ಬಿಟ್ಟು ಎದ್ದನು; ವಿನೀತಮತಿಯು ಹಾರಿ ಅವನ ಜುಟ್ಟನ್ನು ಹಿಡಿದು ತಲೆಯನ್ನು ಕತ್ತರಿಸುವುದಕ್ಕೆ ಹೋಗಲು ಅವನು ಅಂಗಲಾಚುತ್ತ ಶರಣುಹೊಕ್ಕನು. ಮತ್ತು ಅವನಿಗೆ ಈತಿಬಾಧೆಗಳನ್ನು ನಿವಾರಿಸುವ ಒಂದು ಉಂಗುರವನ್ನು ಉಪಹಾರವಾಗಿ ಕೊಟ್ಟು ಗಂಧಮಾಲಿಯನ್ನು ದಾಸ್ಯದಿಂದ ಬಿಡಿಸಿದನು. ಗಂಧಮಾಲಿಯು ಸಂತೋಷಗೊಂಡು ಅವನಿಗೆ ತನ್ನ ಮಗಳು ವಿಜಯವತಿಯನ್ನು ಕೊಟ್ಟನು. ಹೀಗೆ ವಿನೀತಮತಿಯು ಬೆಳಗಾಗುವ ಹೊತ್ತಿಗೆ ಕತ್ತಿ ಉಂಗುರ ಕುದುರೆ ಕನ್ಯೆಗಳನ್ನು ಸಂಪಾದಿಸಿಕೊಂಡು ಮನೆಗೆ ಹಿಂತಿರುಗಿ ಬಂದನು. ತಂದೆಗೆ ತುಂಬ ಸಂತೋಷವಾಯಿತು. ಅವನು ಒಂದುದಿನ ಮಗನನ್ನು ಕುರಿತು “ಮಗು! ನಮ್ಮ ಉದಯತುಂಗರಾಜನ ಮಗಳು ಉದಯವತಿ ಇದ್ದಾಳಲ್ಲಾ, ಅವಳು ತುಂಬ ವಿದ್ಯಾವಂತೆ; ಅವಳನ್ನು ವಾದದಲ್ಲಿ ಗೆದ್ದವರಿಗೆ ಮದುವೆ ಮಾಡಿಕೊಡುತ್ತೇನೆಂದು ರಾಜನು ಪ್ರತಿಜ್ಞೆಮಾಡಿದ್ದಾನೆ. ಎಷ್ಟೋ ಜನ ಈಗಾಗಲೇ ಪರಾಜಿತರಾಗಿ ಹೋಗಿದ್ದಾರೆ. ನೀನು ಇಂಥ ಶೂರ; ಅವಳನ್ನು ಗೆದ್ದು ಮದುವೆ ಮಾಡಿಕೊಳ್ಳಲಾರೆಯಾ?" ಎಂದು ರಹಸ್ಯದಲ್ಲಿ ಕೇಳಿದನು. ಅವನು “ತಂದೆಯೇ! ಹೆಂಗಸಿನೊಡನೆ ವಾದವೆಂಥದು! ನೀನು ಹೇಳಿದೆಯಲ್ಲಾ ಎಂದು ಹಾಗೆಯೇ ಮಾಡುತ್ತೇನೆ!” ಎಂದು ಮರುದಿನ ಬೆಳಿಗ್ಗೆಯೇ ಅರಮನೆಗೆ ಹೋದನು. ವಿದ್ವಾಂಸರ ಸಭೆ ಸೇರಿತು. ಸ್ವಲ್ಪ ಹೊತ್ತಿನಲ್ಲಿ ರಾಜಪುತ್ರಿಯು ಬಂದು ಕುಳಿತು ಪೂರ್ವಪಕ್ಷವನ್ನು ಹಾಕಿದಳು. ಅದು ಅವಳ ದಂತಕಿರಣಗಳಲ್ಲಿ ಪೋಣಿಸಿದ ಶಬ್ದರತ್ನಗಳ ಮಾಲೆಯಂತೆ ತೋರಿತು. ವಿನೀತಮತಿಯು ಕ್ಷಣಮಾತ್ರದಲ್ಲಿ ಅವಳನ್ನು ಸೋಲಿಸಿದನು. ಆದರೆ ಅವನನ್ನು ತನ್ನ ಪತಿಯಾಗಿ ಪಡೆದದ್ದರಿಂದ, ಅವಳು ಸೋತರೂ ತಾನು ಗೆದ್ದವಳೇ ಎಂದುಕೊಂಡಳು. ಹೀಗೆ ಅವನು ನಾಗಕನ್ನಿಕೆ ರಾಜಕನ್ನಿಕೆ ಇಬ್ಬರೊಡನೆಯೂ ಸುಖವಾಗಿದ್ದನು.

ಒಂದು ದಿನ ಒಬ್ಬ ಬಡಬ್ರಾಹ್ಮಣನು ಅವನ ಹತ್ತಿರ ಯಾಚಕನಾಗಿ ಬಂದು ತುಂಬ ನಿರ್ಬಂಧ ಪಡಿಸಲು ಅವನು ಬೇಸರಪಟ್ಟುಕೊಂಡು, ತನ್ನ ಭೃತ್ಯನನ್ನು ಕರೆದು ಅವನ ಕಿವಿಯಲ್ಲಿ “ಒಂದು ಪಾತ್ರೆಯ ತುಂಬ ಮರಳು ತುಂಬಿ ಅದರ ಬಾಯಿಕಟ್ಟಿ ಇವನಿಗೆ ಕೊಟ್ಟು ಕಳುಹಿಸು!” ಎಂದು ಹೇಳಿದನು. ಆ ಪಾತ್ರೆಯು ಭಾರವಾಗಿರಲು ಅದೆಲ್ಲಾ ಹೊನ್ನಾಗಿರಬಹುದೆಂದು ಆ ಬ್ರಾಹ್ಮಣನು ಸಂತೋಷದಿಂದ ಹೊತ್ತುಕೊಂಡು ಹೋಗಿ ಯಾರೂ ಇಲ್ಲದ ಸ್ಥಳದಲ್ಲಿ ಬಿಚ್ಚಿನೋಡಲು, ಅದರ ತುಂಬ ಮರಳು ಇತ್ತು. ಅದನ್ನು ನೋಡಿ ಅವನು ವ್ಯಥೆಗೊಂಡು ಮರಳನ್ನು ನೆಲದಮೇಲೆ ಸುರಿದುಹೋದನು. ಕಾಲಕ್ರಮದಲ್ಲಿ ಉದಯತುಂಗನು ಮುದುಕನಾಗಿ ಅಳಿಯನಿಗೆ ರಾಜ್ಯವನ್ನು ಒಪ್ಪಿಸಿ ಗಂಗಾಯಾತ್ರೆ ಹೋದನು. ಉಂಗುರದ ಪ್ರಭಾವದಿಂದ ವಿನೀತಮತಿಯ ರಾಜ್ಯವು ಯಾವ ಈತಿಬಾಧೆಯೂ ಇಲ್ಲದೆ ಸುಭಿಕ್ಷವಾಗಿತ್ತು.

ಒಂದು ದಿನ ಪರದೇಶದಿಂದ ಒಬ್ಬ ಭಿಕ್ಷುವು ಬಂದು ಅವನನ್ನು ವಾದಕ್ಕೆ ಕರೆದನು. “ನಾನು ಸೋತರೆ ಬ್ರಾಹ್ಮಣರನ್ನು ಶುಶ್ರೂಷೆ ಮಾಡಿಕೊಂಡಿರುತ್ತೇನೆ, ನೀನು ಸೋತರೆ ಬೌದ್ಧಧರ್ಮವನ್ನು ಅವಲಂಬಿಸಬೇಕು” ಎಂದು ಅವನನ್ನು ಒಪ್ಪಿಸಿದನು. ವಾದದಲ್ಲಿ ರಾಜನು ಸೋತು ಸೌಗತಧರ್ಮವನ್ನು ಹಿಡಿಯಬೇಕಾಯಿತು. ಭಿಕ್ಷುವು ಅವನಿಗೆ ಆಣವಸ್ವಪ್ನವನ್ನು ತೋರಿಸಲು ಅವನಿಗೆ ಅದರಲ್ಲಿ ಪರಲೋಕದ ಆಳುಗಳು ಕಾದ ಮರಳನ್ನು ಕೊಟ್ಟು ತಿನ್ನುವಂತೆ ಹೇಳಿದರು. ಯಾಚಕನಿಗೆ ಮರಳನ್ನು ದಾನವಾಗಿ ಕೊಟ್ಟಿದ್ದರ ಫಲ ಅದು. ಆದ್ದರಿಂದ ಹತ್ತುಕೋಟಿ ಹೊನ್ನುಗಳನ್ನು ಅದಕ್ಕೆ ಪ್ರಾಯಶ್ಚಿತ್ತವಾಗಿ ದಾನಕೊಟ್ಟನು. ಮರುದಿನ ಕನಸಿನಲ್ಲಿಯೂ ಅವನಿಗೆ ಕಾದ ಮರಳೇ ಬಂತು... ಆದ್ದರಿಂದ ಅವನು ವಿಷಣ್ಣನಾಗಿ “ನಮ್ಮಂಥವರು ಇಷ್ಟು ಕಷ್ಟವಾದ ಧರ್ಮವನ್ನು ಆಚರಿಸುವುದು ಹೇಗೆ ಸಾಧ್ಯ!” ಎಂದನು. ಅವನು ‘ಹಾಗಲ್ಲ! ಧೀರರೂ ಉತ್ಸಾಹಶಾಲಿಗಳೂ ಆದವರನ್ನು ದೇವತೆಗಳು ರಕ್ಷಿಸಿ ಅವರ ಇಷ್ಟಾರ್ಥವನ್ನು ನೆರವೇರಿಸುತ್ತಾರೆ. ನೀನು ಬೋಧಿಸತ್ತ್ವನ ವರಾಹಜಾತಕವನ್ನು ಕೇಳಿಲ್ಲದಿದ್ದರೆ ಹೇಳುತ್ತೇನೆ ಕೇಳು" ಎಂದು ಮುಂದಿನ ಕಥೆಯನ್ನು ಹೇಳಿದನು: -


### ವರಾಹಜಾತಕನ ಕಥೆ


ಹಿಂದೆ ವಿಂಧ್ಯಪರ್ವತದ ಗುಹೆಯೊಂದರಲ್ಲಿ ಬುದ್ಧಾಂಶದಿಂದ ಹುಟ್ಟಿದ ಒಂದು ಹಂದಿಯು ಒಂದು ಕಪಿಯೊಡನೆ ಪ್ರಾಣಿಹಿತವಾದ ಕಾರ್ಯಮಾಡಿಕೊಂಡು ಸ್ನೇಹದಿಂದ ಇತ್ತು. ಒಂದು ಸಾರಿ ಐದು ದಿನ ಒಂದೇಸಮನೆ ಮಳೆ ಹಿಡಿದುಕೊಂಡಿತು. ಆಗ ಒಂದು ಸಿಂಹವು ತನ್ನ ಹೆಂಡತಿಯೊಡನೆಯೂ ಮಗನೊಡನೆಯೂ ಆ ಗುಹೆಯ ಬಾಗಿಲಿಗೆ ಬಂದು “ಈಗ ಯಾವ ಪ್ರಾಣಿಯೂ ಸಿಕ್ಕುವ ಹಾಗಿಲ್ಲ; ಆದ್ದರಿಂದ ಸಾಯುವುದೇ ಸರಿ!” ಎಂದಿತು. ಹೆಣ್ಣು “ಅದೇಕೆ? ನನ್ನನ್ನು ನೀವಿಬ್ಬರೂ ತಿಂದು ಹಸಿವು ಅಡಗಿಸಿಕೊಳ್ಳಿ!” ಎಂದಿತು. ಈ ಮಾತನ್ನು ಕೇಳಿ ಹಂದಿಯು ತನ್ನ ದೇಹವನ್ನು ಅವುಗಳಿಗೆ ಕೊಟ್ಟಿತು. ಸಿಂಹವು ತನ್ನ ಮಗನು ಮೊದಲು ತಿಂದು ಹೊಟ್ಟೆತುಂಬಿಸಿಕೊಳ್ಳಲೆಂದು ಬಿಟ್ಟು, ಆಮೇಲೆ ತಾನು ತಿಂದಿತು. ಅಸ್ಥಿಪಂಜರ ಮಾತ್ರ ಉಳಿದರೂ ಹಂದಿಯ ಜೀವ ಹೋಗಲಿಲ್ಲ; ಈ ಮಧ್ಯೆ ಹಸಿವಿನಿಂದ ಹೆಣ್ಣು ಸಿಂಹ ಸತ್ತುಹೋಯಿತು. ಆದ್ದರಿಂದ ಗಂಡೂ ಮರಿಯೂ ಅದನ್ನು ಅಲ್ಲಿಯೇ ಬಿಟ್ಟು ಎತ್ತಲೋ ಹೋದುವು; ಬೆಳಗ್ಗೆ ಕಪಿಯು ಹೊರಕ್ಕೆ ಬಂದು ಹಂದಿಯ ಅವಸ್ಥೆಯನ್ನು ನೋಡಿ” ಅಯ್ಯಾ! ನೀನು ದೇವಾಂಶ ಸಂಭೂತನೇ ಸರಿ; ನನ್ನಿಂದ ಆಗಬೇಕಾದ ಕೆಲಸವೇನಾದರೂ ಇದ್ದರೆ ಹೇಳು, ಮಾಡುತ್ತೇನೆ “ಎಂದಿತು. ಹಂದಿಯು “ನನ್ನ ಅಭಿಲಾಷೆಯನ್ನು ವಿಧಿಯಿಂದಲೂ ನಡೆಸುವುದು ಸಾಧ್ಯವಿಲ್ಲ; ನನ್ನ ಕಣ್ಣೆದುರಿಗೇ ಈ ಹೆಣ್ಣುಸಿಂಹವು ಹಸಿವಿನಿಂದ ಮೃತಿಹೊಂದಿತು; ಅದು ಬದುಕಿ ನನ್ನನ್ನು ತಿಂದು ತೃಪ್ತಿ ಹೊಂದಬೇಕೆಂಬುದು ನನ್ನ ಆಶೆ!” ಎಂದಿತು. ಆ ಕೂಡಲೆ ಧರ್ಮನು ಪ್ರತ್ಯಕ್ಷನಾಗಿ ಹಂದಿಯ ಮೈಮೇಲೆ ಕೈಯಾಡಿಸಲು ಅದು ಒಂದು ಮುನಿಯಾಯಿತು. “ಪರಾರ್ಥವನ್ನು ವ್ರತಮಾಡಿಕೊಂಡಿದ್ದ ನಿನ್ನನ್ನು ಗೆಲ್ಲಲು ನಾನೇ ಈ ಸಿಂಹಗಳಾಗಿ ಬಂದಿದ್ದೆ; ಆದರೆ ನೀನೇ ನನ್ನನ್ನು ಗೆದ್ದು ಈ ಮುನಿಜನ್ಮವನ್ನು ಪಡೆದೆ!” ಎಂದನು; ಮತ್ತು ವರಾಹಮುನಿಯ ಪ್ರಾರ್ಥನೆಯಂತೆ ಕಪಿಯನ್ನೂ ಮುನಿಯನ್ನಾಗಿ ಮಾಡಿ ಮಾಯವಾದನು. ಸತ್ತ ಸಿಂಹಿಯೂ ಮಾಯವಾಯಿತು -ಹೀಗೆ ದೇವತೆಗಳ ಸಹಾಯದಿಂದ ಇಷ್ಟಾರ್ಥ ಸಿದ್ಧಿಯಾಗುತ್ತದೆ, ಎಂದನು.

ಒಂದು ದಿನ ಪಾಟಲೀಪುತ್ರದಿಂದ ಒಬ್ಬ ಬ್ರಾಹ್ಮಣನು ಬಂದು ಕಾಲಜಿಹ್ವನು ಕೊಟ್ಟಿದ್ದ ಉಂಗುರವನ್ನು ಕೇಳಿದನು; ಅದನ್ನು ಅವನು ಸಂತೋಷದಿಂದ ದಾನಮಾಡಿಬಿಟ್ಟನು. ಮತ್ತೊಂದು ದಿನ ಇಂದುಕಲಶನೆಂಬ ರಾಜಪುತ್ರನು ಬಂದು ತನ್ನ ಅಣ್ಣನು ತನ್ನ ಪಿತ್ರಾರ್ಜಿತವಾದ ರಾಜ್ಯವನ್ನು ಕಿತ್ತುಕೊಂಡಿದ್ದದ್ದರಿಂದ, ಅದನ್ನು ಪಡೆಯಲು ವಿನೀತಮತಿಯ ಹತ್ತಿರವಿದ್ದ ಕತ್ತಿಯೂ ಕುದುರೆಯೂ ಬೇಕೆಂದು ಕೇಳಿದನು. ಅವನ್ನೂ ಅವನು ಸಂತೋಷದಿಂದ ದಾನಮಾಡಿದನು. ಅಣ್ಣನಾದ ಕನಕಕಲಶನು ಸೋತು ವಿನೀತಮತಿಯ ಹತ್ತಿರ ಬಂದು ತಾನು ಅಗ್ನಿಪ್ರವೇಶ ಮಾಡುತ್ತೇನೆನ್ನಲು ರಾಜನು “ನನಗೆ ಹೇಗಿದ್ದರೂ ಮಕ್ಕಳಿಲ್ಲ; ನೀನೇ ನನ್ನ ಮಗ; ನನ್ನ ರಾಜ್ಯವನ್ನು ತೆಗೆದುಕೋ!” ಎಂದು ಅವನಿಗೆ ಒಪ್ಪಿಸಿ ಹೆಂಡತಿಯೊಡನೆ ಕಾಡಿಗೆ ಹೊರಟುಹೋದನು. ಅಲ್ಲಿ ನೀರು ನೆರಳಿಲ್ಲದ ಮರುಭೂಮಿಯು ಸಿಕ್ಕಿ ಆಯಾಸಗೊಂಡು ನಿದ್ರೆ ಹೋದನು. ಆದರೆ ಎದ್ದು ನೋಡುವ ಹೊತ್ತಿಗೆ ಅದು ನಂದನವಾಗಿತ್ತು. ಅದು ಅವನ ದಾನದ ಪ್ರಭಾವ. ಅಲ್ಲಿ ಒಂದು ದಿನ ಸೋಮಶೂರನೆಂಬವನು ರಾಜದಂಡನೆಯಿಂದ ತಪ್ಪಿಸಿಕೊಂಡು ಬಂದು ನಿರಾಶನಾಗಿರಲು ವಿನೀತಮತಿಯು ಅವನನ್ನು ತನ್ನ ಪರ್ಣಶಾಲೆಗೆ ಕರೆತಂದು ಉಪಚರಿಸಿ “ಅಯ್ಯಾ! ಅಜ್ಞಾನವನ್ನು ಮೊದಲು ತ್ಯಜಿಸಬೇಕು. ಅದು ಇಹಪರಗಳೆರಡಕ್ಕೂ ಬಾಧಕ; ಇದಕ್ಕೆ ಒಂದು ಕಥೆ ಹೇಳುತ್ತೇನೆ ಕೇಳು!” ಎಂದು ಮುಂದಿನ ಕಥೆಯನ್ನು ಹೇಳಿದನು:


### ದೇವಭೂತಿಯ ಕಥೆ


ಪಾಂಚಾಲದೇಶದಲ್ಲಿ ದೇವಭೂತಿಯೆಂಬ ಬ್ರಾಹ್ಮಣನಿದ್ದನು. ಒಂದು ದಿನ ಅವನ ಮನೆಯ ಅಂಗಳಕ್ಕೆ ಒಂದು ಕತ್ತೆಯು ನುಗ್ಗಿ ಅಲ್ಲಿ ಬೆಳೆದಿದ್ದ ಕಾಯಿಪಲ್ಯಗಳನ್ನೆಲ್ಲಾ ತಿಂದುಹಾಕಲು ಭೋಗವತಿ ಎಂಬ ಅವನ ಹೆಂಡತಿಯು ಒಂದು ದೊಣ್ಣೆ ತೆಗೆದುಕೊಂಡು ಅದನ್ನು ಅಟ್ಟಿಸಿಕೊಂಡು ಹೋದಳು. ಅದು ಒಂದು ಹಳ್ಳದಲ್ಲಿ ಬಿದ್ದು ಕಾಲು ಮುರಿದುಕೊಂಡಿತು. ಅದನ್ನು ನೋಡಿ ಅದರ ಯಜಮಾನನಾದ ಅಗಸನು ಬಂದು ಅವಳನ್ನು ಹೊಡೆದನು, ಒದ್ದನು; ಅದರಿಂದ ಅವಳಿಗೆ ಗರ್ಭಸ್ರಾವವಾಯಿತು. ಬ್ರಾಹ್ಮಣನು ನಗರಾಧ್ಯಕ್ಷನಲ್ಲಿಗೆ ದೂರು ತೆಗೆದುಕೊಂಡು ಹೋದನು. ಅವನು ವಿಚಾರಣೆ ಮಾಡಿ ‘ಕತ್ತೆಯ ಕಾಲು ಸರಿಯಾಗುವವರೆಗೂ ಬ್ರಾಹ್ಮಣನು ಅಗಸನ ಮೂಟೆಯನ್ನು ಹೊರಲಿ; ಅಗಸನು ಬ್ರಾಹ್ಮಣನ ಹೆಂಡತಿಯನ್ನು ಮತ್ತೆ ಬಸುರಿಮಾಡಲಿ’ ಎಂದು ತೀರ್ಪಿತ್ತನು. ಬ್ರಾಹ್ಮಣನೂ ಅವನ ಹೆಂಡತಿಯೂ ಇದನ್ನು ಕೇಳಿ ವಿಷ ತೆಗೆದುಕೊಂಡು ಪ್ರಾಣಬಿಟ್ಟರು. ದೊರೆಯು ನಗರರಕ್ಷಕನನ್ನು ಕೊಲ್ಲಿಸಿದನು. ಅವನು ಸತ್ತು ತಿರ್ಯಗ್ಜಂತುವಾದನು. ಆದ್ದರಿಂದ ಅಜ್ಞಾನವೆಂಬ ಕತ್ತಲೆಯನ್ನು ಶಾಸ್ತ್ರದೀಪದಿಂದ ಹೋಗಲಾಡಿಸಿಕೊಳ್ಳಬೇಕು ಎಂದು ಅವನಿಗೆ ಪಾರಮಿತಾರ್ಥವನ್ನು* ಕ್ರಮವಾಗಿ ಉಪದೇಶಮಾಡಿದನು:


 ೧. ದಾನಪಾರಮಿತಾ


ಕುರುಕ್ಷೇತ್ರದಲ್ಲಿ ಹಿಂದೆ ಮಲಯಪ್ರಭನೆಂಬ ರಾಜನಿದ್ದನು. ಅವನ ದೇಶದಲ್ಲಿ ಒಂದು ಸಾರಿ ಬರಗಾಲ ಬರಲು, ಅವನು ಪ್ರಜೆಗಳಿಗೆ ಹಣಕೊಡಬೇಕೆಂದು ಹೊರಟನು. ಮಂತ್ರಿಗಳು ತಡೆದರು; ಆದ್ದರಿಂದ ಅವನ ಔದಾರ್ಯ ಅಲ್ಲಿಗೇ ನಿಂತಿತು. ಆಗ ಅವನ ಮಗನಾದ ಇಂದುಪ್ರಭನು “ತಂದೆಯೇ! ಈ ದುರ್ಮಂತ್ರಿಗಳ ಮಾತನ್ನು ಕೇಳಿಕೊಂಡು ಏಕೆ ಪ್ರಜೆಗಳನ್ನು ಅಲಕ್ಷ್ಯ ಮಾಡುತ್ತೀಯೇ? ಅವರಿಗೆ ನೀನು ಕಲ್ಪವೃಕ್ಷ, ನಿನಗೆ ಅವರು ಕಾಮಧೇನು!” ಎಂದನು. ರಾಜನು “ನನ್ನ ಹತ್ತಿರವೇನು ಅಕ್ಷಯಧನವಿದೆಯೆಂದು ಮಾಡಿಕೊಂಡಿದ್ದೀಯಾ: ಅದೊಂದಿಲ್ಲದೆ ಪ್ರಜೆಗಳ ಕಲ್ಪವೃಕ್ಷ ಬೇಕಾದರೆ ಆಗಬಲ್ಲೆ; ನೀನೇ ಅವರ ಕಲ್ಪವೃಕ್ಷವೇಕಾಗಬಾರದು?” ಎಂದು ಕೇಳಿದನು. ರಾಜಪುತ್ರನು “ಇಲ್ಲ ಕಲ್ಪವೃಕ್ಷವಾಗಬೇಕು, ಇಲ್ಲ ಸಾಯಬೇಕು ಎರಡರಲ್ಲೊಂದು” ಎಂದುಕೊಂಡು ತಪೋವನಕ್ಕೆ ಹೋಗಿ ತಪಸ್ಸಿಗೆ ಆರಂಭಿಸಿದನು. ಕೂಡಲೆ ಬರವು ಹರಿಯಿತು. ಇಂದ್ರನು ಅವನ ತಪಸ್ಸಿನಿಂದ ಸಂತೋಷಗೊಂಡು ಅವನನ್ನು ಕಲ್ಪವೃಕ್ಷವಾಗಿ ಮಾಡಿದನು. ಅದು ತನ್ನ ನೀಳವಾದ ಕೊಂಬೆಗಳಿಂದಲೂ ಪಕ್ಷಿಗಳ ಕೂಗಿನಿಂದಲೂ ದೂರದಲ್ಲಿದ್ದ ಅರ್ಥಿಗಳನ್ನು ಕರೆಯುವಂತಿತ್ತು. ಜನರೆಲ್ಲರೂ ಪ್ರತಿನಿತ್ಯವೂ ತಮ್ಮ ಇಷ್ಟಾರ್ಥಗಳನ್ನೆಲ್ಲಾ ಪಡೆಯುತ್ತಿದ್ದರು. ಅವರಿಗೆ ಯಾವುದರ ಕೊರತೆಯೂ ಇರಲಿಲ್ಲ. ಆಗ ಇಂದ್ರನು ಬಂದು “ನಿನ್ನ ಪರೋಪಕಾರವು ಪೂರ್ಣವಾಯಿತು; ಇನ್ನು ಸ್ವರ್ಗಕ್ಕೆ ಬಾ!” ಎಂದು ಕರೆದನು. ಅವನು “ಅಲ್ಲಿ ಆಗಲೇ ಕಲ್ಪವೃಕ್ಷಗಳು ತಮ್ಮ ಫಲಪುಷ್ಪಗಳಿಂದ ಪರಪ್ರಯೋಜನವನ್ನು ಉಂಟುಮಾಡುತ್ತಿವೆ; ನಾನೂ ಮತ್ತೊಂದು ಕಲ್ಪವೃಕ್ಷವಾಗಿ ಸುಖವಾಗಿರುವುದಕ್ಕೆ ಅಲ್ಲಿಗೆ ಬರಲೇ? ಇಲ್ಲಿನ ಜನಕ್ಕೆಲ್ಲಾ ಅದರಿಂದ ಆಶಾಭಂಗವಾಗುವುದಿಲ್ಲವೇ?’ ಎಂದು ಕೇಳಿದನು. ಇಂದ್ರನು ಹಾಗಾದರೆ” ನೀನೂ ನಿನ್ನ ಪ್ರಜೆಗಳು ಎಲ್ಲರೂ ಸ್ವರ್ಗಕ್ಕೆ ಬನ್ನಿ! “ಎಂದನು. ರಾಜಪುತ್ರನು “ನಿನಗೆ ಅಷ್ಟು ಸಂತೋಷವಾಗಿದ್ದರೆ ಪ್ರಜೆಗಳನ್ನು ಕರೆದುಕೊಂಡು ಹೋಗು; ನನಗೆ ಆ ಸ್ವರ್ಗದಿಂದ ಏನೂ ಆಗಬೇಕಾಗಿಲ್ಲ; ನಾನು ಪರೋಪಕಾರಸಿದ್ಧಿಗಾಗಿ ತಪಸ್ಸುಮಾಡುತ್ತೇನೆ!” ಎಂದನು. ಇಂದ್ರನು ಹಾಗೇ ಆಗಲೆಂದು ಅವನ ಪ್ರಜೆಗಳೆಲ್ಲರನ್ನೂ ಸ್ವರ್ಗಕ್ಕೆ ಕರೆದುಕೊಂಡು ಹೋದನು. ರಾಜಪುತ್ರನು ತನ್ನ ರೂಪವನ್ನು ಧರಿಸಿ ಕಾಡಿನಲ್ಲಿ ತಪಸ್ಸುಮಾಡಿ ಬೋಧಿಸತ್ತ್ವನಾದನು. ದಾನಾಸಕ್ತರಿಗೆ ಹೀಗೆ ಸಿದ್ಧಿಯುಂಟಾಗುತ್ತದೆ.


 ೨. ಶೀಲಪಾರಮಿತಾ


ವಿಂಧ್ಯಪರ್ವತದಲ್ಲಿ ಹಿಂದೆ ಬುದ್ಧಾಂಶದಿಂದ ಹುಟ್ಟಿದ ಹೇಮಪ್ರಭವೆಂಬ ಒಂದು ರಾಜಗಿಣಿಯಿತ್ತು. ಅದರ ಪ್ರತೀಹಾರನಾದ ಚಾರುಮತಿಯೆಂಬ ಗಿಣಿಯ ಹೆಂಡತಿಯು ವ್ಯಾಧನಿಂದ ಸತ್ತುಹೋಗಲು, ಗಂಡು ಶೋಕದಲ್ಲಿ ಮುಳುಗಿತು. ಅದನ್ನು ಉಪಾಯವಾಗಿ ನಿವಾರಿಸಲು ಅರಸಗಿಣಿಯು ‘ಅಯ್ಯಾ! ನಿನ್ನ ಹೆಂಡತಿ ಸಾಯಲಿಲ್ಲ; ಜೀವಸಹಿತವಾಗಿ ಓಡಿಹೋಯಿತು; ತೋರಿಸುತ್ತೇನೆ ಬಾ’ ಎಂದು ಒಂದು ಕೆರೆಗೆ ಕರೆದುಕೊಂಡು ಹೋಗಿ ಅದರ ಪ್ರತಿಬಿಂಬವನ್ನೇ ತೋರಿಸಿ ‘ಇಗೋ ನಿನ್ನ ಹೆಂಡತಿ; ಒಳಗೆ ನೋಡು; ಎಂದಿತು. ಅದು ತನ್ನನ್ನು ಮುಟ್ಟುವುದಿಲ್ಲ, ಮಾತಾಡಿಸುವುದಿಲ್ಲ; ಕೋಪವೋ ಏನೋ! ಎಂದು ಅದಕ್ಕೆ ನೆಲ್ಲಿಯಕಾಯನ್ನು ತಂದುಕೊಟ್ಟಿತು. ನೆಲ್ಲಿಯಕಾಯಿ ಮೇಲಕ್ಕೆ ತೇಲಿಬರಲು ‘ಇದೇಕೆ?’ ಎಂದು ಕೇಳಿತು. ರಾಜನು ‘ಇದನ್ನು ನಾನು ಹೇಳಬಾರದು; ಆದರೂ ನಿನ್ನ ಮೇಲಣ ಪ್ರೀತಿಯಿಂದ ಹೇಳುತ್ತೇನೆ- ನಿನ್ನ ಹೆಂಡತಿಯು ಮತ್ತೊಬ್ಬನಲ್ಲಿ ಆಸಕ್ತಳಾಗಿದ್ದಾಳೆ. ಬೇಕಾದರೆ ತೋರಿಸುತ್ತೇನೆ ಬಾ’ ಎಂದು ತಾವಿಬ್ಬರೂ ಒಟ್ಟಿಗೆ ಇರುವುದರ ಪ್ರತಿಬಿಂಬವನ್ನು ತೋರಿಸಿತು. ಅದನ್ನು ನೋಡಿ ಅದಕ್ಕೆ ವೈರಾಗ್ಯ ಉಂಟಾಯಿತು. ಆಗ ಅರಗಿಣಿಯು “ವಿಷವನ್ನಾದರೂ ಕುಡಿಯಬಹುದು, ಹೆಂಗಸರನ್ನು ನಂಬಬಾರದು; ಅವರು ಧೀರಸತ್ತ್ವರನ್ನು ಅಡ್ಡದಾರಿಗೆ ಎಳೆಯುತ್ತಾರೆ. ಆದ್ದರಿಂದ ಅವರ ಸಹವಾಸವನ್ನು ಬಿಟ್ಟು ಶೀಲವನ್ನು ಅಭ್ಯಾಸಮಾಡಬೇಕು” ಎಂದು ಅದಕ್ಕೆ ಉಪದೇಶಮಾಡಿತು.


 ೩.ಕ್ಷಮಾಪಾರಮಿತಾ


ಕೇದಾರಪರ್ವತದಲ್ಲಿ ಶುಭನಯನೆಂಬ ಮಹಾಮುನಿಯಿದ್ದನು. ಒಂದು ದಿನ ರಾತ್ರಿ ಕೆಲವು ಕಳ್ಳರು ಹಿಂದೆ ತಾವು ಆ ಪ್ರದೇಶದಲ್ಲಿ ಹೂಳಿಟ್ಟಿದ್ದ ಹೊನ್ನನ್ನು ತೆಗೆದುಕೊಂಡು ಹೋಗಲು ಬಂದರು. ಆದರೆ ಎಲ್ಲೆಲ್ಲಿ ಹುಡುಕಿದರೂ ಅದು ಸಿಕ್ಕಲಿಲ್ಲ. ಆದ್ದರಿಂದ ಆ ಮುನಿಯೇ ಕದ್ದಿದ್ದಾನೆಂದು ಭಾವಿಸಿ ಅವನನ್ನು ಬೈದು ಹೊಡೆದು ಕೇಳಿದರು. ಅವನು “ನಾನು ತೆಗೆದುಕೊಂಡಿಲ್ಲ; ನಾನು ಕಾಣಲೇ ಕಾಣೆ” ಎಂದನು. ಅದೇ ಮಾತನ್ನೇ ಹೇಳುತ್ತಿರಲು ಅವರು ಅವನ ಕೈಕಾಲುಗಳನ್ನು ಕತ್ತರಿಸಿ ಕಣ್ಣು ಕಿತ್ತುಹಾಕಿ ಹೊರಟು ಹೋದರು. ಮರುದಿನ ಬೆಳಿಗ್ಗೆ ಅವನ ಶಿಷ್ಯನಾಗಿದ್ದ ಶೇಖರಜ್ಯೋತಿಯೆಂಬ ರಾಜನು ಅವನ ದರ್ಶನಕ್ಕೆಂದು ಬಂದು ವ್ಯಥೆಪಟ್ಟು ಅಲ್ಲಿಂದಲೇ ಕಳ್ಳರನ್ನು ಹುಡುಕಿಸಿ ತರಿಸಿ ಅವರನ್ನು ಕೊಲ್ಲಲೆಳಸಿದನು. ಆಗ ಮುನಿಯು “ಮಹಾರಾಜ! ಅವರನ್ನು ನೀನು ಕೊಲ್ಲುವುದಾದರೆ ಈ ಆಯುಧದಿಂದ ನನ್ನನ್ನು ನಾನು ಕೊಂದುಕೊಳ್ಳುತ್ತೇನೆ; ಅದಕ್ಕೆ ಅವರು ಕಾರಣವಾಗುವುದಿಲ್ಲ. ಅದಕ್ಕೆ ಅವರು ಪ್ರೇರಕರಾದರೆ ಅವರಿಗೆ ಕೋಪವು ಪ್ರೇರಕ. ಕೋಪಕ್ಕೆ ಕಾರಣ ಹೊನ್ನು ಹೋದದ್ದು; ಅದಕ್ಕೆ ಕಾರಣ ನನ್ನ ಪೂರ್ವದುಷ್ಕೃತ; ಅದಕ್ಕೆ ಕಾರಣ ನನ್ನ ಅಜ್ಞಾನ; ಅದೇ ಅಪಕಾರಿ; ಅದನ್ನು ಕೊಲ್ಲಬೇಕು; ಅವರನ್ನು ಕೊಲ್ಲುವುದಕ್ಕೆ ಬದಲು ಏಕೆ ಉಳಿಸಬಾರದು? ಇವರು ಇದನ್ನು ಮಾಡದಿದ್ದರೆ ನಾನು ಯಾರನ್ನು ಕ್ಷಮಿಸಬೇಕಾಗಿತ್ತು?” ಎಂದು ಮುಂತಾಗಿ ಹೇಳಿ ಅವರನ್ನು ಜೀವದಿಂದ ಉಳಿಸಿದನು. ಅವನ ತಪಸ್ಸಿನ ಮಹಿಮೆಯಿಂದ ಕಣ್ಣು ಕೈಕಾಲುಗಳು ಮೊದಲಿನಂತಾದುವು. ಸಿದ್ಧಿಯುಂಟಾಯಿತು; ಕ್ಷಮೆಯುಳ್ಳವರು ಹೀಗೆ ಸಂಸಾರವನ್ನು ದಾಟುತ್ತಾರೆ.


 ೪.ಧೈರ್ಯಪಾರಮಿತಾ


ಹಿಂದೆ ಮಾಲಾಧರನೆಂಬ ಬ್ರಾಹ್ಮಣ ಹುಡುಗನಿದ್ದನು; ಅವನು ಒಂದು ಸಾರಿ ಒಬ್ಬ ಸಿದ್ಧ ಕುಮಾರನು ಆಕಾಶದಲ್ಲಿ ಹಾರಿಹೋಗುತ್ತಿದ್ದದ್ದನ್ನು ನೋಡಿ ತಾನೂ ಹಾಗೆಯೇ ಮಾಡಬೇಕೆಂದು ಹುಲ್ಲಿನ ರೆಕ್ಕೆಗಳನ್ನು ಕಟ್ಟಿಕೊಂಡು ನೆಗೆದಾಡುತ್ತಿದ್ದನು. ಆಕಾಶದಲ್ಲಿ ಹೋಗುತ್ತಿದ್ದ ಕುಮಾರಸ್ವಾಮಿಯು ಒಂದು ದಿನ ಆ ಹುಡುಗನ ವ್ಯರ್ಥಪ್ರಯತ್ನವನ್ನು ನೋಡಿ ಅನುಕಂಪೆಯಿಂದ ಅವನನ್ನು ತನ್ನ ಅನುಚರರಲ್ಲಿ ಒಬ್ಬನನ್ನಾಗಿ ಮಾಡಿಕೊಂಡನು. ಹೀಗೆ ಧೈರ್ಯದಿಂದ ದೇವತೆಗಳೂ ಸಂತುಷ್ಟರಾಗುತ್ತಾರೆ.


 ೫. ಧ್ಯಾನಪಾರಮಿತಾ


ಹಿಂದೆ ಕರ್ನಾಟದೇಶದಲ್ಲಿ ವಿಜಯಮಾಲಿಯೆಂಬ ವರ್ತಕನಿದ್ದನು. ಅವನಿಗೆ ಮಲಯಮಾಲಿ ಎಂಬ ಮಗನಿದ್ದನು. ಅವನು ಒಂದು ದಿನ ತನ್ನ ತಂದೆಯೊಡನೆ ಅರಮನೆಗೆ ಹೋಗಿದ್ದಾಗ, ರಾಜಪುತ್ರಿಯನ್ನು ನೋಡಿ ಮೋಹಗೊಂಡು ಮನೆಯಲ್ಲಿ ಅನ್ನ ನೀರು ಮಾತುಕಥೆ ಎಲ್ಲ ಬಿಟ್ಟು ಕುಳಿತುಬಿಟ್ಟನು. ಮಂಧರಕನೆಂಬ ಚಿತ್ರಕಾರನಾದ ಅವನ ಸ್ನೇಹಿತನೊಬ್ಬನು ಅವನ ಅವಸ್ಥೆಯನ್ನು ನೋಡಲಾರದೆ ಅವನಿಗೆ ಆ ರಾಜಪುತ್ರಿಯ ಒಂದು ಚಿತ್ರಪಟವನ್ನು ಬರೆದುಕೊಟ್ಟನು. ಮಲಯಮಾಲಿಯು ಅದನ್ನೇ ರಾಜಪುತ್ರಿ ಎಂಬ ಭಾವನೆಯಿಂದ ತದೇಕಚಿತ್ತನಾಗಿ ಹೆಂಡತಿಯಂತೆ ನಡೆಸಿಕೊಂಡಿದ್ದನು. ಅವನು ಒಂದು ದಿನ ಅದರೊಡನೆ ಉದ್ಯಾನಕ್ಕೆ ಹೋಗಿ ಅದನ್ನು ಒಂದು ಮರದಡಿಯಲ್ಲಿಟ್ಟು ತನ್ನ ಪ್ರಿಯೆಗೆ ಹೂ ಕುಯ್ದುಕೊಂಡು ಬರಲು ಹೋದನು. ಆಗ ಅಂತರಿಕ್ಷದಲ್ಲಿ ಹೋಗುತ್ತಿದ್ದ ವಿನಯಜ್ಯೋತಿಯೆಂಬ ಮುನಿಯು ಅವನನ್ನು ಆ ಮೋಹದಿಂದ ಉದ್ಧರಿಸುವುದಕ್ಕೋಸ್ಕರ ಇಳಿದುಬಂದು ಆ ಚಿತ್ರಪಟದ ಮೇಲೆ ಒಂದು ಜೀವದ ಹಾವನ್ನು ಮಾಡಿದನು. ಮಲಯಮಾಲಿಯು ಬಂದು ನೋಡಿ “ನನ್ನ ಪ್ರಿಯೆ ಒಂದು ನಿಧಿಯಲ್ಲವೇ! ಅದಕ್ಕೆ ಸರ್ಪಕಾವಲನ್ನು ವಿಧಿ ಸೃಷ್ಟಿಸಿದೆ!” ಎಂದುಕೊಂಡನು. ಆದರೆ ಸ್ವಲ್ಪಹೊತ್ತಿಗೆ ಮುನಿಯ ಮಾಯೆಯಿಂದ ಅವಳು ಆ ಹಾವು ಕಡಿದು ಸತ್ತಂತೆ ಅವನಿಗೆ ತೋರಿತು. ಆದ್ದರಿಂದ ಅವನು ಅತ್ತು ಕರೆದು ಪ್ರಾಣ ಕಳೆದುಕೊಳ್ಳಲು ಒಂದು ಮರಹತ್ತಿ ಕೆಳಕ್ಕೆ ಬಿದ್ದನು. ಮುನಿಯು ಅವನನ್ನು ಹಿಡಿದುಕೊಂಡು “ಅಯ್ಯೋ ಮೂಢ! ಇದು ಚಿತ್ರಪಟವಲ್ಲವೇನೋ? ಇದನ್ನು ಹಾವು ಕಚ್ಚೋಣವೆಂದರೇನೋ? ಏಕೋ ಈ ಭ್ರಾಂತಿ! ಇಷ್ಟು ಧೃಢವಾದ ಭಾವನೆಯಿಂದ ತತ್ತ್ವವನ್ನು ಜಿಜ್ಞಾಸೆ ಮಾಡಬಾರದೇನೋ? ಅದರಿಂದ ಎಲ್ಲಾ ದುಃಖವೂ ನಿವಾರಣೆಯಾಗುತ್ತದಲ್ಲೋ!” ಎಂದು ಹೇಳಿ ಅವನಿಗೆ ವಿಜ್ಞಾನವನ್ನು ಉಪದೇಶಿಸಿ ಮಾಯವಾದನು. ಆಮೇಲೆ ಮಲಯಮಾಲಿಯು ಕಾಡಿಗೆ ಹೋಗಿ ತಪೋಬಲದಿಂದ ತತ್ತ್ವಜ್ಞನಾಗಿ ಅರ್ಹತ್ವವನ್ನು ಪಡೆದನು. ಹೀಗೆ ಧ್ಯಾನಬಲವಿದ್ದವರಿಗೆ ಅಸತ್ಯವೂ ಸತ್ಯವಾಗುತ್ತದೆ.


 ೬. ಪ್ರಜ್ಞಾಪಾರಮಿತಾ


ಸಿಂಹಳ ದ್ವೀಪದಲ್ಲಿ ಸಿಂಹವಿಕ್ರಮನೆಂಬ ಕಳ್ಳನಿದ್ದನು. ಅವನಿಗೆ ಮುಪ್ಪು ಬಂದಾಗ ಕಳ್ಳತನವನ್ನು ಬಿಟ್ಟು “ಪರಲೋಕವನ್ನು ಸಾಧಿಸುವ ಬಗೆ ಹೇಗೆ, ಅದಕ್ಕೆ ಯಾರನ್ನು ಶರಣುಹೋಗಲಿ? ಶಿವನೇ, ವಿಷ್ಣುವೇ? ದೇವತೆಗಳೂ ಮುನಿಗಳೂ ಸೇವಕರಾಗಿರಲಾಗಿ ನಾನು ಅವರಿಗೆ ಎಷ್ಟರಮಟ್ಟಿನವನು? ಆದ್ದರಿಂದ ಪ್ರಾಣಿಗಳ ಪುಣ್ಯಪಾಪಗಳನ್ನು ಬರೆದಿಡುವ ಚಿತ್ರಗುಪ್ತನನ್ನು ಹಿಡಿಯುತ್ತೇನೆ; ಅವನು ಯುಕ್ತಿಯಿಂದ ನನ್ನನ್ನು ಕಾಪಾಡಿಯಾನು; ಅವನು ದೇಹದಲ್ಲಿಯೇ ಇದ್ದುಕೊಂಡು ಬ್ರಹ್ಮ ರುದ್ರ ಇವರಿಬ್ಬರ ಕೆಲಸವನ್ನೂ ಮಾಡುತ್ತಾನೆ” ಎಂದು ಯೋಚಿಸಿ ಅವನನ್ನು ಅರ್ಚಿಸಿ ಅವನ ಪ್ರೀತ್ಯರ್ಥವಾಗಿ ನಿತ್ಯವೂ ಬ್ರಾಹ್ಮಣರಿಗೆ ಭೋಜನಮಾಡಿಸುತ್ತಿದ್ದನು. ಅವನನ್ನು ಪರೀಕ್ಷಿಸಲು ಒಂದು ದಿನ ಚಿತ್ರಗುಪ್ತನು ಅತಿಥಿಯ ವೇಷದಿಂದ ಬರಲು ಕಳ್ಳನು ಅವನಿಗೆ ಊಟಮಾಡಿಸಿ ದಕ್ಷಿಣೆ ಕೊಟ್ಟು “ಚಿತ್ರಗುಪ್ತನು ಪ್ರೀತನಾಗಲಿ ಎಂದು ಹೇಳಿ!” ಎಂದನು. “ಹರಿಹರಾದಿಗಳನ್ನು ಬಿಟ್ಟು ಚಿತ್ರಗುಪ್ತನಿಂದ ನಿನಗೆ ಆಗಬೇಕಾದದ್ದೇನು?” ಎಂದು ಚಿತ್ರಗುಪ್ತನು ಕೇಳಿದನು. ಕಳ್ಳನು “ಅದನ್ನು ಕಟ್ಟಿಕೊಂಡು ನಿನಗೇನು? ನನಗೆ ಬೇರೆ ದೇವತೆಗಳಿಂದ ಪ್ರಯೋಜನವಿಲ್ಲ!” ಎಂದನು. ಚಿತ್ರಗುಪ್ತನು “ಹಾಗಾದರೆ ನಿನ್ನ ಹೆಂಡತಿಯನ್ನು ಕೊಟ್ಟರೆ, ಹೀಗೆಂದು ಹೇಳುತ್ತೇನೆ!” ಎಂದನು. ಕಳ್ಳನು “ನನ್ನ ಇಷ್ಟದೇವತೆಯ ಪ್ರೀತ್ಯರ್ಥವಾಗಿ ಹೆಂಡತಿಯನ್ನೂ ಕೊಡುತ್ತೇನೆ” ಎಂದನು. ಆಗ ಚಿತ್ರಗುಪ್ತನು ನಿಜರೂಪವನ್ನು ಧರಿಸಿ “ನಿನಗೇನು ಬೇಕು?” ಎಂದು ಕೇಳಿದನು. ಕಳ್ಳನು ತನಗೆ ಮೃತ್ಯು ಬಾರದಿರಲಿ ಎಂದು ಕೋರಿದನು. ಚಿತ್ರಗುಪ್ತನು “ಮೃತ್ಯುವನ್ನು ತಡೆಯುವುದಕ್ಕಾಗುವುದಿಲ್ಲ; ಆದರೂ ಒಂದು ಉಪಾಯವನ್ನು ಹೇಳಿಕೊಡುತ್ತೇನೆ, ಕೇಳು. ಪೂರ್ವಸಮುದ್ರದ ತೀರದಲ್ಲಿ ತರಂಗಿಣೀನದಿಯ ಆಚೆ ಶ್ವೇತನೆಂಬ ಮುನಿಯಿದ್ದಾನೆ. ಅವನ ಆಶ್ರಮಕ್ಕೆ ಮೃತ್ಯು ಹೋಗುವುದಿಲ್ಲ; ಅಲ್ಲಿಗೆ ನಿನ್ನನ್ನು ಕರೆದುಕೊಂಡು ಹೋಗಿ ಬಿಡುತ್ತೇನೆ. ನೀನು ಎಂದೂ ತರಂಗಿಣಿಯ ಈಚೆಯ ದಡಕ್ಕೆ ಬರಬೇಡ!” ಎಂದು ಹೇಳಿ ಅವನನ್ನು ಶ್ವೇತಾಶ್ರಮದಲ್ಲಿ ಬಿಟ್ಟನು. ಕಾಲ ಒದಗಿಬಂದಾಗ ಮೃತ್ಯುವು ತರಂಗಿಣಿಯ ಈಚೆಯ ಕರೆಯಲ್ಲಿ ನಿಂತು ಏನೂ ಮಾಡುವುದಕ್ಕೆ ತೋರದೆ ಒಬ್ಬ ದಿವ್ಯ ಸ್ತ್ರೀಯನ್ನು ನಿರ್ಮಿಸಿ ಕಳುಹಿಸಿದನು. ಅವಳು ತನ್ನ ಲಾವಣ್ಯಸಂಪತ್ತಿನಿಂದ ಸಿಂಹವಿಕ್ರಮನನ್ನು ವಶಪಡಿಸಿಕೊಂಡು ಸ್ವಲ್ಪಕಾಲದಮೇಲೆ ತನ್ನ ನೆಂಟರನ್ನು ನೋಡುವುದಕ್ಕೆಂದು ಹೊಳೆ ದಾಟಲು ಹೊರಟಳು. ಸಿಂಹವಿಕ್ರಮನು ದಡದ ಮೇಲೇ ನಿಂತಿರಲು ಅವಳನ್ನು ನಡುಹೊಳೆಯಲ್ಲಿ ಪ್ರವಾಹವು ಕೊಚ್ಚಿಕೊಂಡು ಹೋಗುತ್ತಿತ್ತು. ಆಗ ಅವಳು ‘ಆರ್ಯಪುತ್ರ! ಏಕೆ ನೋಡುತ್ತ ನಿಂತಿದ್ದೀಯೆ? ನನ್ನನ್ನು ಕಾಪಾಡು! ನೀನೇನು ಸಿಂಹವಿಕ್ರಮನೋ ಸೃಗಾಲವಿಕ್ರಮನೋ?’ ಎಂದು ಕೂಗಿಕೊಂಡಳು. ಅದನ್ನು ಕೇಳಿ ಅವನು ನೀರಿಗೆ ಇಳಿಯಲು, ಒಂದು ಕ್ಷಣದಲ್ಲಿ ಅವಳ ಹಿಂದೆ ಆಚೆಯ ದಡಕ್ಕೆ ಹೋಗಬೇಕಾಯಿತು. ಅಲ್ಲಿಗೆ ಹೋದದ್ದೇ ತಡ ಕಾಲನು ಅವನ ಕತ್ತಿಗೆ ಪಾಶವನ್ನು ಹಾಕಿ ‘ವಿಷಯದ ಬಾಯಿಗೆ ಸಿಕ್ಕಿದವರಿಗೆ ಅಪಾಯವು ತಲೆಯ ಮೇಲೇ ಕುಳಿತಿರುತ್ತದೆ’ ಎಂದು ಅವನನ್ನು ಯಮನ ಹತ್ತಿರಕ್ಕೆ ಎಳೆದುಕೊಂಡು ಹೋದನು. ಚಿತ್ರಗುಪ್ತನು ಅದನ್ನು ನೋಡಿ ಅವನೊಡನೆ ಗುಟ್ಟಾಗಿ “ನೀನು ನರಕವನ್ನು ಮೊದಲು ಅನುಭವಿಸುತ್ತೀಯೋ, ಸ್ವರ್ಗವನ್ನು ಮೊದಲು ಅನುಭವಿಸುತ್ತೀಯೋ ಎಂದು ಯಮನು ನಿನ್ನನ್ನು ಕೇಳಿದರೆ ಸ್ವರ್ಗವನ್ನೇ ಮೊದಲು ಅನುಭವಿಸುತ್ತೇನೆ ಎನ್ನು!” ಎಂದು ಹೇಳಿಕೊಟ್ಟನು. ಮತ್ತೊಂದು ಕ್ಷಣದಲ್ಲಿ ಯಮನು “ಪುಣ್ಯಾಂಶವಿರುವ ಒಬ್ಬ ಕಳ್ಳ ಬಂದಿದ್ದಾನಲ್ಲವೇ?” ಎಂದು ಕೇಳಲು ಚಿತ್ರಗುಪ್ತನು “ಹೌದು ಪ್ರಭು! ಇವನು ಅತಿಥಿಪ್ರಿಯ; ಮತ್ತು ತನ್ನ ಇಷ್ಟದೇವತೆಯ ಪ್ರೀತ್ಯರ್ಥವಾಗಿ ತನ್ನ ಹೆಂಡತಿಯನ್ನೂ ಕೊಟ್ಟುಬಿಟ್ಟವನು; ಆದ್ದರಿಂದ ಅವನಿಗೆ ಒಂದು ದಿವಸ ಸ್ವರ್ಗವಾಸದ ಹಕ್ಕಿದೆ!” ಎಂದನು. ಆಗ ಧರ್ಮರಾಜನು ಸಿಂಹವಿಕ್ರಮನನ್ನು “ನೀನು ಮೊದಲು ಶುಭಫಲವನ್ನು ಅನುಭವಿಸುತ್ತೀಯೋ ಅಶುಭಫಲವನ್ನು ಅನುಭವಿಸುತ್ತೀಯೋ ?” ಎಂದು ಕೇಳಿದನು. ಸಿಂಹವಿಕ್ರಮನು ಶುಭಫಲವನ್ನೇ ಕೋರಿದನು. ಆದ್ದರಿಂದ ವಿಮಾನ ಬಂತು; ಅದರೊಳಗೆ ಕುಳಿತು ಸ್ವರ್ಗಕ್ಕೆ ಹೋದನು. ಅಲ್ಲಿ ಗಂಗಾಸ್ನಾನ ಜಪತಪಾದಿಗಳಿಂದ ಸ್ವರ್ಗದಲ್ಲಿ ಎರಡನೆಯ ದಿವಸದ ವಾಸವನ್ನು ಗಳಿಸಿದನು. ಹಾಗೆಯೆ ತೀವ್ರವಾದ ತಪಸ್ಸಿನಿಂದ ಶಂಕರನನ್ನು ಆರಾಧಿಸಿ ಪಾಪವನ್ನು ಕಳೆದುಕೊಂಡು ಜ್ಞಾನವನ್ನು ಸಂಪಾದಿಸಿದನು. ಆಗ ಯಮದೂತರು ಅವನ ಮುಖವನ್ನು ಕೂಡ ನೋಡಲಾರದವರಾದರು. ಚಿತ್ರಗುಪ್ತನು ಭೂರ್ಜಪತ್ರದಲ್ಲಿ ತಾನು ಬರೆದಿಟ್ಟಿದ್ದ ಪಾಪವನ್ನು ತೊಡೆದುಹಾಕಿಬಿಟ್ಟನು. ಯಮನು ಸುಮ್ಮನಾದನು. ಹೀಗೆ ಕಳ್ಳನೂ ಪ್ರಜ್ಞಾಬಲದಿಂದ ಸಿದ್ಧಿಯನ್ನು ಪಡೆದನು. ವಿದ್ವಾಂಸರು ಬುದ್ಧಪ್ರೋಕ್ತವಾದ ಈ ಆರು ಪಾರಮಿತಗಳನ್ನು ತಿಳಿದು ಅವುಗಳಿಂದ ಭವಾಂಬುಧಿಯನ್ನು ದಾಟುತ್ತಾರೆ-ಎಂದು ಹೇಳಿದನು. ಕಾಲಕ್ರಮದಲ್ಲಿ ಆ ಗುರುಶಿಷ್ಯರಿಬ್ಬರೂ ಸಿದ್ಧಿಪಡೆದರು.

ಈ ಮಧ್ಯೆ ಕನಕಕಲಶನಿಗೆ ವಿನೀತಮತಿಯು ಕೊಡಿಸಿದ್ದ ರಾಜ್ಯವನ್ನು ಅವನ ತಮ್ಮನಾದ ಇಂದುಕಲಶನು ತನ್ನ ಖಡ್ಗಾಶ್ವಗಳ ಸಹಾಯದಿಂದ ಕಿತ್ತುಕೊಂಡು ಓಡಿಸಲು ಅವನು ವಿನೀತಮತಿಯ ಆಶ್ರಮಕ್ಕೆ ಬಂದನು. ಆದರೆ ಅವನು ಬಂದಕೂಡಲೆ ಅದು ಮತ್ತೆ ಮರುಭೂಮಿಯಾಯಿತು. ಆಗ ಬೋಧಿಸತ್ತ್ವನಾದ ವಿನೀತಮತಿಯು ಅವನನ್ನು ಕುರಿತು “ಇಲ್ಲಿಂದ ಅರ್ಧಕ್ರೋಶದಲ್ಲಿ, ಒಂದು ಜಿಂಕೆ ಸತ್ತುಬಿದ್ದಿದೆ. ಅದರ ಮಾಂಸವನ್ನು ತಿಂದು ನಿನ್ನ ಹಸಿವನ್ನು ಅಡಗಿಸಿಕೋ!” ಎಂದು ಹೇಳಿ ತಾನು ಮುಂಚೆಯೇ ಅಲ್ಲಿಗೆ ಹೋಗಿ ಜಿಂಕೆಯಾಗಿ ಸತ್ತುಬಿದ್ದನು. ಕನಕಕಲಶನೂ ಅವನ ಕಡೆಯವರೂ ಅದನ್ನು ಸುಟ್ಟುತಿಂದರು; ಈ ಮಧ್ಯೆ ಬೋಧಿಸತ್ತ್ವನ ಇಬ್ಬರು ಹೆಂಡಿರೂ ಅಲ್ಲಿಗೆ ಬಂದು ಜಿಂಕೆಯ ಕೊಂಬು ಮೂಳೆ ಮಾತ್ರ ಉಳಿದಿರಲು ಅವನ್ನು ತೆಗೆದುಕೊಂಡುಹೋಗಿ ದಹನಮಾಡಿ ತಾವು ಆ ಅಗ್ನಿಯಲ್ಲಿ ಪ್ರವೇಶಮಾಡಿದರು. ಅದನ್ನು ತಿಳಿದು ಕನಕಕಲಶನೂ ಅವನ ಕಡೆಯವರೂ ಅಗ್ನಿಪ್ರವೇಶ ಮಾಡಿದರು. ಆಗ ಸೋಮಶೂರನು ದುಃಖದಿಂದ ದರ್ಭೆಹಾಕಿ ಪ್ರಾಯೋಪವೇಶಕ್ಕೆ ಕುಳಿತನು. ಕೂಡಲೆ ಇಂದ್ರನು ಬಂದು ಅದನ್ನು ನಿವಾರಿಸಿ “ಇದು ನಿನ್ನ ಗುರುವನ್ನು ಪರೀಕ್ಷಿಸಲು ಮಾಡಿದ್ದು; ಮೂಳೆಯ ಬೂದಿ ಮಾತ್ರ ಉಳಿದಿದ್ದರೂ ಅದರ ಮೇಲೆ ಅಮೃತ ಚಿಮುಕಿಸಿ ಅವನನ್ನೂ ಅವನ ಹೆಂಡಿರನ್ನು ಮಿಕ್ಕವರನ್ನೂ ಎಬ್ಬಿಸಿದ್ದೇನೆ” ಎಂದನು. ಅದರಂತೆ ಎಲ್ಲರೂ ಜೀವ ಪಡೆಯಲು ಬ್ರಹ್ಮ ವಿಷ್ಣು ಮುಂತಾದ ದೇವತೆಗಳೂ ಬಂದು ಬೇಕಾದ ವರಗಳನ್ನು ಕೊಟ್ಟುಹೋದರು.

ಹೀಗೆಂದು ಕಥೆ ಹೇಳಿ ಆ ವೃದ್ಧತಾಪಸಿಯು “ಸುಟ್ಟು ಬೂದಿಯಾಗಿ ಹೋಗಿದ್ದವರೂ ಹೀಗೆ ಮತ್ತೆ ಸೇರಿದ್ದುಂಟು; ಆದ್ದರಿಂದ ಪ್ರಾಣ ಕಳೆದುಕೊಳ್ಳಬೇಡ; ಹೋಗು ಮೃಗಾಂಕದತ್ತನನ್ನು ಕಂಡೇ ಕಾಣುವೆ” ಎಂದಳು. ನಾನು ಅವಳಿಗೆ ವಂದಿಸಿ ಕತ್ತಿಹಿಡಿದು ಅಲ್ಲಿಂದ ಹೊರಟು ಈ ಅಡವಿಗೆ ಬರಲು ಇಲ್ಲಿ ಶಬರರು ಚಂಡಿಗೆ ಬಲಿಕೊಡಲೆಂದು ನನ್ನನ್ನು ಹಿಡಿದುಕೊಂಡು ಬಂದರು. ನಿನ್ನನ್ನು ಕಂಡದ್ದರಿಂದ ನನ್ನ ಮನೆಗೆ ನಾನು ಬಂದಂತಾಯಿತು-ಎಂದನು.

೬. ಗುಣಕರನ ಗಾಯಗಳೆಲ್ಲಾ ವಾಸಿಯಾದಮೇಲೆ ಮೃಗಾಂಕದತ್ತನು ತನ್ನ ಪ್ರಯಾಣವನ್ನು ಬೆಳಸಿ ಒಂದು ರಾತ್ರಿ ಆ ವಿಂಧ್ಯಾಟವಿಯಲ್ಲಿ ಒಂದು ಮರದ ಕೆಳಗೆ ಮಲಗಿದ್ದನು. ಎಚ್ಚರವಾದಾಗ ನೋಡಿದರೆ ತಮ್ಮ ಮಧ್ಯದಲ್ಲಿ ಯಾವನೋ ಹೊಸಬನೊಬ್ಬನು ಮಲಗಿದ್ದನು. ಅವನು ಮುಸುಕು ತೆಗೆದಾಗ ನೋಡಲು, ಅವನು ತನ್ನ ಮಂತ್ರಿಯಾದ ವಿಚಿತ್ರಕಥ! ಇದು ತಿಳಿದಕೂಡಲೆ ಎಲ್ಲರಿಗೂ ಎಚ್ಚರವಾಯಿತು. ಅವನು ತನ್ನ ವೃತ್ತಾಂತವನ್ನು ಹೀಗೆಂದು ಹೇಳಿದನು:-


###  ವಿಚಿತ್ರಕಥನ ವೃತ್ತಾಂತ


ದೇವ! ನಾಗಶಾಪದಿಂದ ನಾವು ಬೇರೆಯಾದಮೇಲೆ, ನಾನು ಅಲೆದು ಅಲೆದು ಮರುದಿವಸ ಒಂದು ಕಡೆ ಪ್ರಜ್ಞೆಯಿಲ್ಲದೆ ಬಿದ್ದಿದ್ದೆ. ಆಗ ನನ್ನನ್ನು ಒಬ್ಬ ದಿವ್ಯಪುರುಷನು ಕರೆದುಕೊಂಡು ಹೋಗಿ ಸ್ನಾನ ಪಾನಾದಿಗಳನ್ನು ಮಾಡಿಸಿ ತಾನೂ ತನ್ನ ಇಬ್ಬರು ಹೆಂಡಿರೂ ಊಟಮಾಡಿದರು. ಊಟವಾದಮೇಲೆ ನಾನು ಅವರನ್ನು ಕುರಿತು “ನೀವಾರು? ಸಾಯುತ್ತ ಬಿದ್ದಿದ್ದವನನ್ನು ಏಕೆ ಕಾಪಾಡಿದಿರಿ? ನಮ್ಮ ದೊರೆ ಇಲ್ಲದ್ದರಿಂದ ಈ ದೇಹ ಬಿಡುವುದೇ ಲೇಸು!” ಎಂದೆ. ಆ ಮಹಾತ್ಮನು “ನಾನೊಬ್ಬ ಯಕ್ಷ; ಇವರಿಬ್ಬರೂ ನನ್ನ ಹೆಂಡತಿಯರು; ನೀನು ನನ್ನ ಅತಿಥಿ; ಈ ಸಂಸಾರದಲ್ಲಿ ಕಷ್ಟವಿಲ್ಲದ್ದು ಯಾರಿಗೆ? ಯಕ್ಷನಾದ ನಾನೂ ದುಃಖವನ್ನು ಅನುಭವಿಸಬೇಕಾಯಿತು!” ಎಂದು ತನ್ನ ವೃತ್ತಾಂತವನ್ನು ಹೇಳಿದನು:-


### ಅಟ್ಟಹಾಸಯಕ್ಷನ ಕಥೆ


ತ್ರಿಗರ್ತನಗರದಲ್ಲಿ ಪವಿತ್ರಧರನೆಂಬ ಬ್ರಾಹ್ಮಣ ಯುವಕನೊಬ್ಬನಿದ್ದನು. ಅವನು ತುಂಬ ಬಡವನಾಗಿದ್ದದ್ದರಿಂದ ಐಶ್ವರ್ಯವಂತರ ಮಧ್ಯದಲ್ಲಿ ಇರಲಾರದೆ ಕಾಡಿಗೆ ಹೋಗಿ ಅಲ್ಲಿ ತನ್ನ ಗುರು ಉಪದೇಶಿಸಿದ್ದ ಮಂತ್ರದಿಂದ ಸೌದಾಮಿನಿಯೆಂಬ ಒಬ್ಬ ಯಕ್ಷಿಣಿಯನ್ನು ಸ್ವಾಧೀನಮಾಡಿಕೊಂಡನು. ಅವಳು ಅವನ ಹೆಂಡತಿಯಾದಳು. ಆದರೆ ಮಕ್ಕಳಾಗಲಿಲ್ಲವೆಂದು ಚಿಂತಿಸುತ್ತಿದ್ದ ಅವನನ್ನು ಕುರಿತು ಆ ಯಕ್ಷಿಣಿಯು ಒಂದು ದಿನ “ಆರ್ಯಪುತ್ರ! ಈ ವಿಚಾರದಲ್ಲಿ ಚಿಂತೆಮಾಡಬೇಡ; ನಮಗೆ ಮಗನಾಗುತ್ತಾನೆ!” ಎಂದು ಮುಂದಿನ ವೃತ್ತಾಂತವನ್ನು ತಿಳಿಸಿದನು:-

ನಾನು ಪೃಥೂಧರನೆಂಬ ಯಕ್ಷನ ಒಬ್ಬಳೇ ಮಗಳು; ನಾನು ಒಂದು ದಿನ ಕೈಲಾಸದಲ್ಲಿ ಅಟ್ಟಹಾಸನೆಂಬ ಯಕ್ಷನನ್ನು ಕಂಡೆ; ನಾವು ಪರಸ್ಪರ ಅನುರೂಪರಾಗಿದ್ದದ್ದರಿಂದ ನಮ್ಮ ತಂದೆಯು ನಮ್ಮ ಮದುವೆಯನ್ನು ಗೊತ್ತುಮಾಡಿದನು. ಒಂದು ದಿನ ಕಪಿಶಭ್ರೂ ಎಂಬ ನನ್ನ ಸಖಿಯು ಬಂದು ‘ಸಖಿ! ಅಪ್ರಿಯವಾದ ಒಂದು ಸಂಗತಿಯನ್ನು ನಿನಗೆ ತಿಳಿಸಬೇಕಾಗಿದೆ. ನಿನ್ನ ವರನಾದ ಅಟ್ಟಹಾಸನೂ ಅವನ ತಮ್ಮನಾದ ದೀಪ್ತಸಖನೂ, ಒಬ್ಬನು ಕುಬೇರ ಮತ್ತೊಬ್ಬನು ಅವನ ಮಗ ನಡಕೂಬರ ಎಂದು ಕ್ರೀಡಿಸುತ್ತಿದ್ದರು. ಅದನ್ನು ಅಕಸ್ಮಾತ್​ ಕಂಡ ನಡಕೂಬರನು ‘ನೀನು ಮರ್ತ್ಯನಾಗು’ ಎಂದು ಶಪಿಸಿದನು. ಅವನು ಕ್ಷಮೆಬೇಡಲು ‘ನೀನು ಮನುಷ್ಯನಾಗಿ, ನೀನು ಕಾಮಿಸಿರುವ ಯಕ್ಷಿಣಿಯಲ್ಲಿ ನಿನ್ನ ಈ ತಮ್ಮನು ಮಗನಾಗಿ ಹುಟ್ಟಿದಮೇಲೆ, ಶಾಪವಿಮೋಚನೆಯಾಗಲಿ!’ ಎಂದು ಹೇಳಿದನು; ಕೂಡಲೆ ಆ ಅಟ್ಟಹಾಸನು ಮಾಯವಾದನು!’ ಎಂದಳು. ಇದನ್ನು ನಮ್ಮ ತಂದೆಗೆ ತಿಳಿಸಿ ನಾನು ಅಂದಿನಿಂದ ಕಾದಿದ್ದೆ; ನೀನು ಅಟ್ಟಹಾಸನಾಗಿದ್ದು ಈಗ ಹೀಗೆ ಹುಟ್ಟಿದ್ದೀಯೆ!’

ಸಕಾಲದಲ್ಲಿ ಅವರಿಗೆ ಮಗು ಹುಟ್ಟಿತು; ಕೂಡಲೆ ಶಾಪವಿಮೋಚನೆಯಾಯಿತು. ‘ತಮ್ಮನೇ ಮಗನಾಗಿ ಹುಟ್ಟಿದ್ದು ಏಕೆ?’ ಎಂದು ಯಕ್ಷಿಣಿಯು ಕೇಳಲು ಯಕ್ಷನು ಹೀಗೆಂದು ಹೇಳಿದನು:-

ಈ ಊರಿನಲ್ಲಿ ದೇವದರ್ಶನನೆಂಬ ಒಬ್ಬ ಬ್ರಾಹ್ಮಣನಿದ್ದಾನೆ; ಅವನಿಗೆ ಬಡತನ; ಮತ್ತು ಮಕ್ಕಳಿರಲಿಲ್ಲ; ಆದ್ದರಿಂದ ಐಶ್ವರ್ಯವೂ ಮಕ್ಕಳೂ ಬೇಕೆಂದು ಯಜ್ಞೇಶ್ವರನನ್ನು ಕುರಿತು ತಪಸ್ಸು ಮಾಡಿದನು.ಅವನು ಕನಸಿನಲ್ಲಿ ಬಂದು “ನಿನಗೆ ಔರಸ ಸಂತತಿಯಿಲ್ಲ; ಬೇರೆ ವಿಧವಾದ ಮಗನೇನೋ ಲಭಿಸುತ್ತಾನೆ; ಅವನಿಂದಲೇ ಬಡತನವು ನೀಗುತ್ತದೆ!” ಎಂದು ವರಕೊಟ್ಟನು. ಅದು ನೆರವೇರಬೇಕಾಗಿದ್ದದ್ದರಿಂದ ಅವನು ನಿದ್ರಿಸುತ್ತಿದ್ದಾಗ ಅಟ್ಟಹಾಸನೂ ಅವನ ಹೆಂಡತಿಯೂ ಅವನ ಮನೆಗೆ ಹೋಗಿ ಅಲ್ಲಿ ತಮ್ಮ ಮಗುವಿಗೆ ರತ್ನಮಾಲಿಕೆಯನ್ನು ಹಾಕಿ ಅದನ್ನು ಹೊನ್ನಿನಿಂದ ತುಂಬಿದ ಕೊಪ್ಪರಿಗೆಯ ಮೇಲೆ ಕೂರಿಸಿದರು. ದೇವದರ್ಶನನು ಆ ಮಗುವನ್ನು ಕರೆದುಕೊಂಡು ಅದಕ್ಕೆ ಶ್ರೀದರ್ಶನನೆಂದು ನಾಮಕರಣಮಾಡಿದನು. ಅವನು ವಯಸ್ಸಿಗೆ ಬರಲು, ಒಂದು ದಿನ ದೇವದರ್ಶನನು ಯಾತ್ರೆಹೊರಟು ಪ್ರಯಾಗದಲ್ಲಿ ದೇಹಬಿಟ್ಟನು. ಹೆಂಡತಿಯು ಅಗ್ನಿಪ್ರವೇಶಮಾಡಿದಳು. ಪ್ರಾಜ್ಞನಾದರೂ ಅವನು ತಾನೇ ತಾನಾದ್ದರಿಂದ ಜೂಜು ಮೊದಲಾದ ವ್ಯಸನಗಳಿಗೆ ಬಿದ್ದು ಆ ಐಶ್ವರ್ಯವನ್ನೆಲ್ಲಾ ಕಳೆದುಕೊಂಡು ತಿನ್ನುವುದಕ್ಕೆ ಅನ್ನವಿಲ್ಲದಂತಾದನು. ಆಗ ಅವನ ಜೂಜಿನಕಟ್ಟೆಯ ಸ್ನೇಹಿತನಾದ ಮುಖರಕನೆಂಬವನು ಅವನಿಗೆ ಧೈರ್ಯಹೇಳಿ ಊಟಕ್ಕಿಟ್ಟು ಈ ಕಥೆಯನ್ನು ಹೇಳಿದನು:-


### ಭೂನಂದನ ಕುಮುದಿನಿಯರ ಕಥೆ


ಕಾಶ್ಮೀರದಲ್ಲಿ ಭೂನಂದನನೆಂಬ ರಾಜನಿದ್ದನು; ಅವನು ಒಂದು ರಾತ್ರಿ ಒಬ್ಬ ದೈತ್ಯಕನ್ಯೆಯೊಡನೆ ಇದ್ದಂತೆ ಅನುಭವವಾಯಿತು; ಯಾರೋ ದಿವ್ಯಸ್ತ್ರೀಯು ತನ್ನನ್ನು ಹೀಗೆ ವಂಚಿಸಿರಬೇಕೆಂದು ತೋರಿ ಅವಳನ್ನು ಪಡೆಯಬೇಕೆಂದು ಹೊರಟನು. ಕ್ರಮಸರಸ್ಸೆಂಬ ತೀರ್ಥಕ್ಕೆ ಹೋದಾಗ ಅಲ್ಲಿಗೆ ಒಬ್ಬ ತಪಸ್ವಿ ಬಂದು ತನ್ನ ಯೋಗಶಕ್ತಿಯಿಂದ ಅವನನ್ನು ಪಾತಾಳಕ್ಕೆ ಕರೆದುಕೊಂಡು ಹೋಗಿ ಆ ದೈತ್ಯಕನ್ಯೆಯನ್ನು ತೋರಿಸಿದನು. ಆದರೆ ಅವಳು ಕೊಟ್ಟ ಮಾಂಸದ ಸಾರವನ್ನು ಕುಡಿಯಲು ಜುಗುಪ್ಸೆ ಪಟ್ಟಿದ್ದರಿಂದ ಅವಳು ಅದನ್ನು ಅವನ ತಲೆಯ ಮೇಲೆ ಎಸೆದು ಹೋದಳು. ಅವನು ಅವಳನ್ನು ಬಿಟ್ಟು ಮತ್ತೆ ಭೂಲೋಕಕ್ಕೆ ಬರಬೇಕಾಯಿತು. ಆದರೆ ಆ ಮದ್ಯಸಾರದ ವಾಸನೆಗೆ ಅವನನ್ನು ಭೃಂಗಗಳು ಮುತ್ತಿಕೊಂಡು ಕಷ್ಟ ಕೊಡುತ್ತಿದ್ದವು. ಆಗ ಮತ್ತೊಬ್ಬ ಮುನಿಪುತ್ರನು ಬಂದು ಅವನಿಗೆ ತನ್ನ ಕೃಷ್ಣಾಜಿನವನ್ನು ಕೊಟ್ಟು ಅದನ್ನು ಹೊದ್ದುಕೊಂಡರೆ ಭೃಂಗಗಳು ಹೋಗುವುದೆಂದು ಹೇಳಿದನು; ಅವನು ಹಾಗೆಯೇ ಮಾಡಿ, ಹನ್ನೆರಡು ವರ್ಷದ ದಿವಸ ಈಶ್ವರನನ್ನು ಕುರಿತು ತಪಸ್ಸು ಮಾಡಿದನು. ಆಗ ಆ ದೈತ್ಯಕನ್ಯೆಯಾದ ಕುಮುದಿನಿಯೆಂಬವಳು ತಾನೇ ಅವನಿದ್ದೆಡೆಗೆ ಬಂದಳು.

ಹೀಗೆಂದು ಹೇಳಿ ಅವನನ್ನು ಜೊತೆಗೊಂಡು ಮುಖರಕನು ತ್ರಿಗರ್ಶನಗರವನ್ನು ಬಿಟ್ಟು ಹೊರಟನು. ದಾರಿಯಲ್ಲಿ ಶ್ರೀದರ್ಶನನ ಜನಕ ತಾಯಿತಂದೆಗಳಾದ ಸೌದಾಮಿನೀ ಅಟ್ಟಹಾಸರು ಅಂತರಿಕ್ಷದಲ್ಲಿ ಹೋಗುತ್ತಿದ್ದು ಅವನ ಸ್ಥಿತಿಯನ್ನು ನೋಡಿ ಮರುಕದಿಂದ “ಅಯ್ಯಾ ಶ್ರೀದರ್ಶನ! ನಿನ್ನ ತಾಯಿ ನಿಮ್ಮ ಮನೆಯಲ್ಲಿ ತನ್ನ ಆಭರಣಗಳನ್ನು ಹೂಳಿಟ್ಟಿದ್ದಾಳೆ; ಅದನ್ನು ತೆಗೆದುಕೊಂಡು ನಿಶ್ಚಿಂತನಾಗಿ ಮಾಲವದೇಶಕ್ಕೆ ಹೋಗು; ಅಲ್ಲಿ ಶ್ರೀಸೇನನೆಂಬ ರಾಜನಿದ್ದಾನೆ. ಅವನು ಚಿಕ್ಕಂದಿನಲ್ಲಿ ಜೂಜಿನಿಂದ ತುಂಬ ಕಷ್ಟಪಟ್ಟು ಈಗ ಒಂದು ದೊಡ್ಡ ಜೂಜಿನ ಕಟ್ಟೆಯನ್ನೇರ್ಪಡಿಸಿದ್ದಾನೆ. ಆಲ್ಲಿ ಆಟಗಾರರು ಇದ್ದುಕೊಂಡು ಸುಖಭೋಜನವನ್ನು ಪಡೆಯುತ್ತಾರೆ. ಅಲ್ಲಿಗೆ ಹೋದರೆ ನಿನಗೆ ಒಳ್ಳೆಯದಾಗುತ್ತದೆ.” ಎಂದು ಹೇಳಿದನು. ಅದರಂತೆ ಅವನೂ ಮುಖರಕನೂ ಮಾಲವದೇಶಕ್ಕೆ ಹೋಗುತ್ತ ದಾರಿಯಲ್ಲಿ ಒಂದು ಗ್ರಾಮವನ್ನು ಕಂಡರು. ಅದರ ಹತ್ತಿರ ಒಂದು ಕೆರೆಯಿತ್ತು. ಅಲ್ಲಿ ಕೈಕಾಲು ತೊಳೆದುಕೊಂಡು ನೀರು ಕುಡಿದು ಸ್ವಲ್ಪ ವಿಶ್ರಮಿಸಿಕೊಳ್ಳೋಣವೆಂದು ಕುಳಿತಿರಲು, ಅಲ್ಲಿಗೆ ರೂಪವತಿಯಾದ ಒಬ್ಬ ಹೆಂಗಸು ನೀರಿಗಾಗಿ ಬಂದಳು. ಶ್ರೀದರ್ಶನನನ್ನು ನೋಡಿ ಪ್ರೀತಿಗೊಂಡು ಅವಳು “ಅಯ್ಯೋ! ಇಲ್ಲಿಗೆ ಏಕೆ ಬಂದಿರಿ, ಪತಂಗವು ಬೆಂಕಿಯಲ್ಲಿ ಬಿದ್ದಂತೆ ವಿಪತ್ತಿನಲ್ಲಿ ಬೀಳುವುದಕ್ಕೆ!” ಎಂದಳು. ಮುಖರಕನು “ನೀನು ಯಾರು? ಏಕೆ ಹೀಗೆನ್ನುತ್ತೀಯೆ?” ಎಂದು ಕೇಳಿದನು. ಅವಳು “ಸುಘೋಷವೆಂಬ ಅಗ್ರಹಾರದಲ್ಲಿ ಪದ್ಮಗರ್ಭನೆಂಬ ಶ್ರೋತ್ರೀಯ ಬ್ರಾಹ್ಮಣನಿದ್ದನು. ಅವನಿಗೆ ಮುಖರಕನೆಂಬ ಮಗನೂ ಪದ್ಮಿಷ್ಠೆ ಎಂಬ ಮಗಳೂ ಆದರು. ನಾನೇ ಆ ಪದ್ಮಿಷ್ಠೆ; ನನ್ನ ಅಣ್ಣನಾದ ಮುಖರಕನು ಚಿಕ್ಕ ವಯಸ್ಸಿನಲ್ಲಿಯೇ ಜೂಜಿನಲ್ಲಿ ಆಸಕ್ತನಾಗಿ ಮನೆಬಿಟ್ಟು ಎಲ್ಲಿಯೋ ದೇಶಾಂತರ ಹೊರಟುಹೋದನು. ಆ ದುಃಖದಿಂದ ನಮ್ಮ ತಾಯಿ ತೀರಿಹೋಗಲು ನಮ್ಮ ತಂದೆಯು ನನ್ನನ್ನು ಕರೆದುಕೊಂಡು ಮಗನನ್ನು ಹುಡುಕುತ್ತ ಈ ಗ್ರಾಮಕ್ಕೆ ಬಂದನು. ಇಲ್ಲಿ ಹೆಸರುಮಾತ್ರಕ್ಕೆ ಬ್ರಾಹ್ಮಣನಾದ ವಸುಭೂತಿಯೆಂಬ ಕಳ್ಳರ ಯಜಮಾನನಿದ್ದಾನೆ. ಅವನು ನನ್ನ ತಂದೆಯ ಪ್ರಾಣವನ್ನೂ ಹಣಕಾಸನ್ನೂ ಕಿತ್ತುಕೊಂಡು ನನ್ನನ್ನು ತನ್ನ ಮಗನಾದ ಸುಭೂತಿಗೆ ಮದುವೆಮಾಡಲೆಂದು ಸೆರೆಹಿಡಿದುಕೊಂಡು ಹೋದನು. ಆ ಮಗನು ಎಲ್ಲಿಯೋ ಹೋಗಿದ್ದಾನೆ; ನನ್ನ ಪುಣ್ಯದಿಂದ ಇನ್ನೂ ಬಂದಿಲ್ಲ; ಆ ಕಳ್ಳನು ಏನಾದರೂ ನಿಮ್ಮನ್ನು ಕಂಡರೆ ಸರ್ವನಾಶವಾಗುತ್ತದೆ; ಈ ಅಪಾಯದಿಂದ ಹೇಗೆ ತಪ್ಪಿಸಿಕೊಂಡು ಹೋಗಬೇಕೋ ಯೋಚನೆಮಾಡಿ!” ಎಂದಳು. ಅಣ್ಣತಂಗಿಯರು ಒಬ್ಬರನ್ನೊಬ್ಬರು ಪಡೆದು ಸಂತೋಷಗೊಂಡರು. ಆಮೇಲೆ ಮೂವರೂ ಸೇರಿ ಒಂದು ಹಂಚಿಕೆ ಮಾಡಿದರು. ಶ್ರೀದರ್ಶನನು ಅನ್ನ ನೀರು ಬಿಟ್ಟು ಕೃಶನಾಗಿ ಕಾಯಿಲೆಯವನಂತೆ ಮಲಗಿದನು. ಮುಖರಕನು ಅವನ ಕಾಲಿನ ಬಳಿ ಅಳುತ್ತ ಕುಳಿತನು. ಪದ್ಮಿಷ್ಠೆಯು ಕಳ್ಳರ ಯಜಮಾನನ ಹತ್ತಿರಕ್ಕೆ ಹೋಗಿ “ಕೆರೆಯ ಹತ್ತಿರ ಯಾವನೋ ಒಬ್ಬ ಪ್ರಯಾಣಿಕನು ಕಾಯಿಲೆಯಾಗಿ ಮಲಗಿದ್ದಾನೆ; ಅವನ ಹತ್ತಿರ ಒಬ್ಬ ಪರಿಚಾರಕನಿದ್ದಾನೆ!” ಎಂದು ಹೇಳಿದಳು. ಕೆಲವು ಜನ ಕಳ್ಳರು ಬಂದು ವಿಚಾರಿಸಲು ಮುಖರಕನು “ಇವನು ನನ್ನ ಅಣ್ಣ. ತೀರ್ಥಯಾತ್ರೆಗೆಂದು ಹೊರಟು ರೋಗ ಬಂದು ಮಲಗಿದ್ದಾನೆ. ಈ ಗ್ರಾಮದಿಂದ ಯಾರನ್ನಾದರೂ ಸದ್ಬ್ರಾ ಹ್ಮಣನನ್ನು ಕರೆತಂದರೆ ನನ್ನ ಸರ್ವಸ್ವವನ್ನೂ ದಾನಮಾಡಿಬಿಡುತ್ತೇನೆ; ಇಂದಿನ ಸಂಜೆಯವರೆಗೆ ನಾನು ಬದುಕಿರುವುದಿಲ್ಲ- ಎನ್ನುತ್ತಾನೆ! ಈ ಪರದೇಶದಲ್ಲಿ ಏನುಮಾಡಲಿ, ಎಂದು ಅಳುತ್ತಿದ್ದೇನೆ; ನೀವು ಯಾವನಾದರೂ ಒಬ್ಬ ಬ್ರಾಹ್ಮಣನನ್ನು ಕರೆತರಲಾರಿರಾ? ನಮ್ಮ ಅಣ್ಣ ಸತ್ತಕೂಡಲೆ ನಾನೂ ಅಗ್ನಿಪ್ರವೇಶಮಾಡುತ್ತೇನೆ. ಅವನು ಬದುಕಿರುವಾಗ ಕೈಯ್ಯಾರ ದಾನಮಾಡಲಿ!” ಎಂದು ಬೇಡಿಕೊಂಡನು. ಅವರು ವಸುಭೂತಿಯನ್ನು ದಾನ ತೆಗೆದುಕೊಳ್ಳುವುದಕ್ಕೆಂದು ಕರೆದರು. ಅವನು “ಕೊಲ್ಲದೆ ಹಣತೆಗೆದುಕೊಳ್ಳುವುದು ಸರಿಯಾದ ದಾರಿಯಲ್ಲ!” ಎಂದನು. ಅವರು “ಇದಕ್ಕೇಕೆ ಚಿಂತೆ? ಅವರೇನಾದರೂ ನಾಳೆಯವರೆಗೆ ಸಾಯದೆ ಬದುಕಿದ್ದರೆ ನಾವು ಕೊಂದುಹಾಕುತ್ತೇವೆ; ವೃಥಾ ಬ್ರಹ್ಮಹತ್ಯವನ್ನು ಏಕೆ ಕಟ್ಟಿಕೊಳ್ಳಬೇಕು?” ಎಂದರು. ವಸುಭೂತಿಯು ಒಪ್ಪಿ ಕತ್ತಲೆಯಲ್ಲಿ ಬಂದು ಶ್ರೀದರ್ಶನನು ಕೊಟ್ಟ ಕೆಲವು ಒಡವೆಗಳನ್ನು ತೆಗೆದುಕೊಂಡು ಹೋದನು. ಕಳ್ಳರೆಲ್ಲರೂ ನಿದ್ರೆಮಾಡುತ್ತಿದ್ದಾಗ ಪದ್ಮಿಷ್ಠೆಯು ಬಂದಳು. ಮೂವರೂ ಹೊರಟು ಬೆಳಗಾಗುವ ಹೊತ್ತಿಗೆ ಒಂದು ಅಡವಿಯನ್ನು ಸೇರಿದರು. ಆ ಹಗಲೆಲ್ಲಾ ಕಳೆಯಿತು. ಸಂಜೆ, ದೂರದಲ್ಲಿ ಒಂದು ಬೆಳಕು ಕಾಣಲು ಅದು ಯಾವುದೋ ಒಂದು ಗ್ರಾಮವಿರಬಹುದು ಅಲ್ಲಿಂದ ತಿನ್ನುವುದಕ್ಕೆ ಏನಾದರೂ ಸಂಪಾದಿಸಿಕೊಂಡು ಬರೋಣವೆಂದು ಶ್ರೀದರ್ಶನನು ಅದನ್ನು ಹಿಡಿದು ಹೋಗಲು ಅಲ್ಲಿ ಒಂದು ರತ್ನಮಂದಿರವಿತ್ತು. ಅದರೊಳಗೆ ದಿವ್ಯರೂಪಿಣಿಯಾದ ಒಬ್ಬ ಯಕ್ಷಿಣಿಯೂ ಅವಳ ಪರಿವಾರದವರೂ ಇದ್ದರು. ಅವರು ವಿಧವಿಧವಾದ ಅನ್ನಪಾನಗಳನ್ನು ತರುತ್ತಿದ್ದದ್ದನ್ನು ನೋಡಿ ಶ್ರೀದರ್ಶನನು ಧೈರ್ಯದಿಂದ ಯಕ್ಷಿಣಿಯ ಬಳಿಗೆ ಹೋಗಿ ಅತಿಥಿಭಾಗವನ್ನು ಕೇಳಿದನು. ಅವಳು ಅವನ ಧೈರ್ಯವನ್ನು ಮೆಚ್ಚಿ ಒಬ್ಬ ಆಳಿನ ಕೈಯ್ಯಲ್ಲಿ ಮೂರು ಜನರಿಗಾಗುವಷ್ಟು ತಿಂಡಿತೀರ್ಥಗಳನ್ನು ಕಳುಹಿಸಿದಳು. ಅದನ್ನು ಅವರು ಮೂವರೂ ತಿಂದಮೇಲೆ ಮುಖರಕನು “ಅಯ್ಯಾ! ನೀನು ನಿಜವಾಗಿಯೂ ಯಾವನೋ ದೇವಾಂಶಸಂಭೂತನಾದ ಪುರುಷ! ನಿನಗೆ ನನ್ನ ಈ ಲೋಕಸುಂದರಿಯಾದ ತಂಗಿಯನ್ನು ಕೊಡುತ್ತೇನೆ!” ಎಂದನು. ಅವನು ಅದಕ್ಕೆ ಒಪ್ಪಿ ‘ಆಗಲಿ! ಊರಿಗೆ ಹೋದಮೇಲೆ ಅವಳನ್ನು ಮದುವೆಮಾಡಿಕೊಳ್ಳುತ್ತೇನೆ!' ಎಂದನು. ಅನಂತರ ಮೂವರೂ ಪ್ರಯಾಣವನ್ನು ಮುಂದುವರಿಸಿ ಮಾಳವನಗರಕ್ಕೆ ಹೋಗಿ ಅಲ್ಲಿ ಒಬ್ಬ ಬ್ರಾಹ್ಮಣಮುದುಕಿಯ ಮನೆಯಲ್ಲಿ ಇಳಿದುಕೊಂಡರು. ಅಲ್ಲಿ ಒಬ್ಬರ ವಿಚಾರವನ್ನು ಮತ್ತೊಬ್ಬರು ತಿಳಿಸಿದರು. ಮುದುಕಿಯು “ಈ ರಾಜನ ಆಶ್ರಯದಲ್ಲಿ ಸತ್ಯವ್ರತನೆಂಬ ಬ್ರಾಹ್ಮಣನಿದ್ದನು; ನಾನು ಆತನ ಹೆಂಡತಿ; ನನ್ನ ಹೆಸರು ಯಶಸ್ವತಿ; ನನಗೆ ಮಕ್ಕಳಿಲ್ಲದ್ದರಿಂದ ಗಂಡ ಹೋದಮೇಲೆ ದೊರೆಯು ಕೃಪೆಯಿಟ್ಟು ನನ್ನ ಗಂಡನ ಸಂಬಳದಲ್ಲಿ ನಾಲ್ಕನೆಯ ಭಾಗವನ್ನು ನನ್ನ ಜೀವನಾಂಶವಾಗಿ ಕೊಡಿಸಿದನು. ಪಾಪ! ಅವನಿಗೆ ಈಗ ಕ್ಷಯರೋಗ ಪ್ರಾಪ್ತವಾಗಿದೆ. ವೈದ್ಯರೆಲ್ಲರೂ ಕೈಬಿಟ್ಟಿದ್ದಾರೆ; ಒಬ್ಬ ಮಂತ್ರವಾದಿ ಬಂದು ‘ನನಗೆ ಒಬ್ಬ ವೀರನ ಸಹಾಯವನ್ನು ಕೊಟ್ಟರೆ, ಬೇತಾಳನನ್ನು ಸಾಧಿಸಿ ನಾನು ಈ ರೋಗವನ್ನು ಪರಿಹರಿಸುತ್ತೇನೆ’ ಎಂದನು. ಊರಿನಲ್ಲೆಲ್ಲಾ ಡಂಗೂರವನ್ನು ಹೊಡೆಯಿಸಲು ಅಂಥವರು ಯಾರೂ ದೊರೆಯಲಿಲ್ಲ. ಆಗ ದೊರೆಯು ಮಂತ್ರಿಗಳನ್ನು ಕುರಿತು ‘ಆ ಜೂಜಿನ ಮಠದಲ್ಲಿ ವಿಚಾರಿಸಿ; ಅಲ್ಲಿಗೆ ಯಾರಾದರೂ ಹೊಸದಾಗಿ ಬಂದಿದ್ದಾರು; ಜೂಜುಕೋರರಿಗೆ ಹೆಂಡತಿ ಮಕ್ಕಳು ಬಂಧುಬಳಗ ದುಡ್ಡುಕಾಸು ಯಾವ ಆತಂಕವೂ ಇರುವುದಿಲ್ಲ; ನಿರ್ಭಯರಾಗಿ ಮರದ ಕೆಳಗೆ ಮಲಗುತ್ತಾರೆ’ ಎಂದನು. ಅದರಂತೆ ಮಂತ್ರಿಯು ಆ ಮಠಾಧಿಪತಿಗೆ ಹೇಳಿಕಳುಹಿಸಿದ್ದಾನೆ. ನೀವು ಆಟಗಾರರು; ಆ ಕೆಲಸವನ್ನು ಕೈಕೊಳ್ಳುವ ಹಾಗಿದ್ದರೆ ಮಠಕ್ಕೆ ಕರೆದುಕೊಂಡು ಹೋಗುತ್ತೇನೆ; ನಿಮಗೆ ಯಥೇಚ್ಛವಾದ ಸಂಭಾವನೆ ದೊರೆಯುತ್ತದೆ; ರಾಜನಿಗೂ ನನಗೂ ಉಪಕಾರವಾಗುತ್ತದೆ’ ಎಂದಳು. ಶ್ರೀದರ್ಶನನು ಒಪ್ಪಿದನು. ಮುದುಕಿಯು ಅವನನ್ನು ಮಠಾಧಿಪತಿಯ ಹತ್ತಿರ ಕರೆದುಕೊಂಡು ಹೋಗಿಬಿಟ್ಟಳು. ಅವನು ಅವನನ್ನು ರಾಜನಿಗೆ ಪರಿಚಯಮಾಡಿಕೊಟ್ಟನು. ಮಂತ್ರವಾದಿಯು ಹೇಳಿದಂತೆ ಅವನು ಕೃಷ್ಣಪಕ್ಷದ ಚತುರ್ದಶಿಯ ದಿನ ರಾತ್ರಿ ಕೈಯಲ್ಲಿ ಕತ್ತಿಹಿಡಿದು ಶ್ಮಶಾನಕ್ಕೆ ಹೋಗಲು ಮಂತ್ರವಾದಿಯು ‘ಇಲ್ಲಿಂದ ಪಶ್ಚಿಮಕ್ಕೆ ಒಂದು ಕ್ರೋಶ ದೂರದಲ್ಲಿ ಮುಳ್ಳುಮುತ್ತುಗದ ಮರದಲ್ಲಿ ಒಂದು ಹೆಣವಿದೆ; ಅದನ್ನು ತೆಗೆದುಕೊಂಡು ಬಾ!’ ಎಂದು ಹೇಳಿದನು. ಅವನು ಹಾಗೆಯೇ ಆಗಲೆಂದು ಅಲ್ಲಿಗೆ ಹೋಗಲು, ಅಷ್ಟುಹೊತ್ತಿಗೆ ಅದನ್ನು ಆಗಲೇ ಮತ್ತೆ ಯಾರೋ ಒಬ್ಬರು ತೆಗೆದುಕೊಂಡು ಹೋಗುತ್ತಿದ್ದರು. ಆದ್ದರಿಂದ ಓಡಿಹೋಗಿ ‘ಇದು ನನ್ನ ಸ್ನೇಹಿತನ ಹೆಣ; ಎಲ್ಲಿಗೆ ತೆಗೆದುಕೊಂಡು ಹೋಗುತ್ತೀಯೆ'? ಎಂದು ಅದನ್ನು ಅವನ ಹೆಗಲ ಮೇಲಿಂದ ಎಳೆದನು. ಇನ್ನೊಬ್ಬನು ‘ಇದು ನನ್ನ ಸ್ನೇಹಿತನ ಹೆಣ!’ ಎಂದು ಹಿಡಿದುಕೊಂಡನು. ಇಬ್ಬರೂ ಎಳೆದಾಡುತ್ತಿರಲು ಒಂದು ಭೇತಾಳವು ಆ ಹೆಣವನ್ನು ಹೊಕ್ಕು ವಿಕಾರವಾಗಿ ಕೂಗಿಕೊಂಡಿತು. ಅದನ್ನು ಕೇಳಿ ಎರಡನೆಯವನು ಎದೆಯೊಡೆದು ಸತ್ತನು. ಬೇತಾಳವು ‘ನನಗೆ ಯಾರು ಆಹಾರ ಕೊಡುತ್ತಾರೋ ಅವರು ನನಗೆ ಸ್ನೇಹಿತರು; ಅವರೊಡನೆ ಬರುತ್ತೇನೆ’ ಎಂದಿತು. ಬೇರೆ ಆಹಾರ ಅಲ್ಲಿ ದೊರೆಯದೆ ಇದ್ದದ್ದರಿಂದ ಶ್ರೀದರ್ಶನನು ತನ್ನ ಮಾಂಸವನ್ನೇ ಕುಯ್ದುಕೊಟ್ಟನು. ಅದು ತೃಪ್ತಿಗೊಂಡು ಅವನೊಡನೆ ಬಂತು. ಅದನ್ನು ಮಂತ್ರವಾದಿಗೆ ಒಪ್ಪಿಸಲು, ಅವನು ಅದನ್ನು ಪೂಜಿಸಿ ಅದರ ಎದೆಯ ಮೇಲೆ ಕೂತು ಅದರ ಬಾಯಲ್ಲಿ ಮನುಷ್ಯನ ಮೂಳೆಯಿಂದ ಮಾಡಿದ ಸೌಟಿನಿಂದ ಹೋಮ ಮಾಡಿದನು. ಮತ್ತೊಂದು ಕ್ಷಣದಲ್ಲಿ ಆ ಶವದ ಬಾಯಿಂದ ಒಂದು ಜ್ವಾಲೆ ಹೊರಟಿತು. ಅದನ್ನು ಕಂಡು ಸಾಧಕನು ಎದ್ದು ಅತ್ತಕಡೆ ನಿಂತನು. ಅವನು ಹೀಗೆ ಅಧೈರ್ಯ ಪಟ್ಟದ್ದರಿಂದ ಭೇತಾಳನು ಬಾಯಿ ತೆಗೆದು ಅವನನ್ನು ನುಂಗಿ ಓಡುವುದಕ್ಕೆ ಹೊರಟಿತು. ಶ್ರೀದರ್ಶನನು ಅದನ್ನು ಅಟ್ಟಿಸಿಕೊಂಡು ಹೋಗಲು ಭೇತಾಳನು” ನಿನ್ನ ಸತ್ತ್ವವನ್ನು ನೋಡಿ ನನಗೆ ಸಂತೋಷವಾಗಿದೆ; ನನ್ನ ಬಾಯಿಂದ ಬಂದ ಈ ಸಾಸಿವೆಯನ್ನು ಹಿಡಿ; ಇದನ್ನು ರಾಜನ ತಲೆಗೂ ಕೈಗೂ ಕಟ್ಟಿದರೆ ಅವನ ರೋಗ ವಾಸಿಯಾಗುತ್ತದೆ; ನೀನೇ ಮಂತ್ರವಾದಿಯನ್ನು ಏನೋ ಮಾಡಿದ್ದೀಯೆ ಎಂದು ಅವರು ಶಂಕಿಸುವುದಾದರೆ ನನ್ನ ಹೊಟ್ಟೆ ಬಗೆದು ಅವನನ್ನು ತೋರಿಸು!” ಎಂದು ಹೇಳಿ ಹೊರಟುಹೋಯಿತು. ಅವನು ಅನಂತರ ಆ ರಾತ್ರಿಯನ್ನು ಮಠದಲ್ಲಿ ಕಳೆದು ಬೆಳಗ್ಗೆ ರಾಜನ ಹತ್ತಿರಕ್ಕೆ ಹೋಗಿ ನಡೆದದ್ದನ್ನೆಲ್ಲಾ ಹೇಳಿ ಅವನಿಗೆ ಆ ಸಾಸಿವೆಯನ್ನು ಕಟ್ಟಿದನು. ಮಂತ್ರಿಯನ್ನು ಕರೆದುಕೊಂಡು ಹೋಗಿ ಶವದ ಹೊಟ್ಟೆಯನ್ನು ಬಗಿದು ಮಂತ್ರವಾದಿಯ ದೇಹವನ್ನು ತೋರಿಸಿದನು. ರಾಜನಿಗೆ ರೋಗ ವಾಸಿಯಾಯಿತು. ಅನಂತರ ಅವನು ತನಗೆ ಮಕ್ಕಳಿಲ್ಲದ್ದರಿಂದ ಶ್ರೀದರ್ಶನನನ್ನು ಯುವರಾಜನಾಗಿ ಮಾಡಿದನು. ಆಮೇಲೆ ಅವನು ತನ್ನ ಸೇವೆಗೆಂದು ಒಡಗೂಡಿಬಂದ ಲಕ್ಷ್ಮಿಯಂತಿದ್ದ ಪದ್ಮಿಷ್ಠೆಯನ್ನು ಮದುವೆಯಾಗಿ ಅವಳೊಡನೆಯೂ ಮುಖರಕನೊಡನೆಯೂ ಸುಖವಾಗಿದ್ದನು.

ಒಂದು ದಿನ ಉಪೇಂದ್ರಶಕ್ತಿಯೆಂಬ ಒಬ್ಬ ಘನವರ್ತಕನು ಸಮುದ್ರತೀರದಿಂದ ರತ್ನಗಣಪತಿಯನ್ನು ತಂದುಕೊಡಲು ಅದನ್ನು ಯುವರಾಜನು ಪ್ರತಿಷ್ಠೆಮಾಡಿ ಅದರ ಅರ್ಚನೆಗೆ ಗ್ರಾಮಸಹಸ್ರವನ್ನು ದಾನ ಮಾಡಿದನು. ಅವನು ಮಾಡಿಸಿದ ಪೂಜೋಪಚಾರಗಳಿಂದ ಗಣಪತಿಯು ತುಷ್ಟನಾಗಿ ತನ್ನ ಗಣಗಳನ್ನು ಕುರಿತು “ಪಶ್ಚಿಮದ್ವೀಪದಲ್ಲಿರುವ ಹಂಸದ್ವೀಪಕ್ಕೆ ರಾಜನಾದ ಅನಂಗೋದಯನಿಗೆ ಅನಂಗಮಂಜರಿಯೆಂಬ ಮಗಳಿದ್ದಾಳೆ. ಅವಳು ನನ್ನನ್ನು ಪೂಜಿಸಿ ‘ನನಗೆ ಪೃಥ್ವೀಶ್ವರನನ್ನು ಪತಿಯಾಗಿ ಕೊಡು!’ ಎಂದು ಬೇಡಿಕೊಂಡಿದ್ದಾಳೆ. ಆದ್ದರಿಂದ ಅವಳನ್ನೂ ಈ ಶ್ರೀದರ್ಶನನನ್ನೂ ಸೇರಿಸೋಣ; ಹಾಗಾದರೆ ಇಬ್ಬರ ಭಕ್ತಿಗೂ ಫಲ ದೊರೆತಂತಾಗುತ್ತದೆ. ಇದರಿಂದ ನನ್ನನ್ನು ತಂದುಕೊಟ್ಟ ಉಪೇಂದ್ರಶಕ್ತಿಗೂ ಉಪಕಾರವಾಗತಕ್ಕದ್ದಿದೆ” ಎಂದು ಹೇಳಿದನು. ಅದರಂತೆ ಗಣಗಳು ಅವನನ್ನು ಹಂಸದ್ವೀಪಕ್ಕೆ ಕರೆದುಕೊಂಡು ಹೋಗಿ ಅನಂಗಮಂಜರಿಯ ಪಕ್ಕದಲ್ಲಿ ಮಲಗಿಸಿದವು. ರಾತ್ರಿ ಎಚ್ಚರವಾಗಿ ನೋಡಲು ಇಬ್ಬರಿಗೂ ಆಶ್ಚರ್ಯವಾಯಿತು. ತಮ್ಮ ಆಭರಣಗಳನ್ನು ವಿನಿಮಯಮಾಡಿಕೊಂಡು ಗಾಂಧರ್ವವಿವಾಹವಾಗಬೇಕೆನ್ನುವ ಹೊತ್ತಿಗೆ ಗಣಗಳು ಅವರಿಗೆ ಮೋಹವನ್ನುಂಟುಮಾಡಿ ಶ್ರೀದರ್ಶನನನ್ನು ತನ್ನ ಸ್ಥಾನದಲ್ಲಿ ತಂದಿರಿಸಿದುವು. ಇಬ್ಬರಿಗೂ ವಿರಹವ್ಯಥೆಯುಂಟಾಯಿತು. ಶ್ರೀಸೇನನು ಹಂಸದ್ವೀಪದ ವಿಚಾರ ಯಾರಿಗಾದರೂ ಗೊತ್ತಿದೆಯೇ ಎಂದು ಡಂಗೂರ ಹೊಡಿಸಿದನು. ಯಾರಿಗೂ ಏನೂ ಗೊತ್ತಿರಲಿಲ್ಲ. ಅತ್ತ ಅನಂಗೋದಯನು ಬ್ರಹ್ಮಸೇನನೆಂಬ ಸಿದ್ಧಯೋಗಿಯ ಹತ್ತಿರ ಹೋಗಿ ಈ ವಿಚಾರವನ್ನು ಹೇಳಿದನು. ಅವನಿಂದ ನಡೆದ ಸಂಗತಿಯನ್ನೆಲ್ಲಾ ತಿಳಿದು ‘ಮಾಳವದೇಶವೆಲ್ಲಿ? ಹಂಸದ್ವೀಪವೆಲ್ಲಿ? ನಾನು ಅವನನ್ನು ಕಾಣುವುದು ಹೇಗೆ!’ ಎಂದು ಅವನು ನಿರಾಶನಾಗಲು ಬ್ರಹ್ಮಸೇನನು ‘ನಾನು ಅದಕ್ಕೆ ಏರ್ಪಡಿಸುತ್ತೇನೆ’ ಎಂದು ಶ್ರೀಸೇನನಿದ್ದ ಸ್ಥಳಕ್ಕೆ ಬಂದನು. ಅಲ್ಲಿ ಗಣಪತಿಯ ದೇವಸ್ಥಾನಕ್ಕೆ ಹೋಗಿ ಅದನ್ನು ಪೂಜಿಸುತ್ತ ಕುಳಿತಿರಲು ಉಪೇಂದ್ರಶಕ್ತಿಯ ಮಗನಾದ ಮಹೇಂದ್ರಶಕ್ತಿಯು ಅಲ್ಲಿಗೆ ಬಂದು ಬ್ರಹ್ಮಸೇನನನ್ನು ಹಿಡಿದುಕೊಂಡನು. ಅವನಿಗೆ ಬಹು ಹಿಂದೆಯೇ ಹುಚ್ಚುಹಿಡಿದು ಎಲ್ಲೆಂದರೆ ಅಲ್ಲಿ ಬೆತ್ತಲೆ ತಿರುಗುತ್ತಿದ್ದನು. ಬ್ರಹ್ಮಸೇನನು ಅವನಿಗೆ ಒಂದು ಏಟುಕೊಟ್ಟನು. ಕೂಡಲೆ ಅವನಿಗೆ ಪ್ರಜ್ಞೆ ಬಂದು ಬೆತ್ತಲೆ ಇರುವುದಕ್ಕೆ ನಾಚಿಕೆಪಟ್ಟುಕೊಂಡು ಮನೆಗೆ ಓಡಿಹೋದನು. ಈ ವಿಚಾರ ಎಲ್ಲೆಲ್ಲಿಯೂ ಹರಡಿ, ಶ್ರೀಸೇನನೂ ಸುದರ್ಶನನೊಡನೆ ಅವನನ್ನು ನೋಡುವುದಕ್ಕೆ ಬಂದು ‘ನನ್ನ ಮಗನೂ ಸ್ವಸ್ಥನಾಗುವ ಹಾಗೆ ಮಾಡಿಕೊಡಬೇಕು’ ಎಂದು ಅವನನ್ನು ಬೇಡಿಕೊಂಡನು. ಅವನು ‘ಈ ಕಳ್ಳನಿಗೆ ನಾನೇನು ಮಾಡುವುದಕ್ಕಾದೀತು? ಇವನು ರಾತ್ರಿಯೋ ರಾತ್ರಿ ಅನಂಗಮಂಜರಿಯ ಹೃದಯವನ್ನೂ ಆಭರಣಗಳನ್ನೂ ಹಂಸದ್ವೀಪದಿಂದ ಕದ್ದು ತಂದಿದ್ದಾನೆ; ಆದರೂ ನಿನ್ನ ಮಾತನ್ನು ನಡೆಸಿಕೊಡಬೇಕು’ ಎಂದು ಶ್ರೀದರ್ಶನನ ಕೈಹಿಡಿದುಕೊಂಡನು. ಇಬ್ಬರೂ ಅಂತರ್ಧಾನವಾದರು. ಹಂಸದ್ವೀಪಕ್ಕೆ ಹೋಗಲು, ಅಲ್ಲಿ ಅನಂಗಮಂಜರಿ ದೊರೆತಳು. ಅವಳನ್ನು ಊರಿಗೆ ಕರೆದುಕೊಂಡು ಬಂದನು. ಆ ಇಬ್ಬರು ಹೆಂಡಿರಲ್ಲಿಯೂ ಪದ್ಮಸೇನ ಅನಂಗಸೇನ ಎಂಬ ಇಬ್ಬರು ಗಂಡುಮಕ್ಕಳಾದರು. ಶ್ರೀಸೇನನ ಅನಂತರ ಅವನೇ ರಾಜನಾಗಿ ಭೂಮಂಡಲವನ್ನು ಗೆದ್ದು ಆಳುತ್ತಿದ್ದನು.

ಒಂದು ದಿನ ತನ್ನ ಹೆಂಡತಿಯರೊಡನೆ ಅಂತಃಪುರದಲ್ಲಿರಲು ಹೊರಗೆ ಒಬ್ಬ ಬ್ರಾಹ್ಮಣನು ಕೂಗಿಕೊಂಡನು. ಅವನನ್ನು ಕರೆಸಿ ಅದೇಕೆಂದು ಕೇಳಲು ಅವನು “ನನ್ನ ದೀಪ್ತಶಿಖವಾದ ಅಗ್ನಿಯು ಅಟ್ಟಹಾಸವನ್ನು ಹೊರಗೆಡವಿ ಜ್ಯೋತಿಧೂಮಲೇಖೆಗಳೊಡನೆ ಕಾಲಮೇಘದಿಂದ ನಾಶಹೊಂದಿತು!” ಎಂದು ಮಾಯವಾದನು. ರಾಜನು ‘ಇದೇನು ಈತ ಹೇಳಿದ್ದು? ಈತ ಎಲ್ಲಿ ಹೋದ?’ ಎಂದು ಆಶ್ಚರ್ಯಪಡುತ್ತಿರಲು ಇಬ್ಬರು ರಾಣಿಯರೂ ಕಣ್ಣೀರು ಸುರಿಸುತ್ತ ಪ್ರಾಣಬಿಟ್ಟರು. ರಾಜನು ಅದನ್ನು ಕಂಡು ಮೂರ್ಛೆಹೋದನು. ಮುಖರಕನು ಅವನಿಗೆ ಶೈತ್ಯೋಪಚಾರ ಮಾಡಿ ರಾಣಿಯರ ದೇಹಸಂಸ್ಕಾರಕ್ಕೆ ಏರ್ಪಡಿಸಿದನು. ಒಂದು ವರ್ಷ ಕಳೆಯಲು, ರಾಜನು ತನ್ನ ರಾಜ್ಯವನ್ನು ಇಬ್ಬರು ಗಂಡುಮಕ್ಕಳಿಗೂ ಹಂಚಿಕೊಟ್ಟು ತಪಸ್ಸಿಗೆ ಹೊರಟುಹೋದನು. ಅಲ್ಲಿ ಸುತ್ತಾಡುತ್ತ ಒಂದು ಆಲದ ಮರದ ಹತ್ತಿರಕ್ಕೆ ಹೋಗಲು ಅದರ ಬುಡದಿಂದ ಇಬ್ಬರು ದಿವ್ಯಸ್ತ್ರೀಯರು ಕೈಯಲ್ಲಿ ಎರಡು ಹಣ್ಣು ಹಿಡಿದುಕೊಂಡು ಬಂದು “ಮಹಾರಾಜ! ಇವನ್ನು ತೆಗೆದುಕೋ!” ಎಂದರು. ‘ನೀವು ಯಾರು?’ ಎಂದು ರಾಜನು ಕೇಳಲು ಅವರು ‘ಬಾ ಹೇಳುತ್ತೇನೆ!’ ಎಂದು ಬುಡದಲ್ಲಿ ಪ್ರವೇಶಿಸಲು ಅಲ್ಲಿ ಒಂದು ಚಿನ್ನದ ಊರು ಇತ್ತು. ಅಲ್ಲಿ ಹಣ್ಣನ್ನು ತಿಂದು ವಿಶ್ರಮಿಸಿಕೊಳ್ಳಲು ಅವರು ಹೀಗೆಂದು ಹೇಳಿದರು:-

ಪ್ರತಿಷ್ಠಾನಪುರದಲ್ಲಿ ಕಮಲಗರ್ಭನೆಂಬ ಬ್ರಾಹ್ಮಣನಿದ್ದನು. ಅವನಿಗೆ ಪಥ್ಯಾ ಬಲಾ ಎಂಬ ಇಬ್ಬರು ಹೆಂಡತಿಯರಿದ್ದರು. ಅವರು ಮುಪ್ಪಿನ ಮುದುಕರಾಗುವವರೆಗೂ ಇದ್ದು ಮುಂದೆ ಎಂದೆಂದೂ ತಾವೇ ಗಂಡಹೆಂಡಿರಾಗಿರಬೇಕೆಂದು ಕೋರಿ ಒಟ್ಟಿಗೆ ಅಗ್ನಿಪ್ರವೇಶಮಾಡಿದರು. ಆಮೇಲೆ ಆ ಕಮಲಗರ್ಭನು ಪ್ರದೀಪ್ತಾಕ್ಷನೆಂಬ ಯಕ್ಷನ ಹೊಟ್ಟೆಯಲ್ಲಿ ‘ದೀಪ್ತಶಿಖ’ ನೆಂಬ ಮಗನಾಗಿಯೂ ಅಟ್ಟಹಾಸನ ತಮ್ಮನಾಗಿಯೂ ಹುಟ್ಟಿದನು. ಅವನ ಹೆಂಡತಿಯರಾದ ಪಥ್ಯಾ ಬಲೆಯರು ಧೂಮಕೇತುವೆಂಬ ಯಕ್ಷನ ಹೊಟೆಯಲ್ಲಿ ಜ್ಯೋತಿರ್ಲೇಖೆ ಧೂಮಲೇಖೆಯೆಂಬ ಮಕ್ಕಳಾಗಿ ಹುಟ್ಟಿದರು. ಅವರು ವಯಸ್ಸಿಗೆ ಬರಲು ಗಂಡನಿಗಾಗಿ ಈಶ್ವರನನ್ನು ಕುರಿತು ತಪಸ್ಸು ಮಾಡಿದರು. ಈಶ್ವರನು ಪ್ರತ್ಯಕ್ಷನಾಗಿ ‘ನೀವಿಬ್ಬರೂ ಪೂರ್ವ ಜನ್ಮದಲ್ಲಿದ್ದ ಗಂಡನೇ ಎಲ್ಲಾ ಜನ್ಮದಲ್ಲಿಯೂ ಗಂಡನಾಗಿರಲಿ ಎಂದು ಒಟ್ಟಿಗೆ ಅಗ್ನಿಪ್ರವೇಶಮಾಡಿದಿರಿ; ಆ ದೀಪ್ತಶಿಖನು ಈಗ ಸ್ವಾಮಿಶಾಪದಿಂದ ಶ್ರೀದರ್ಶನನೆಂಬ ಮನುಷ್ಯನಾಗಿ ಹುಟ್ಟಿದ್ದಾನೆ. ಆದ್ದರಿಂದ ನೀವೂ ಮನುಷ್ಯಲೋಕಕ್ಕೆ ಹೋಗಿ ಅವನ ಹೆಂಡತಿಯರಾಗಿದ್ದು ಶಾಪ ಮುಗಿದಮೇಲೆ ಎಲ್ಲರೂ ಯಕ್ಷರಾಗಿ!’ ಎಂದನು. ಅದರಂತೆ ಅವರು ಪದ್ಮಿಷ್ಠೆ ಮತ್ತು ಅನಂಗಮಂಜರಿಯರಾಗಿ ಹುಟ್ಟಿ ಶ್ರೀದರ್ಶನನ ಹೆಂಡಿರಾದರು. ಅಟ್ಟಹಾಸನು ಬ್ರಾಹ್ಮಣರೂಪದಿಂದ ಬಂದು ಎರಡರ್ಥವಾಗುವಂತೆ ಹೆಸರು ಹೇಳಿ ಹುಟ್ಟನ್ನು ಜ್ಞಾಪಿಸಲು ಅವರು ಆ ದೇಹಗಳನ್ನು ಬಿಟ್ಟು ಯಕ್ಷಿಣಿಯರಾದರು. ಅವರೇ ನಾವು. ನೀನೇ ಆ ದೀಪ್ತಶಿಖ”.

ಹೀಗೆಂದು ಹೇಳಲು ಶ್ರೀದರ್ಶನನು ಜಾತಿಸ್ಮರನಾಗಿ ಕೂಡಲೆ ದೀಪ್ತಶಿಖನೆಂಬ ಯಕ್ಷನಾಗಿ ತನ್ನ ಇಬ್ಬರು ಹೆಂಡಿರನ್ನೂ ಕೂಡಿಕೊಂಡನು. ಅಯ್ಯಾ ವಿಚಿತ್ರಕಥ! ಆ ಯಕ್ಷನೇ ನಾನು; ಇವರೇ ನನ್ನ ಹೆಂಡಿರಾದ ಜ್ಯೋತಿರ್ಲೇಖೆ ಧೂಮಲೇಖೆಯರು. ಹೀಗೆ ನಮ್ಮಂಥ ದೇವವಂಶೋತ್ಪನ್ನರಿಗೂ ಇಂಥ ಸುಖದುಃಖಗಳು ಬೇಕಾದಹಾಗೆ ಬರುತ್ತವೆ; ಅಂಥದರಲ್ಲಿ ಮನುಷ್ಯರಿಗೆ ಕೇಳಬೇಕೆ! ನೀನು ನಿನ್ನ ಒಡೆಯನಾದ ಮೃಗಾಂಕದತ್ತನನ್ನು ಬೇಗಲೇ ನೋಡುವೆ; ಚಿಂತಿಸಬೇಡ; ಇದು ನನ್ನ ಭೂಲೋಕದ ಮೇಲಣ ಮನೆ; ಇಲ್ಲಿ ಇದ್ದುಕೊಂಡಿರು; ನಿನ್ನ ಅಭಿಲಾಷೆಯನ್ನು ಪೂರೈಸಿ ಆಮೇಲೆ ಕೈಲಾಸಕ್ಕೆ ಹೋಗುತ್ತೇನೆ- ಎಂದು ಹೇಳಿ ಕೆಲವು ಕಾಲ ತನ್ನ ಹತ್ತಿರ ಇರಿಸಿಕೊಂಡಿದ್ದನು. ಇಂದು ನೀವೆಲ್ಲಾ ಇಲ್ಲಿಗೆ ಬಂದಿದ್ದೀರೆಂದು ತಿಳಿದು, ರಾತ್ರಿ ನೀವು ನಿದ್ರೆಮಾಡುತ್ತಿರುವಾಗ ನನ್ನನ್ನು ಕರೆತಂದು ನಿಮ್ಮ ಮಧ್ಯೆ ಇಟ್ಟನು. ಹೀಗೆ ನೀವು ನನ್ನನ್ನು ಕಂಡಿರಿ; ನಾನು ನಿಮ್ಮನ್ನು ಕಂಡೆ!

೭. ಹೀಗೆ ದೊರೆತ ಮಂತ್ರಿಗಳೊಡಗೂಡಿ ಮೃಗಾಂಕದತ್ತನು ವಿಂಧ್ಯಾಟವಿಯಲ್ಲಿ ತನ್ನ ಪ್ರಯಾಣವನ್ನು ಮುಂದುವರಿಸಿದನು. ಅಲ್ಲಿ ಒಂದು ಕಡೆ ಉತ್ತಮವಾದ ನೀರೂ ನೆರಳೂ ಸಿಕ್ಕಲು ಅಲ್ಲಿ ಸ್ನಾನಮಾಡಿ ಹಣ್ಣುಹಂಪಲುಗಳನ್ನು ತಿನ್ನುತ್ತಿದ್ದಾಗ ಒಂದು ಕಡೆ ಗಿಡಬಳ್ಳಿಗಳ ಮರೆಯಲ್ಲಿ ಯಾರೋ ಮಾತಾಡುತ್ತಿರುವಂತೆ ಕೇಳಿತು. ಅಲ್ಲಿ ಹೋಗಿ ನೋಡಲು, ಒಂದು ದೊಡ್ಡ ಆನೆ ಬಳಲಿ ಬಿದ್ದಿದ್ದ ಒಬ್ಬ ಕುರುಡನಿಗೆ ಹಣ್ಣು ನೀರು ಕೊಟ್ಟು ತನ್ನ ಕಿವಿಯಿಂದ ಬೀಸಿ ಉಪಚರಿಸುತ್ತಿತ್ತು. ‘ಏನಯ್ಯಾ, ಸ್ವಲ್ಪ ಸಮಾಧಾನವಾಯಿತೇ?’ ಎಂದು ಸ್ಪಷ್ಟವಾಗಿ ಮನುಷ್ಯರು ಮಾತನಾಡಿದಂತೆ ಮಾತನಾಡುತ್ತ ಕೇಳುತ್ತಿತ್ತು. ಅವನು ಚೇತರಿಸಿಕೊಳ್ಳಲು, ಆನೆಯು “ನೀನು ಯಾರಪ್ಪ? ಕುರುಡನಾಗಿದ್ದೂ ಇಲ್ಲಿಗೆ ಹೇಗೆ ಬಂದೆ?” ಎಂದು ಕೇಳಿತು. ಅವನು ಹೀಗೆಂದು ಹೇಳಿದನು:-


###  ಪ್ರಚಂಡಶಕ್ತಿಯ ವೃತ್ತಾಂತ


“ಅಯೋಧ್ಯೆಯಲ್ಲಿ ಅಮರದತ್ತನೆಂಬ ರಾಜನಿದ್ದಾನೆ; ಅವನಿಗೆ ಮೃಗಾಂಕದತ್ತನೆಂಬ ಮಗನಿದ್ದಾನೆ. ನಾನು ಅವನ ಭೃತ್ಯ; ಪ್ರಚಂಡಶಕ್ತಿಯೆಂಬುದು ನನ್ನ ಹೆಸರು. ಕಾರಣಾಂತರದಿಂದ ತಂದೆಯು ಮಗನನ್ನು ಊರುಬಿಟ್ಟು ಹೊರಡಿಸಲು ಅವನು ನಮ್ಮ ಹತ್ತುಜನರೊಡನೆ ಉಜ್ಜಯಿನಿಗೆ ಹೊರಟನು. ದಾರಿಯಲ್ಲಿ ನಾಗಶಾಪದಿಂದ ಎಲ್ಲರೂ ಬೇರೆಬೇರೆಯಾದೆವು. ನನಗೆ ಆ ಶಾಪದಿಂದ ಕಣ್ಣುಹೋಗಲು, ನಾನು ಅಲ್ಲಿ ಇಲ್ಲಿ ಅಲೆಯುತ್ತ ನೀರು ಸಿಕ್ಕಿದಾಗ ಕುಡಿದು ಹಣ್ಣು ಸಿಕ್ಕಿದಾಗ ತಿಂದು ಇಲ್ಲಿಗೆ ಬಂದಿದ್ದೇನೆ. ಹೊಟ್ಟೆಗಿಲ್ಲದೆಯೋ ಹಳ್ಳಕೊಳ್ಳದಲ್ಲಿ ಬಿದ್ದೋ ಪ್ರಾಣ ಹೋದರೆ ನನಗೆ ಇಷ್ಟವೇಯೆ; ಆದರೆ ಇನ್ನೂ ಕಷ್ಟಪಡಬೇಕಾಗಿರುವಾಗ, ದೇವರು ಸಾವನ್ನು ಹೇಗೆ ಕೊಡುತ್ತಾನೆ? ನಿನ್ನ ದಯೆಯಿಂದ ಹಸಿವು ಅಡಗಿತು; ಹಾಗೆಯೇ ಕಣ್ಣು ಬಂದೀತು; ನೀನು ಯಾರಪ್ಪ? ಯಾರೋ ದೇವತೆ ಇರಬೇಕು?” ಎಂದನು. ಅದನ್ನು ಕೇಳಿ ಮೃಗಾಂಕದತ್ತನು ತನ್ನ ಸ್ನೇಹಿತರಿಗೆ “ಅಯ್ಯೋ ಪಾಪ! ಇವನು ನಮ್ಮ ಪ್ರಚಂಡಶಕ್ತಿ! ಇವನಿಗೆ ಎಂಥ ಕಷ್ಟ ಬಂದಿದೆ! ಈಗ ನಾವು ಆತುರಪಟ್ಟು ಅವನನ್ನು ಮಾತನಾಡಿಸುವುದು ಬೇಡ; ಏಕೆಂದರೆ ಒಂದು ಪಕ್ಷ ಆ ಆನೆಯಿಂದ ಕಣ್ಣು ಬಂದರೂ ಬಂದೀತು; ನಾವು ಹೋದರೆ ಅದು ಹೊರಟುಹೋದೀತು!” ಎಂದನು. ಆನೆಯು ತನ್ನ ಪರಿಚಯವನ್ನು ಹೇಳಿತು:-


### ಶೀಲಧರ ಸತ್ಯಧರರ ಕಥೆ


ಏಕಲವ್ಯ ಪಟ್ಟಣದಲ್ಲಿ ಶ್ರುತಧರನೆಂಬ ರಾಜನಿದ್ದನು. ಅವನಿಗೆ ಇಬ್ಬರು ಹೆಂಡಿರಲ್ಲಿ ಇಬ್ಬರು ಗಂಡುಮಕ್ಕಳಾದರು. ಅವರಲ್ಲಿ ಕಿರಿಯನಾದ ಸತ್ಯಧರನು, ತಂದೆಯು ತೀರಿಹೋದ ಮೇಲೆ ಅಣ್ಣನಾದ ಶೀಲಧರನನ್ನು ಓಡಿಸಿ ತಾನೇ ರಾಜ್ಯವನ್ನು ಆಕ್ರಮಿಸಿಕೊಂಡನು. ಶೀಲಧರನು ಆ ರೋಷದಿಂದ ಈಶ್ವರನನ್ನು ಕುರಿತು ತಪಸ್ಸುಮಾಡಿ ತಾನು ಗಗನಸಂಚಾರಿಯಾದ ಗಂಧರ್ವನಾಗಬೇಕೆಂದೂ ತಮ್ಮನನ್ನು ಕೊಲ್ಲಬೇಕೆಂದೂ ವರ ಕೇಳಿಕೊಂಡನು. ಈಶ್ವರನು “ಇದೇನೋ ಆಗುತ್ತದೆ; ಆದರೆ ಈಗ ಅವನು ಸತ್ತು ಹೋಗಿದ್ದಾನೆ; ಮುಂದೆ ರಾಢೆಯಲ್ಲಿ ಉಗ್ರಭಟರಾಜನ ಮಗನಾಗಿ ಹುಟ್ಟುತ್ತಾನೆ; ಸಮರಭಟನೆಂಬ ಹೆಸರಿನಿಂದ ತಂದೆಗೆ ಪ್ರಿಯನಾಗಿರುತ್ತಾನೆ; ನೀನು ಅವನಿಗೆ ಬಲಭೀಮಭಟನೆಂಬ ಅಣ್ಣನಾಗಿ ಹುಟ್ಟಿ. ಅವನನ್ನು ಕೊಂದು ರಾಜ್ಯವಾಳುತ್ತೀಯೆ; ಆದರೆ ರೋಷದಿಂದ ಈ ತಪಸ್ಸನ್ನು ಮಾಡಿದೆಯಾಗಿ ಮುನಿಶಾಪದಿಂದ ಪದಚ್ಯುತನಾಗಿ ಕಾಡಾನೆಯಾಗುತ್ತೀಯೆ; ಜಾತಿಸ್ಮರತ್ವವೂ ವಾಕ್​ಶಕ್ತಿಯೂ ಮಾತ್ರ ಇರುತ್ತವೆ. ನೀನು ಆಯಾಸದಿಂದ ಉಸಿರಿಲ್ಲದಂತಿದ್ದ ಅತಿಥಿಯೊಬ್ಬನನ್ನು ಉಪಚರಿಸಿ ನಿನ್ನ ವೃತ್ತಾಂತವನ್ನು ಹೇಳಿದಾಗ, ಆನೆಯ ಜನ್ಮ ಹೋಗಿ ಗಂಧರ್ವನಾಗುತ್ತೀಯೆ; ಅವನಿಗೂ ಉಪಕಾರವಾಗುತ್ತದೆ!” ಎಂದು ಹೇಳಿ ಅಂತರ್ಧಾನನಾದನು. ಬಳಿಕ ಶೀಲಧರನು ಗಂಗಾನದಿಯಲ್ಲಿ ಬಿದ್ದು ಪ್ರಾಣತ್ಯಾಗ ಮಾಡಿದನು.

ಅತ್ತ ರಾಢಾಪುರಿಯಲ್ಲಿ ಉಗ್ರಭಟನೆಂಬ ರಾಜನು ಮನೋರಮೆಯೆಂಬ ತನ್ನ ಹೆಂಡತಿಯೊಡನೆ ಸುಖವಾಗಿ ರಾಜ್ಯವಾಳುತ್ತಿರಲು ಒಂದು ದಿನ ಅವನ ಹತ್ತಿರಕ್ಕೆ ದೇಶಾಂತರದಿಂದ ಲಾಸಕನೆಂಬ ವರ್ತಕನು ಬಂದು ಮೋಹಿನೀವೇಷದಿಂದ ವಿಷ್ಣುವು ಅಮೃತವನ್ನು ಹಂಚಿದ ನಾಟ್ಯವನ್ನು ಆಡಿದನು. ಅದರಲ್ಲಿ ಅಮೃತಿಕೆಯ ವೇಷವನ್ನು ಧರಿಸಿದ್ದ ಅವನ ಮಗಳು ಲಾಸ್ಯವತಿಯು ತುಂಬ ರೂಪವತಿಯಾಗಿರಲು, ರಾಜನು ಅವಳನ್ನು ಮದುವೆಮಾಡಿಕೊಂಡುಬಿಟ್ಟನು. ಮನೋರಮೆಯ ಹೊಟ್ಟೆಯಲ್ಲಿ ಭೀಮಭಟನೆಂಬ ಮಗನೂ, ಲಾಸ್ಯವತಿಯ ಹೊಟ್ಟೆಯಲ್ಲಿ ಸಮರಭಟನೆಂಬ ಮಗನೂ ಆದರು. ಭೀಮಭಟನು ಎಲ್ಲ ವಿಧದಲ್ಲಿಯೂ ತಮ್ಮನಿಗಿಂತ ಮೇಲಾಗಿದ್ದನು; ಅದೇ ಕಾರಣವಾಗಿ ಅವರವರಲ್ಲಿ ವೈರವುಂಟಾಯಿತು; ಒಂದು ದಿನ ಅವರು ಹೊಡೆದಾಡಿ ಸಮರಭಟನು ಗಾಯಗೊಂಡನು; ಅವನ ತಾಯಿಯು ಅವನನ್ನು ತಬ್ಬಿಕೊಂಡು ಅಳುತ್ತಿದ್ದಳು. ರಾಜನು ಅವಳನ್ನು ಸಮಾಧಾನಮಾಡಿ, ಕಿರಿಯ ಮಗನಿಗೆ ತನ್ನ ಭಂಡಾರವನ್ನೂ ನೂರುಜನ ರಕ್ಷಕರನ್ನೂ ಕೊಟ್ಟನು. ಭೀಮಭಟನನ್ನು ಕೇಳುವವರಿಲ್ಲದಂತಾಗಲು, ಅವನ ತಾಯಿಯು “ಮಗು! ನೀನು ಪಾಟಲೀಪುತ್ರದಲ್ಲಿರುವ ನನ್ನ ತಂದೆಯ ಮನೆಗೆ ಹೋಗು. ಅವನಿಗೆ ಗಂಡು ಮಕ್ಕಳಿಲ್ಲದ್ದರಿಂದ ನಿನಗೇ ಅವನ ರಾಜ್ಯವನ್ನು ಕೊಡುತ್ತಾನೆ” ಎಂದಳು. ಆದರೆ ಭೀಮಭಟನು ಹಾಗೆ ದೇಶತ್ಯಾಗ ಮಾಡುವುದು ಹೇಡಿತನವೆಂದು ಹೋಗಲಿಲ್ಲ. “ಹಾಗಾದರೆ ಹಣ ಕೊಡುತ್ತೇನೆ; ನೀನೂ ರಕ್ಷಕರನ್ನು ಮಾಡಿಕೋ” ಎಂದಳು. ಅವನು ಹಾಗಾದರೆ ತಂದೆಗೆ ಪ್ರತಿಪಕ್ಷವನ್ನು ಕಟ್ಟಿಕೊಂಡಂತಾಗುತ್ತದೆಂದು ಅದಕ್ಕೂ ಒಪ್ಪಲಿಲ್ಲ. ಇದೆಲ್ಲವನ್ನೂ ಬಲ್ಲ ಪುರಜನರು ಗುಣಪಕ್ಷಪಾತದಿಂದ ಭೀಮಭಟನಿಗೆ ಬೇಕಾದ ಜನಧನಸಹಾಯವನ್ನು ಒದಗಿಸಿದ್ದರು. ಆದ್ದರಿಂದ ಅವನು ಅಲ್ಲಿಯೇ ಇದ್ದನು. ಅವರಿಬ್ಬರಿಗೂ ಸ್ನೇಹಿತನೂ ಶೂರನೂ ಧನಿಕನೂ ಯುವಕನೂ ಆದ ಶಂಖದತ್ತನೆಂಬ ಬ್ರಾಹ್ಮಣನು ಸಮರಭಟನಿಗೆ “ಅಯ್ಯಾ! ಅಣ್ಣನೊಡನೆ ವೈರವು ಸರಿಯಲ್ಲ; ಅದು ಧರ್ಮವಲ್ಲ; ನೀನು ಅವನಿಗೇನೂ ಕೆಡುಕುಮಾಡಲಾರೆ; ಅದರಿಂದ ನಿನಗೆ ಕೇವಲ ಕೆಟ್ಟ ಹೆಸರು ಬರುತ್ತದೆ ಅಷ್ಟೇ” ಎಂದು ಬುದ್ಧಿಹೇಳಿನೋಡಿದನು. ಆದರೆ ಅವನು ಅದನ್ನು ಕಿವಿಗೇ ಹಾಕಿಕೊಳ್ಳದೆ ಸ್ನೇಹಿತನನ್ನು ಬೈದು ಕಳುಹಿಸಿದನು. ಮೂರ್ಖನಿಗೆ ಬುದ್ಧಿಹೇಳಿದರೆ ಅದು ಕೋಪಕ್ಕೆ ಕಾರಣವಾಗುತ್ತದೆಯೇ ಹೊರತು, ಅದರಿಂದ ಶಾಂತಿಯುಂಟಾಗುವುದಿಲ್ಲ. ಆದ್ದರಿಂದ ಅವನು ಭೀಮಭಟನ ಕಡೆಗೇ ಸೇರಿದನು. ಒಂದು ದಿನ ಒಬ್ಬ ವರ್ತಕನು ಚೂಡಾಮಣಿ ಅಂಗದ ಮುಂತಾದ ಉತ್ತಮ ಲಕ್ಷಣಗಳಿಂದ ಕೂಡಿದ ಒಂದು ಸೊಗಸಾದ ಕುದುರೆಯನ್ನು ಮಾರುವುದಕ್ಕೆ ತಂದನು. ಭೀಮಭಟನು ಅದನ್ನು ಕೊಂಡುಕೊಳ್ಳಲು ಸಮರಭಟನು ಅದನ್ನು ತಿಳಿದು ಒಂದಕ್ಕೆರಡು ಬೆಲೆ ಕೊಡುವುದಾಗಿ ಆ ವರ್ತಕನನ್ನು ಹುಡುಕಿಸುತ್ತಿದ್ದನು. ಆದರೆ ಅದು ಅವನ ಸ್ವಾಧೀನದಲ್ಲಿರಲಿಲ್ಲ; ಆದ್ದರಿಂದ ಬಲಪ್ರಯೋಗಮಾಡಿ ಅದನ್ನು ವಶಪಡಿಸಿಕೊಳ್ಳಲು ಹೋದನು; ಅಣ್ಣತಮ್ಮಂದಿರಿಗೆ ಜಗಳವಾಯಿತು; ಎರಡು ಕಡೆಯೂ ಅವರವರ ಜನ ಸೇರಿ ಒಂದು ಯುದ್ಧವೇ ನಡೆದುಹೋಯಿತು; ಸಮರಭಟನು ಕುದುರೆಯನ್ನು ಬಿಟ್ಟು ಹಿಮ್ಮೆಟ್ಟಲು ಶಂಖದತ್ತನು ಅವನನ್ನು ಅಟ್ಟಿಸಿಕೊಂಡು ಬಂದು ಕೊಂದುಬಿಡುವುದರಲ್ಲಿದ್ದನು; ಭೀಮಭಟನು ಅದರಿಂದ ತಂದೆಗೆ ದುಃಖವಾಗುವುದೆಂದು ಹೇಳಿ ತಪ್ಪಿಸಿದನು. ಮೈಯೆಲ್ಲಾ ರಕ್ತವಾಗಿ ಅವನು ತಂದೆಯ ಹತ್ತಿರ ಹೋಗಿ ಸೇರಿಕೊಂಡನು. ಆಗ ಒಬ್ಬ ಬ್ರಾಹ್ಮಣನು ಭೀಮಭಟನ ಹತ್ತಿರಕ್ಕೆ ಬಂದು ಗುಟ್ಟಾಗಿ “ಅಯ್ಯಾ! ನಿನ್ನ ತಾಯಿ ಮನೋರಮೆಯೂ ನಿಮ್ಮ ತಂದೆಯ ಮಂತ್ರಿಯಾದ ಸುಮತಿಯೂ ಪುರೋಹಿತನಾದ ಯಜುಸ್ವಾಮಿಯೂ, ‘ಮಗು! ಈ ಜಗಳದಿಂದ ನಿಮ್ಮ ತಂದೆ ನಿನಗೆ ಶತ್ರುವೇ ಆಗಿಬಿಟ್ಟಿದ್ದಾನೆ; ಆದ್ದರಿಂದ ನಿನ್ನನ್ನೂ ಧರ್ಮವನ್ನೂ ಕಾಪಾಡಿಕೊಳ್ಳಲಿಷ್ಟವಿದ್ದರೆ, ನಾವು ನಿನಗೆ ಹಿತರೆಂದು ನೀನು ತಿಳಿದುಕೊಂಡಿದ್ದರೆ, ಇಂದು ಸೂರ್ಯ ಮುಳುಗಿದ ಕೂಡಲೆ ಯಾರಿಗೂ ತಿಳಿಯದಂತೆ ಇಲ್ಲಿಂದ ಹೊರಟು ನಿಮ್ಮ ತಾತನ ಮನೆಗೆ ಹೋಗು’ ಎಂದು ಹೊನ್ನಿನಿಂದಲೂ ರತ್ನದಿಂದಲೂ ತುಂಬಿದ ಈ ಪೆಟ್ಟಿಗೆಯನ್ನು ಕೊಟ್ಟಿದ್ದಾರೆ!” ಎಂದು ಹೇಳಿದನು. ಅದಕ್ಕೆ ಒಪ್ಪಿ ಭೀಮಭಟನು ಉಚಿತವಾದ ಉತ್ತರವನ್ನು ಹೇಳಿಕಳುಹಿಸಿ, ಅದೇ ಕುದುರೆಯನ್ನು ಹತ್ತಿದನು. ಶಂಖದತ್ತನು ಮತ್ತೊಂದು ಕುದುರೆಯ ಮೇಲೆ ಅವನ ಜೊತೆಯಲ್ಲಿ ಹೊರಟನು. ಅವರು ಒಂದು ಕಾಡಿನಲ್ಲಿ ಹೋಗುತ್ತಿರಲು ಒಂದು ಜೊತೆ ಸಿಂಹಗಳು ಅವರ ಮೇಲೆ ಬಿದ್ದವು; ಅವರು ಕತ್ತಿಹಿಡಿದು ಅವುಗಳ ಮೇಲೆ ನುಗ್ಗಿ ಹೋರಾಡಿ ಅವುಗಳನ್ನು ಕೊಂದರೂ ಅವು ಅವರ ಕುದುರೆಗಳ ಹೊಟ್ಟೆಗಳನ್ನು ಬಗೆದುಬಿಟ್ಟಿದ್ದರಿಂದ ಕುದುರೆಗಳು ಸತ್ತುಹೋದುವು; ಅವರು ಕಾಲು ನಡಗೆಯಲ್ಲಿಯೇ ಮುಂದೆ ಹೋಗಬೇಕಾಯಿತು. ಮುಂದೆ ಗಂಗಾತೀರದಲ್ಲಿ ಒಬ್ಬನೇ ಒಬ್ಬ ಬ್ರಾಹ್ಮಣ ಹುಡುಗನು ಒಂದು ಪರ್ಣಶಾಲೆಯಲ್ಲಿದ್ದುದನ್ನು ನೋಡಿ ಅವರು ಅವನು ಯಾರು ಎಂದು ಕೇಳಿದರು. ಅವನು ತನ್ನ ವೃತ್ತಾಂತವನ್ನು ಹೀಗೆಂದು ಹೇಳಿದನು:-

ನಾನು ಕಾಶೀವಾಸಿಯಾಗಿದ್ದ ಶ್ರೀಕಂಠನ ಮಗ; ನನ್ನ ಹೆಸರು ನೀಲಕಂಠ; ಗುರುಕುಲದಲ್ಲಿ ವಿದ್ಯಾಭ್ಯಾಸ ಮುಗಿಸಿಕೊಂಡು ಊರಿಗೆ ಹಿಂತಿರುಗುವ ಹೊತ್ತಿಗೆ ನನ್ನ ಬಂಧುಬಳಗದವರೆಲ್ಲರೂ ಸತ್ತುಹೋಗಿದ್ದರು. ಅನಾಥನೂ ದರಿದ್ರನೂ ಆಗಿ ಗೃಹಸ್ಥಾಶ್ರಮದಲ್ಲಿ ಆಸೆ ಇಲ್ಲದೆ ಇಲ್ಲಿ ಬಂದು ತಪಸ್ಸಿಗೆ ಕುಳಿತೆ; ಗಂಗೆಯು ಸ್ವಪ್ನದಲ್ಲಿ ಕಾಣಿಸಿಕೊಂಡು “ಈ ಹಣ್ಣುಗಳನ್ನು ತೆಗೆದುಕೊ; ನಿನ್ನ ಇಷ್ಟಾರ್ಥ ನೆರವೇರುವವರೆಗೂ ಇವುಗಳನ್ನು ತಿಂದುಕೊಂಡು ಇಲ್ಲಿಯೇ ಇರು!” ಎಂದಳು. ಅದರಂತೆ ನಿತ್ಯವೂ ಗಂಗೆಯಲ್ಲಿ ತೇಲಿಬರುವ ಹಣ್ಣುಗಳನ್ನು ತಿಂದುಕೊಂಡು ಇಲ್ಲಿಯೇ ಇದ್ದೇನೆ.

ಇದನ್ನು ಕೇಳಿ ಭೀಮಭಟನು ತನ್ನ ತಾಯಿ ಕೊಟ್ಟಿದ್ದ ಹಣವನ್ನು ಅವನಿಗೆ ಕೊಟ್ಟು ಮುಂದೆ ಹೋಗಲು ಎದುರಿಗೆ ಗಂಗೆ ಸಿಕ್ಕಿತು. ಅದನ್ನು ದಾಟುವುದಕ್ಕೆ ಯಾವ ಸಾಧನಗಳೂ ಸಿಕ್ಕದಿರಲು ಕತ್ತಿಯನ್ನು ತಲೆಗೆ ಕಟ್ಟಿಕೊಂಡು ಅದರಲ್ಲಿ ಇಬ್ಬರೂ ಈಜುಬಿದ್ದರು. ಹೊಳೆಯ ಮಧ್ಯದಲ್ಲಿ ಪ್ರವಾಹದ ರಭಸ ಹೆಚ್ಚಾದ್ದರಿಂದ ಇಬ್ಬರೂ ಬೇರೆಯಾದರು. ತೀರವನ್ನು ಸೇರಿದಾಗ ಭೀಮಭಟನೊಬ್ಬನೇ ಇದ್ದನು. ಎಷ್ಟುಹೊತ್ತಾದರೂ ಶಂಖದತ್ತನನ್ನು ಕಾಣಲೇ ಇಲ್ಲ; ಅವನು ಮುಳುಗಿಹೋದನೆಂದು ನಿರಾಶನಾಗಿ ತಾನೂ ಹೊಳೆಯಲ್ಲಿ ಬಿದ್ದು ಪ್ರಾಣಬಿಡಬೇಕೆಂದಿದ್ದಾಗ ಹೊಳೆಯ ಮಧ್ಯದಿಂದ ಗಂಗಾದೇವಿ ಎದ್ದು “ಸಾಹಸಮಾಡಬೇಡಯ್ಯ; ನಿನ್ನ ಸ್ನೇಹಿತ ಜೀವದಿಂದಿದ್ದಾನೆ, ಬೇಗಲೇ ನೀವಿಬ್ಬರೂ ಮತ್ತೆ ಸೇರುವಿರಿ. ಪ್ರತಿಲೋಮವಿಲೋಮವೆಂಬ ಈ ವಿದ್ಯೆಯನ್ನು ತೆಗೆದುಕೋ; ಅನುಲೋಮವನ್ನು ಹೇಳಿದರೆ ಅದೃಶ್ಯನಾಗುತ್ತೀಯೆ; ವಿಲೋಮವನ್ನು ಹೇಳಿದರೆ ನಿನಗೆ ಬೇಕಾದ ರೂಪವನ್ನು ಧರಿಸಬಹುದು; ಇದರ ಪ್ರಭಾವದಿಂದ ನೀನು ರಾಜನಾಗುತ್ತೀಯೆ” ಎಂದು ಮಂತ್ರೋಪದೇಶಮಾಡಿ ಅದೃಶ್ಯಳಾದಳು. ಅಲ್ಲಿಂದ ಅವನು ಸ್ನೇಹಿತನನ್ನು ಹುಡುಕುತ್ತ ಒಬ್ಬನೇ ಲಾಟದೇಶಕ್ಕೆ ಬಂದನು. ಅಲ್ಲಿ ಇಳಿದುಕೊಳ್ಳುವುದಕ್ಕೆ ಯಾವುದಾದರೂ ದೇವಾಲಯ ಸಿಕ್ಕುತ್ತದೇನೋ ಎಂದು ಹುಡುಕುತ್ತ ಒಂದು ಜೂಜಿನಕಟ್ಟೆಗೆ ಬಂದನು. ಅಲ್ಲಿ ಸೊಂಟಕ್ಕೆ ಒಂದೊಂದು ತುಂಡು ಮಾತ್ರ ಸುತ್ತಿಕೊಂಡು ಕುಳಿತಿದ್ದರೂ ಹೃಷ್ಟಪುಷ್ಟರಾಗಿದ್ದರಿಂದ ಆಟಗಾರರು ಐಶ್ವರ್ಯವಂತರಾಗಿ ಕಂಡರು. ಅವರೊಡನೆ ಆಟಕ್ಕೆ ಕುಳಿತು ಅವರು ಯಾರುಯಾರನ್ನೋ ಮೋಸಗೊಳಿಸಿ ಸಂಪಾದಿಸಿದ್ದ ಹಣವನ್ನೆಲ್ಲಾ ಗೆದ್ದುಕೊಂಡನು. ಅವರು ಪೆಚ್ಚುಮೋರೆ ಹಾಕಿಕೊಂಡು ತಮ್ಮ ತಮ್ಮ ಮನೆಗೆ ಹೊರಡಲು, ಅವನು ಅವರನ್ನು ಬಾಗಿಲಲ್ಲಿ ಅಡ್ಡಕಟ್ಟಿ “ಎಲ್ಲಿ ಹೋಗುತ್ತೀರಿ? ನಿಮ್ಮ ಹಣವನ್ನು ನೀವು ತೆಗೆದುಕೊಂಡು ಹೋಗಿ! ಇದನ್ನು ಕಟ್ಟಿಕೊಂಡು ನಾನೇನು ಮಾಡಲಿ? ಇದನ್ನು ನನ್ನ ಇಷ್ಟಮಿತ್ರರಿಗೆ ಕೊಟ್ಟುಬಿಡುತ್ತಿದ್ದೆ; ನೀವೂ ನನ್ನ ಇಷ್ಟಮಿತ್ರರಲ್ಲವೆ?” ಎಂದು ತನ್ನ ಹಣವನ್ನೆಲ್ಲಾ ಕೊಡಲು ಹೋದನು. ಅವರು ಸಂಕೋಚದಿಂದ “ಗೆದ್ದದ್ದನ್ನು ಕೊಟ್ಟುಬಿಡುವುದು ದ್ಯೂತ ಧರ್ಮವಲ್ಲ; ಆದರೆ ನೀನಾಗಿ ಕೊಡುತ್ತೇನೆನ್ನುತ್ತೀಯೆ; ಈ ನಿನ್ನ ಸ್ನೇಹ ಶಾಶ್ವತವಾಗಿರುವ ಪಕ್ಷಕ್ಕೆ ಅದನ್ನು ತೆಗೆದುಕೊಳ್ಳುತ್ತೇವೆ!” ಎಂದರು. ಅವನು ಅದಕ್ಕೆ ಒಪ್ಪಲು, ಅವರು ಅವನನ್ನು ಕರೆದುಕೊಂಡು ಹೋಗಿ ಉದ್ಯಾನದಲ್ಲಿ ಸಂತೋಷಕೂಟ ನಡೆಸಿದರು. ಅವರಿಗೆ ಅವನು ತನ್ನ ವೃತ್ತಾಂತವನ್ನು ತಿಳಿಸಿ ಅವರ ವೃತ್ತಾಂತವನ್ನು ಕೇಳಲು, ಅಕ್ಷಕ್ಷಪಣನೆಂಬವನು ತನ್ನ ವೃತ್ತಾಂತವನ್ನು ಹೀಗೆಂದು ತಿಳಿಸಿದನು:-


###  ಅಕ್ಷಕ್ಷಪಣನ ವೃತ್ತಾಂತ


ಹಸ್ತಿನಾಪುರದಲ್ಲಿ ಶಿವದತ್ತನೆಂಬ ಧನವಂತನಾದ ಬ್ರಾಹ್ಮಣನಿದ್ದನು. ನಾನು ಅವನ ಮಗ; ನನ್ನ ಹೆಸರು ವಸುದತ್ತ; ಬಾಲ್ಯದಲ್ಲಿಯೇ ನಾನು ವೇದವನ್ನೂ ಶಾಸ್ತ್ರವನ್ನೂ ಕಲಿತೆ; ನನಗೆ ಸತ್ಕುಲ ಪ್ರಸೂತೆಯಾದ ಒಬ್ಬ ಹುಡುಗಿಯನ್ನು ತಂದು ನಮ್ಮ ತಂದೆ ಮದುವೆಮಾಡಿದರು. ಆದರೆ ನಮ್ಮ ತಾಯಿ ಮಹಾ ರೌದ್ರಳು, ಕೋಪಿಷ್ಠೆ, ದುರಾರಾಧ್ಯೆ. ಆದ್ದರಿಂದ ನನಗೆ ಮದುವೆಯಾದಮೇಲೆ ಗೃಹಕೃತ್ಯದಲ್ಲಿ ಬೇಸರಪಟ್ಟುಕೊಂಡು ನಮ್ಮ ತಂದೆ ಎಲ್ಲಿಯೋ ಹೊರಟುಹೋದನು. ಅದನ್ನು ನೋಡಿ ನಾನು ನಮ್ಮ ತಾಯಿಗೆ ಅನುಕೂಲವಾಗಿಯೇ ನಡೆದುಕೊಳ್ಳುತ್ತಿದ್ದೆ; ನನ್ನ ಹೆಂಡತಿಯೂ ಹಾಗೆಯೇ ಹೆದರಿಕೊಂಡೇ ನಡೆಯುತ್ತಿದ್ದಳು. ಆದರೆ ನಮ್ಮ ತಾಯಿಗೆ ತೃಪ್ತಿ ಇರಲಿಲ್ಲ; ಅವಳು ಜಗಳಕ್ಕೆ ಅವಕಾಶವನ್ನು ನೋಡುತ್ತಿದ್ದಳು; ಸುಮ್ಮನಿದ್ದರೆ ಅಲಕ್ಷ್ಯಮಾಡುವಿರಿ ಎನ್ನುವಳು; ಮೆತ್ತಗೆ ಮಾತಾಡಿದರೆ ಅದೆಲ್ಲಾ ಠಕ್ಕು ಎನ್ನುವಳು; ಉತ್ತರಕೊಟ್ಟರೆ ಎದುರುಬೀಳುತ್ತೀಯಾ ಎನ್ನುವಳು; ಬೆಂಕಿಯನ್ನು ಸುಡಬೇಡವೆಂದು ಯಾರಾದರೂ ಕಟ್ಟುಮಾಡುವುದಕ್ಕೆ ಆಗುತ್ತದೆಯೇ? ಅಂತೂ ಅವಳ ಈ ವಿಷಮ ವರ್ತನೆಯಿಂದ ನನ್ನ ಹೆಂಡತಿಯೂ ಕೊರಗಿ ಕೊರಗಿ ಎಲ್ಲಿಗೋ ಹೊರಟುಹೋದಳು. ನಾನೂ ಮನೆಬಿಟ್ಟು ಎಲ್ಲಿಗಾದರೂ ಹೊರಟುಹೋಗೋಣವೆಂದಿರಲು, ನೆಂಟರಿಷ್ಟರು ಹಿಡಿದು ನಿಲ್ಲಿಸಿ ನನಗೆ ಇನ್ನೊಂದು ಹೆಣ್ಣನ್ನು ತಂದು ಕಟ್ಟಿದರು; ನಮ್ಮ ತಾಯಿಯು ಅವಳನ್ನೂ ಹೊಟ್ಟೆಯುರಿಸಲು, ಅವಳು ನೇಣುಹಾಕಿಕೊಂಡು ಪ್ರಾಣಬಿಟ್ಟಳು; ನಾನು ಈಗಲಾದರೂ ಎತ್ತಲಾದರೂ ದೇಶಾಂತರ ಹೋಗೋಣವೆಂದು ಹೊರಟೆ; ನೆಂಟರಿಷ್ಟರು ಒಪ್ಪಲಿಲ್ಲ. ಆಗ ನನ್ನ ತಾಯಿಯ ನಡವಳಿಕೆಯನ್ನು ವಿವರಿಸಬೇಕಾಯಿತು; ಇದುವರೆಗೆ ನನ್ನ ತಂದೆ ಮನೆಬಿಟ್ಟು ಹೋದದ್ದೇ ಮುಂತಾದದ್ದಕ್ಕೆಲ್ಲಾ ಬೇರೆ ಕಾರಣಗಳನ್ನು ಹೇಳಿದ್ದೆ; ಅವರಿಗೆ ನನ್ನ ಮಾತಿನಲ್ಲಿ ನಂಬಿಕೆ ಬರಲಿಲ್ಲ. ಆದ್ದರಿಂದ ಒಂದು ಬಣ್ಣದ ಬೊಂಬೆ ಮಾಡಿಸಿಟ್ಟು, ನಾನು ಮತ್ತೆ ಮದುವೆಮಾಡಿಕೊಂಡೆನೆಂದು ಅದನ್ನು ತಂದು ಮನೆಯಲ್ಲಿ ಒಂದು ಕೋಣೆಯಲ್ಲಿ ಕೂರಿಸಿ ಅದಕ್ಕೆ ಒಬ್ಬ ಕೆಲಸದವಳನ್ನು ಕಾವಲು ಹಾಕಿದೆ. ನನ್ನ ತಾಯಿಯನ್ನು ಕುರಿತು “ಅಮ್ಮ! ನಿನ್ನ ಹೊಸ ಸೊಸೆಯನ್ನು ಬೇರೆ ಇರಿಸಿದ್ದೇನೆ; ನೀನೂ ನಾನೂ ಇನ್ನುಮೇಲೆ ಈ ಮನೆಯಲ್ಲಿಯೇ ಬೇರೆ ಇರೋಣ; ಅವಳು ಇನ್ನೂ ಚಿಕ್ಕವಳು; ನಿನಗೆ ಸೇವೆಮಾಡಲರಿಯಳು; ಅವಳಿರುವೆಡೆಗೆ ನೀನೂ ಹೋಗಬೇಕಾಗಿಲ್ಲ; ನೀನಿರುವೆಡೆಗೆ ಅವಳೂ ಬರಬೇಕಾಗಿಲ್ಲ” ಎಂದು ಹೇಳಿದೆ. ಅವಳೂ ಒಪ್ಪಿದಳು. ಆದರೆ ಏನು ಮಾಡಿದರೂ ಅವಳು ಸೊಸೆಯ ಬಳಿಗೆ ಹೋಗಲು ಆಗಲಿಲ್ಲ; ಒಳಗೆ ಸದಾ ಅಗುಳಿ ಹಾಕಿಯೇ ಇರುತ್ತಿತ್ತು. ಆದ್ದರಿಂದ ಅವಳು ಒಂದು ದಿನ ದೊಡ್ಡ ಕಲ್ಲು ತೆಗೆದುಕೊಂಡು ಅದರಿಂದ ತಲೆಯನ್ನು ಜಜ್ಜಿಕೊಂಡು ರಕ್ತ ಸುರಿಯುತ್ತಿರಲು ಅಂಗಳದಲ್ಲಿ ಬಂದು ಅಳುತ್ತ ಕುಳಿತಳು. ಅವಳ ಅಳುವನ್ನು ಕೇಳಿ ನಾನೂ ನೆಂಟರಿಷ್ಟರೂ ಬಂದು ಇದೇನು ಎಂದು ಕೇಳಿದೆವು. ಅವಳು ಅದೆಲ್ಲಾ ತನ್ನ ಸೊಸೆಯ ಕೆಲಸವೆಂದೂ ತಾನು ಸತ್ತುಹೋಗುತ್ತೇನೆಂದೂ ಅವಾಂತರ ಮಾಡಿದಳು. ನೆಂಟರು ನನ್ನ ಮೇಲೆ ರೇಗಲು ನಾನು ಅವರನ್ನು ಅಗುಳಿಹಾಕಿದ್ದ ಕೋಣೆಗೆ ಕರೆದುಕೊಂಡು ಹೋದೆ. ಅಲ್ಲಿ ಒಂದು ಬರಿಯ ಬಣ್ಣದ ಬೊಂಬೆಯನ್ನು ನೋಡಿ ಅವರೆಲ್ಲರೂ ನನ್ನ ಮಾತನ್ನು ನಂಬಿ ಹೊರಟುಹೋದರು. ನಾನೂ ಹೊರಟು ಇಲ್ಲಿಗೆ ಬಂದು ದೈವವಶದಿಂದ ಈ ಜೂಜಿನ ಕಟ್ಟೆಗೆ ಸೇರಿದೆ. ಇಲ್ಲಿ ಈ ಚಂಡಭುಜ, ಪಾಂಸುಪಟ, ಶ್ಮಶಾನವೇತಾಲ, ಕಾಲವರಾಟಕ, ಶಾರಿಪ್ರಸ್ತರ ಮುಂತಾದ ಶೂರರ ಪರಿಚಯವಾಯಿತು. ಸೋತವನು ಗೆದ್ದವನಿಗೆ ದಾಸ ಎಂದು ಪಣವಿಟ್ಟು ಆಡಿ ನಾನು ಇವರನ್ನೆಲ್ಲಾ ನನ್ನ ದಾಸರನ್ನಾಗಿ ಮಾಡಿಕೊಂಡಿದ್ದೇನೆ. ಆದರೆ ನಾನು ಅವರ ಗುಣಗಳಿಗೆ ದಾಸನಾಗಿ ಅವರೊಡನೆ ಸ್ನೇಹದಿಂದ ಇರುತ್ತ ನನ್ನ ದುಃಖವನ್ನು ಮರೆತಿದ್ದೇನೆ. ನಮ್ಮ ಪುಣ್ಯದಿಂದ ಇಂದು ನೀನು ಬಂದು ನಮ್ಮನ್ನು ಸೇರಿದೆ; ನೀನು ನಮ್ಮ ಯಜಮಾನನಾಗಿರು!

ಹೀಗೆಂದು ಅಕ್ಷಕ್ಷಪಣನು ತನ್ನ ವೃತ್ತಾಂತವನ್ನು ಹೇಳಲು ಮಿಕ್ಕವರೂ ತಮ್ಮ ತಮ್ಮ ಪರಿಚಯವನ್ನು ಹೇಳಿದರು. ಆ ವೀರ ಸ್ನೇಹಿತರೊಡನೆ ಅವನು ಸುಖವಾಗಿದ್ದುಕೊಂಡಿರಲು ಮಳೆಗಾಲ ಬಂದು, ಅಲ್ಲಿದ್ದ ವಿಪಾಶಾನದಿಯಲ್ಲಿ ಸಮುದ್ರದ ನೀರು ನುಗ್ಗಿಬಂತು. ಅದು ಹಿಂದಕ್ಕೆ ಹೋದಾಗ ನದಿಯಲ್ಲೆಲ್ಲಾ ಮರಳನ್ನು ತಂದು ನೂಕಿದ್ದಲ್ಲದೆ ಒಂದು ಅಗಾಧವಾದ ಮೀನನ್ನೂ ತಂದುಹಾಕಿ ಹೋಯಿತು. ಅದನ್ನು ನೋಡಿ ಎಲ್ಲರೂ ಓಡಿಬಂದು ನಾನಾವಿಧ ಆಯುಧಗಳಿಂದ ಅದನ್ನು ಹೊಡೆಯುವುದಕ್ಕೆ ಮೊದಲುಮಾಡಿದರು. ಆಗ ಅದರ ಹೊಟ್ಟೆಯಿಂದ ಒಬ್ಬ ಜೀವಂತ ಬ್ರಾಹ್ಮಣ ಯುವಕನು ಹೊರಕ್ಕೆ ಬಂದನು. ಆ ಅದ್ಭುತವನ್ನು ನೋಡಿ ಕೋಲಾಹಲವೋ ಕೋಲಾಹಲವುಂಟಾಯಿತು. ಅವನು ಯಾರೆಂದು ಭೀಮಭಟನು ಬಂದು ನೋಡಲು, ಅವನು ತನ್ನ ಸ್ನೇಹಿತ ಶಂಖದತ್ತ! ಒಬ್ಬರನ್ನೊಬ್ಬರು ಆಲಿಂಗಿಸಿಕೊಂಡರು; ಆನಂದಪಟ್ಟರು; ಆಮೇಲೆ ಅವನು ತನ್ನ ವೃತ್ತಾಂತವನ್ನು ಸಂಗ್ರಹವಾಗಿ ಹೀಗೆ ಹೇಳಿದನು:-

ಗಂಗಾನದಿಯಲ್ಲಿ ನಾವು ಒಬ್ಬರ ಕಣ್ಣಿಗೆ ಒಬ್ಬರು ಕಾಣದೆಹೋದೆವಲ್ಲ, ಆಮೇಲೆ ನನ್ನನ್ನು ಅಕಸ್ಮಾತ್ತಾಗಿ ಒಂದು ದೊಡ್ಡ ಮೀನು ನುಂಗಿಬಿಟ್ಟಿತು. ಅದರ ಹೊಟ್ಟೆಯೊಳಕ್ಕೆ ಹೋದಾಗ ಅದೇ ಒಂದು ಮನೆಯಂತಿತ್ತು. ಅಲ್ಲಿ ಚೂರಿಯಿಂದ ಅದರ ಮಾಂಸವನ್ನು ಕುಯ್ದು ಕುಯ್ದು ತಿಂದು ಹಸಿವನ್ನು ತೀರಿಸಿಕೊಳ್ಳುತ್ತಿದ್ದೆ. ಇಂದು ದೇವರು ಅದನ್ನು ತಂದು ಇಲ್ಲಿಗೆ ಎಸೆದ; ಈ ಜನರು ಅದನ್ನು ಹೊಡೆದು ನನ್ನನ್ನು ಎಳೆದುಹಾಕಿದರು. ನಿನ್ನನ್ನೂ ಸೂರ್ಯನ ಬೆಳಕನ್ನೂ ಕಂಡಂತಾಯಿತು; ಇನ್ನೇನನ್ನೂ ಅರಿಯೆ!

ಇದನ್ನು ಕೇಳಿ ಅಲ್ಲಿದ್ದವರೆಲ್ಲರೂ “ಗಂಗೆಯಲ್ಲಿ ಮೀನು ನುಂಗುವುದೆಂದರೇನು, ಅದು ಸಮುದ್ರಕ್ಕೆ ಹೋಗಿ ವಿಪಾಶಾನದಿಗೆ ಸೇರಿ ಇಲ್ಲಿಗೆ ಹೊಡೆದುಕೊಂಡು ಬರುವುದೆಂದರೇನು, ಅದನ್ನು ನಾವು ಕೊಲ್ಲಲು ಅದರೊಳಗಿನಿಂದ ಜೀವಸಹಿತವಾಗಿ ಈತ ಹೊರಕ್ಕೆ ಬರುವುದೆಂದರೇನು, ಎಲ್ಲಾ ಅದ್ಭುತವಾಗಿದೆ! ವಿಧಿವಿಲಾಸವನ್ನು ಯಾರು ಊಹಿಸಬಲ್ಲರು!” ಎಂದು ಆಶ್ಚರ್ಯಪಟ್ಟರು.

ಇದಾದ ಸ್ವಲ್ಪ ದಿವಸಕ್ಕೆ ನಾಗರಾಜನ ಜಾತ್ರೆ ಬರಲು, ಭೀಮಭಟನೂ ಶಂಖದತ್ತನೂ ಅದನ್ನು ನೋಡುವುದಕ್ಕೆ ಹೋದರು. ಆ ದೇವಾಲಯದ ಬಲಗಡೆ ಒಂದು ದೊಡ್ಡ ಸರೋವರವಿತ್ತು. ಅದರಲ್ಲಿ ಸ್ನಾನಮಾಡುವುದಕ್ಕೆ ಲಾಟರಾಜನಾದ ಚಂದ್ರಾದಿತ್ಯನ ಮಗಳು ಹಂಸಾವಳಿಯು ಬಂದಿದ್ದಳು. ಅವರು ಪರಸ್ಪರ ಒಬ್ಬರನ್ನೊಬ್ಬರು ನೋಡಿ ಮೋಹಗೊಂಡರು. ಹಂಸಾವಳಿಯು ಸಖಿಯರ ಮೂಲಕ ಅವನು ಯಾರು ಏನು ಎಂದು ವಿಚಾರಿಸಿಕೊಂಡು ಮನೆಗೆ ಹೋದಕೂಡಲೆ ಅವನಿಗೆ ಹೇಳಿಕಳುಹಿಸಿದಳು; ಅವನು ಅದೃಶ್ಯಮಂತ್ರದ ಸಹಾಯದಿಂದ ಅಂದಿನ ರಾತ್ರಿ ಯಾರಿಗೂ ತಿಳಿಯದಂತೆ ಅವಳ ಅಂತಃಪುರಕ್ಕೆ ಬರುವುದಾಗಿ ಉತ್ತರ ಕಳುಹಿಸಿದನು. ಮತ್ತು ಅದರಂತೆ ಅವಳನ್ನು ಕಂಡು ಗಾಂಧರ್ವವಿವಾಹ ಮಾಡಿಕೊಂಡು ರಾತ್ರಿ ಅಲ್ಲಿಯೇ ಇದ್ದನು. ಮರುದಿನ ಬೆಳಿಗ್ಗೆ ಅಂತಃಪುರ ರಕ್ಷಕರು ಅವಳಲ್ಲಿ ಬದಲಾವಣೆಯನ್ನು ಕಂಡು ಅದನ್ನು ದೊರೆಗೆ ತಿಳಿಸಿದರು; ಅವನು ಅದನ್ನು ತಿಳಿಯಲು ಗೂಢಚಾರರನ್ನು ನೇಮಿಸಿದನು. ಅವರು ಒಬ್ಬನು ಅದೃಶ್ಯನಾಗಿ ಅಂತಃಪುರವನ್ನು ಪ್ರವೇಶಿಸಿದನೆಂದು ತಿಳಿಸಿದರು; ರಾಜನು “ಅದೃಶ್ಯವಿದ್ಯೆ ತಿಳಿದವನು ಮನುಷ್ಯನಲ್ಲ; ಆದ್ದರಿಂದ ಅವನನ್ನು ಇಲ್ಲಿಗೆ ಕರೆತನ್ನಿ; ಮೃದುವಾಗಿ ನನ್ನ ಮಾತಿನಿಂದ ‘ಕಣ್ಣೆದುರಿಗೆ ಬಂದು ಕೇಳಿದ್ದರೆ ನನ್ನ ಮಗಳನ್ನು ಕೊಡದೆ ಹೋಗುತ್ತಿದ್ದೆನೇ? ಇದರಲ್ಲಿ ಗುಟ್ಟೇಕೆ? ನಿನ್ನಂಥ ವರನು ನಮಗೆ ಮತ್ತಾರು ದೊರಕಬೇಕು’ ಎಂದು ಹೇಳಿ” ಎಂದು ಚಾರರನ್ನು ಕಳುಹಿಸಿದನು. ಭೀಮಭಟನು “ಈ ರಾತ್ರಿ ಕತ್ತಲೆಯಲ್ಲಿ ಬಂದು ಮಾಡುವುದೇನು? ಬೆಳಗ್ಗೆ ನಾನು ಆಸ್ಥಾನಕ್ಕೆ ಬಂದು ಎಲ್ಲವನ್ನೂ ತಿಳಿಸುತ್ತೇನೆ ಎಂದು ಮಹಾರಾಜನಲ್ಲಿ ಬಿನ್ನವಿಸಿ!” ಎಂದು ಹೇಳಿಕಳುಹಿಸಿದನು. ಅದರಂತೆ ಅವನು ಮರುದಿನ ಬೆಳಿಗ್ಗೆ ತನ್ನ ಏಳು ಜನ ವೀರ ಸ್ನೇಹಿತರೊಡನೆ, ಒಳ್ಳೆಯ ಉಡುಪಿನಲ್ಲಿ, ಚಂದ್ರಾದಿತ್ಯನ ಅರಮನೆಗೆ ಹೋದನು. ರಾಜನು ಅವರನ್ನು ಉಚಿತರೀತಿಯಲ್ಲಿ ಸತ್ಕರಿಸಲು, ಶಂಖದತ್ತನು “ಮಹಾರಾಜ! ಈತನು ರಾಢಾಪತಿಯಾದ ಉಗ್ರಭಟರಾಜನ ಮಗ ಭೀಮಭಟ; ನಿನ್ನ ಮಗಳಿಗಾಗಿ ಇಲ್ಲಿಗೆ ಬಂದಿದ್ದಾನೆ!” ಎಂದನು. ರಾಜನು ಸಂತೋಷಪಟ್ಟು ತಾನು ಧನ್ಯನಾದೆನೆಂದುಕೊಂಡು ತನ್ನ ಮಗಳನ್ನು ವೈಭವದಿಂದ ಮದುವೆ ಮಾಡಿಕೊಟ್ಟನು. ಸಕಾಲದಲ್ಲಿ ಚಂದ್ರಾದಿತ್ಯನು ತನ್ನ ರಾಜ್ಯವನ್ನು ಅಳಿಯನಿಗೆ ಒಪ್ಪಿಸಿ ತಾನು ತಪಸ್ಸಿಗೆ ಹೊರಟುಹೋದನು.

ಕೆಲವು ಕಾಲದಮೇಲೆ ತನ್ನ ತಂದೆ ಸಮರಭಟನಿಗೆ ಪಟ್ಟಕಟ್ಟಿ ಪ್ರಯಾಗಕ್ಕೆ ಹೋಗಿ ಅಲ್ಲಿ ದೇಹ ಬಿಟ್ಟನೆಂದು ಚಾರರಿಂದ ವರ್ತಮಾನ ತಿಳಿಯಿತು. ಆಗ ತಂದೆಗೆ ಮಾಡಬೇಕಾದ ಉತ್ತರಕ್ರಿಯಾದಿಗಳನ್ನು ಮಾಡಿ ತನ್ನ ತಮ್ಮನಿಗೆ “ಮೂರ್ಖ! ನರ್ತಕೀಪುತ್ರ! ನಮ್ಮ ತಂದೆಯ ಸಿಂಹಾಸನಕ್ಕೆ ನಿನಗೇನು ಹಕ್ಕು? ನನಗೇನೋ ಲಾಟರಾಜ್ಯವಿದೆ; ಆದರೂ ನಿನಗೆ ನನ್ನ ತಂದೆಯ ಸಿಂಹಾಸನವನ್ನು ಹತ್ತಲು ಅಧಿಕಾರವಿಲ್ಲ!” ಎಂದು ಹೇಳಿಕಳುಹಿಸಿದನು. ಅವನ ಆ ಉದ್ಧಟವಾದ ಮಾತುಗಳನ್ನು ಓದಿಕೊಂಡು ಸಮರಭಟನು ರೇಗಿ “ನಮ್ಮ ತಂದೆ ನಿನ್ನನ್ನು ಅಯೋಗ್ಯನೆಂದು ದೇಶಬಿಟ್ಟು ಹೊರಡಿಸಿದ; ಅಂಥ ದುರ್ವಿನೀತನಿಗೆ ಈ ಪೊಳ್ಳು ಅಭಿಮಾನವೇಕೆ? ನರಿಯಾದರೂ ತನ್ನ ಗುಹೆಯಲ್ಲಿ ಸಿಂಹದಂತಿರುತ್ತದೆ; ಸಿಂಹವನ್ನು ಕಂಡಾಗಲಲ್ಲವೇ ಅದರ ನಿಜವಾದ ಸ್ವರೂಪ ಗೊತ್ತಾಗುವುದು?” ಎಂದು ಮುಂತಾಗಿ ಬರೆದು ಪ್ರತಿದೂತನನ್ನು ಕಳುಹಿಸಿದನು. ಭೀಮಭಟನು ಅದನ್ನು ಓದಿಕೊಂಡು ಗಹಗಹಿಸಿ ನಕ್ಕು “ಅಯ್ಯಾ ದೂತ! ಹೋಗಿ ಆ ನರ್ತಕಿಯ ಮಗನಿಗೆ ಹೇಳು-ಕುದುರೆಯನ್ನು ಹಿಡಿದಾಗ ಶಂಖದತ್ತನು ನಿನ್ನನ್ನು ಉಳಿಸಿದ; ತಂದೆಗೆ ಪ್ರಿಯನಾದ ಹುಡುಗನೆಂದು ಮತ್ತೆಮತ್ತೆ ನಾನು ನಿನ್ನನ್ನು ಕ್ಷಮಿಸಲಾರೆ; ನಿಮ್ಮ ಪ್ರೀತಿಯ ತಂದೆಯ ಹತ್ತಿರಕ್ಕೆ ನಿನ್ನನ್ನು ಖಂಡಿತವಾಗಿ ಕೊಟ್ಟುಕಳುಹಿಸುತ್ತೇನೆ; ಆದ್ದರಿಂದ ಸಿದ್ದಮಾಡಿಕೊ; ಕೆಲವೇ ದಿನಗಳಲ್ಲಿ ಬಂದುಬಿಡುತ್ತೇನೆ” ಎಂದು ಹೇಳಿಕಳುಹಿಸಿದನು. ಅವರವರಿಗೆ ಯುದ್ದವಾಯಿತು. ಯುದ್ಧದಲ್ಲಿ ಸಮರಭಟನು ಹತನಾದನು. ಭೀಮಭಟನು ಬಹುಕಾಲದ ಮೇಲೆ ಹಿಂತಿರುಗಿ ರಾಮನು ಕೌಸಲ್ಯೆಯನ್ನು ಸಂತೋಷಪಡಿಸಿದಂತೆ ತನ್ನ ತಾಯನ್ನು ಸಂತೋಷಪಡಿಸಿದನು. ಪೌರರು ಅವನನ್ನು ತಂದೆಯ ಸಿಂಹಾಸನದಲ್ಲಿ ಪಟ್ಟಾಭಿಷೇಕಮಾಡಿದರು. ಅವನೂ ಪ್ರತಿಯಾಗಿ ತನ್ನ ಪ್ರಜೆಗಳನ್ನು ಸನ್ಮಾನಿಸಿ ಶುಭದಿವಸದಲ್ಲಿ ಲಾಟರಾಜ್ಯವನ್ನು ತನ್ನ ಮಿತ್ರನಾದ ಶಂಖದತ್ತನಿಗೆ ವಹಿಸಿಕೊಟ್ಟನು. ಅಕ್ಷಕ್ಷಪಣ ಮುಂತಾದವರಿಗೆ ಗ್ರಾಮಗಳನ್ನೂ ಐಶ್ವರ್ಯವನ್ನೂ ಕೊಟ್ಟನು. ಜೈತ್ರಯಾತ್ರೆ ಹೊರಟು ಹೊಸರಾಜ್ಯಗಳನ್ನು ಗೆದ್ದು ಸುಖವಾಗಿ ರಾಜ್ಯವಾಳಿಕೊಂಡಿದ್ದನು.

ಒಂದು ದಿನ ಉತ್ತಂಕನೆಂಬ ಒಬ್ಬ ಮುನಿಯು ಅವನನ್ನು ನೋಡುವುದಕ್ಕೆ ಬಂದನು. ದ್ವಾರಪಾಲಕರು ಬಂದು ತಿಳಿಸಿದರೂ ಐಶ್ವರ್ಯಮದಮತ್ತನಾಗಿ ಅವನು ಅದನ್ನು ಕಿವಿಯಮೇಲೆ ಹಾಕಿಕೊಳ್ಳಲಿಲ್ಲ. ಆದ್ದರಿಂದ ಆ ಮುನಿಯು ಕೋಪಗೊಂಡು “ಮದಾಂಧ! ನೀನು ರಾಜ್ಯಭ್ರಷ್ಟನಾಗಿ ಕಾಡಾನೆಯಾಗಿ ಹೋಗು” ಎಂದು ಶಪಿಸಿದನು. ಅದನ್ನು ಕೇಳಿ ಭಯಪಟ್ಟು ದೊರೆಯು ಹೊರಕ್ಕೆ ಬಂದು ಮುನಿಯ ಕಾಲುಗಳ ಮೇಲೆ ಬೀಳಲು ಅವನು ಕೋಪಬಿಟ್ಟು “ನೀನು ಆನೆಯೇನೋ ಆಗುತ್ತೀಯೆ; ಅದು ತಪ್ಪಿದ್ದಲ್ಲ. ಆದರೆ ನಾಗಶಾಪಕ್ಕೆ ಸಿಕ್ಕು ಕಣ್ಣು ಕಳೆದುಕೊಂಡ ಪ್ರಚಂಡಶಕ್ತಿಯೆಂಬುವವನನ್ನು ಸಮಾಧಾನಪಡಿಸಿ, ಆತಿಥ್ಯಮಾಡಿ, ಅವನ ವೃತ್ತಾಂತವನ್ನು ಕೇಳಿ, ನಿನ್ನ ವೃತ್ತಾಂತವನ್ನು ತಿಳಿಸಿದಾಗ ಶಾಪವಿಮೋಚನೆಯಾಗಿ ಈಶ್ವರಾಜ್ಞೆಯಂತೆ ಗಂಧರ್ವನಾಗುತ್ತೀಯೆ; ನಿನ್ನ ಅತಿಥಿಯಾದ ಪ್ರಚಂಡಶಕ್ತಿಗೂ ಆಗ ಕಣ್ಣು ಬರುತ್ತದೆ!” ಎಂದು ಹೇಳಿ ಹೊರಟುಹೋದನು. ಆ ಭೀಮಭಟನೇ ಈಗ ಆನೆಯಾಗಿರುವ ನಾನು. ನೀನೇ ಆ ಪ್ರಚಂಡಶಕ್ತಿಯೆಂದು ತೋರುತ್ತದೆ; ಇದು ನನ್ನ ಶಾಪಕ್ಕೆ ಕೊನೆ-ಹೀಗೆಂದು ಹೇಳಿ ಆ ಭೀಮಭಟನು ಆನೆಯ ರೂಪವನ್ನು ಬಿಟ್ಟು ಗಂಧರ್ವನಾದನು. ಪ್ರಚಂಡಶಕ್ತಿಗೂ ಕಣ್ಣುಬಂದು ಆ ಗಂಧರ್ವನನ್ನು ನೋಡಿದನು.

ಇದುವರೆಗೆ ಪೊದರಿನ ಮರೆಯಲ್ಲಿ ನಿಂತು ತನ್ನ ಸ್ನೇಹಿತರೊಡನೆ ಇದೆಲ್ಲವನ್ನೂ ನೋಡುತ್ತ ಕೇಳುತ್ತ ಇದ್ದ ಮೃಗಾಂಕದತ್ತನು ಓಡಿಬಂದು ತನ್ನ ಮಂತ್ರಿಯಾದ ಪ್ರಚಂಡಶಕ್ತಿಯನ್ನು ಆಲಿಂಗಿಸಿಕೊಂಡನು. ಅವನು ಅಕಸ್ಮಾತ್​ ಬಂದ ಅಮೃತವರ್ಷದಂತೆ ಕಾಣಿಸಿಕೊಂಡ ತನ್ನ ಒಡೆಯನ ಕಾಲಮೇಲೆ ಬಿದ್ದನು. ಮೃಗಾಂಕದತ್ತನು ಗಂಧರ್ವನಿಗೆ ಕೈಮುಗಿದು “ನನಗೆ ನನ್ನ ಈ ಮಿತ್ರನು ದೊರೆತದ್ದೂ, ಅವನಿಗೆ ಕಣ್ಣು ಬಂದದ್ದೂ ನಿನ್ನ ಮಹಿಮೆಯಿಂದ! ಆದ್ದರಿಂದ ನಿನಗೆ ನಮಸ್ಕಾರ!” ಎಂದನು. ಗಂಧರ್ವನು “ಮಹಾರಾಜ! ನಿನ್ನ ಮಿಕ್ಕ ಸ್ನೇಹಿತರನ್ನೂ ಬೇಗ ಕಂಡು, ಶಶಾಂಕವತಿಯನ್ನೂ ಸಾಮ್ರಾಜ್ಯವನ್ನೂ ಪಡೆಯುತ್ತೀಯೆ! ಅಧೈರ್ಯಪಟ್ಟುಕೊಳ್ಳಬೇಡ; ನನ್ನಿಂದ ಕೆಲಸವಿದ್ದರೆ ನೆನೆದರೆ ಬರುತ್ತೇನೆ” ಎಂದು ಹೇಳಿ ಹೊರಟುಹೋದನು.

೮. ಮೃಗಾಂಕದತ್ತನು ಅಂದಿನ ರಾತ್ರಿಯನ್ನು ಅಲ್ಲಿ ಕಳೆದು ಮರುದಿನ ಉಜ್ಜಯಿನಿಯ ಕಡೆಗೆ ಹೊರಟನು. ದಾರಿಯಲ್ಲಿ ಒಬ್ಬ ವಿಕಾರನಾದ ವ್ಯಕ್ತಿಯು ಅವನ ಮಂತ್ರಿಯಾದ ವಿಕ್ರಮಕೇಸರಿಯನ್ನು ಆಕಾಶದಲ್ಲಿ ಹೊತ್ತುಕೊಂಡು ಬರುತ್ತ ಅವರನ್ನು ಕಂಡು ಅಲ್ಲಿ ಇಳಿಸಿದನು. ಇಳಿದದ್ದೇ ತಡ, ಅವನು ವಿಕ್ರಮಕೇಸರಿಯ ಕಾಲಮೇಲೆ ಬಿದ್ದು ನಮಸ್ಕರಿಸಿದನು. ಒಬ್ಬರನ್ನೊಬ್ಬರು ಆಲಿಂಗಿಸಿಕೊಂಡರು. ಅನಂತರ ಅವನು ‘ಮತ್ತೆ ನಾನು ನೆನೆದಾಗ ಬರುವೆಯಂತೆ, ಈಗ ಹೋಗು!’ ಎಂದು ವಾಹಕನನ್ನು ಕಳುಹಿಸಿದನು. ಮೃಗಾಂಕದತ್ತನು ಎಲ್ಲರೊಡನೆ ಕುಳಿತು ಕುತೂಹಲದಿಂದ ವಿಕ್ರಮಕೇಸರಿಯ ವೃತ್ತಾಂತವನ್ನು ಕೇಳಲು ಅವನು ಹೀಗೆಂದು ಹೇಳಿದನು:-


###  ವಿಕ್ರಮಕೇಸರಿಯ ವೃತ್ತಾಂತ


ದೇವ! ನಾಗಶಾಪದಿಂದ ನಿಮ್ಮನ್ನು ಅಗಲಿ ಅಲೆದು ಅಲೆದು ಕೊನೆಗೆ “ಉಜ್ಜಯಿನಿಗೆ ಹೋಗೋಣ; ಅಲ್ಲಿ ಹೇಗಿದ್ದರೂ ಸಿಕ್ಕುತ್ತಾರೆ” ಎಂದುಕೊಂಡು ಆ ಕಡೆಗೆ ಹೊರಟು ಬ್ರಹ್ಮಸ್ಥಲವೆಂಬ ಒಂದು ಗ್ರಾಮಕ್ಕೆ ಬಂದೆ. ಅಲ್ಲಿ ಒಂದು ಕೊಳದ ಹತ್ತಿರ ಮರದ ಕೆಳಗೆ ಕುಳಿತಿರಲು ಅಲ್ಲಿಗೆ ಹಾವು ಕಡಿದ ಒಬ್ಬ ವೃದ್ಧಬ್ರಾಹ್ಮಣನು ಬಂದು “ಅಯ್ಯಾ! ಈ ಸ್ಥಳವನ್ನು ಬಿಟ್ಟು ಏಳು! ಇಲ್ಲದಿದ್ದರೆ ನಿನಗೂ ನನ್ನ ಗತಿ ಬರುತ್ತದೆ; ಇಲ್ಲಿ ಒಂದು ಘಟಸರ್ಪವಿದೆ; ಅದು ನನ್ನನ್ನು ಕಚ್ಚಿದ್ದರಿಂದ ಈ ಕೊಳದಲ್ಲಿ ಬಿದ್ದು ಪ್ರಾಣಕಳೆದುಕೊಳ್ಳೋಣವೆಂದು ಬಂದಿದ್ದೇನೆ!” ಎಂದನು. ನಾನು ಅವನನ್ನು ತಡೆದು, ಮಂತ್ರಹಾಕಿ ಅವನ ವಿಷವನ್ನು ಇಳಿಸಿದೆ. ಆಗ ಅವನು ನನ್ನ ವೃತ್ತಾಂತವನ್ನು ವಿಚಾರಿಸಿ ಪ್ರೀತಿಯಿಂದ “ಅಯ್ಯಾ! ನೀನು ನನಗೆ ಪ್ರಾಣದಾನ ಮಾಡಿದ್ದೀಯೆ; ಆದ್ದರಿಂದ ನನಗೆ ನಮ್ಮ ತಂದೆಯಿಂದ ಬಂದ ಈ ಬೇತಾಳಸಾಧನೆಯ ಮಂತ್ರವನ್ನು ಉಪದೇಶಮಾಡುತ್ತೇನೆ! ಹಿಡಿ! ನಿಮ್ಮಂಥ ಸತ್ತ್ವ ಶಾಲಿಗಳಿಗೆ ಅದರಿಂದ ಉಪಯೋಗ!” ಎಂದನು. ನಾನು “ಮೃಗಾಂಕದತ್ತ ಸಿಕ್ಕಲಿಲ್ಲವಲ್ಲಾ ಎಂದು ಚಿಂತಿಸುತ್ತಿದ್ದೇನೆ! ಬೇತಾಳನನ್ನು ಕಟ್ಟಿಕೊಂಡು ಏನು ಮಾಡಲಿ!” ಎಂದೆ. ಆತನು ನಕ್ಕು “ಏನಯ್ಯಾ ಹೀಗೆನ್ನುತ್ತೀಯೆ?” ಬೇತಾಳನಿಂದ ಸರ್ವಾಭೀಷ್ಟಗಳೂ ದೊರೆಯುತ್ತವೆ ಎಂದು ನಿನಗೆ ತಿಳಿಯದೇ? ಹಿಂದೆ ತ್ರಿವಿಕ್ರಮಸೇನ ರಾಜನು ವಿದ್ಯಾಧರೈಶ್ವರ್ಯವನ್ನು ಪಡೆದನು. ಅವನ ವೃತ್ತಾಂತವನ್ನು ಹೇಳುತ್ತೇನೆ ಕೇಳು ಎಂದು ಮುಂದಿನ ಕಥೆಯನ್ನು ಹೇಳಿದನು:-


### ತ್ರಿವಿಕ್ರಮಸೇನನ ಕಥೆ


ಗೋದಾವರೀತೀರದಲ್ಲಿ ಪ್ರತಿಷ್ಠಾನವೆಂಬ ನಗರವಿದೆ. ಅಲ್ಲಿ ಹಿಂದೆ ತ್ರಿವಿಕ್ರಮಸೇನನೆಂಬ ಪ್ರಸಿದ್ಧನಾದ ರಾಜನಿದ್ದನು. ಅವನು ಆಸ್ಥಾನಕ್ಕೆ ಬಂದಕೂಡಲೆ ಕ್ಷಾಂತಿಶೀಲನೆಂಬ ಒಬ್ಬ ಭಿಕ್ಷುವು ಪ್ರತಿನಿತ್ಯವೂ ಒಂದು ಹಣ್ಣನ್ನು ತಂದು ಸಮರ್ಪಿಸುತ್ತಿದ್ದನು. ಅದನ್ನು ರಾಜನು ತನ್ನ ಹತ್ತಿರವಿರುತ್ತಿದ್ದ ಕೋಶಾಧಿಕಾರಿಯ ಕೈಯಲ್ಲಿ ಕೊಡುತ್ತಿದ್ದನು. ಹೀಗೆಯೇ ಹತ್ತುವರ್ಷ ನಡೆಯಿತು. ಆಗ ಒಂದು ದಿನ ಆ ಭಿಕ್ಷುವು ಎಂದಿನಂತೆ ರಾಜನ ಕೈಯಲ್ಲಿ ಹಣ್ಣನ್ನು ಕೊಟ್ಟು ಹೋಗಲು, ಅವನು ಅದನ್ನು ಅಲ್ಲಿಗೆ ಅಕಸ್ಮಾತ್​ ತನ್ನ ಪಾಲಕರಿಂದ ತಪ್ಪಿಸಿಕೊಂಡು ಬಂದ ಕಪಿಯ ಕೈಗೆ ಕೊಟ್ಟನು. ಅದು ಆ ಹಣ್ಣನ್ನು ತಿನ್ನುತ್ತಿರಲು, ಅದರೊಳಗಿನಿಂದ ಒಂದು ಅನರ್ಘ್ಯರತ್ನವು ಬಿತ್ತು. ಅದನ್ನು ನೋಡಿ ರಾಜನು ಕೋಶಾಧ್ಯಕ್ಷನನ್ನು ಕರೆದು “ಇದುವರೆಗೂ ಭಿಕ್ಷುವು ತಂದುಕೊಡುತ್ತಿದ್ದ ಹಣ್ಣುಗಳನ್ನೆಲ್ಲಾ ಏನು ಮಾಡಿದೆ?” ಎಂದು ಕೇಳಿದನು. ಅವನು ಅವುಗಳನ್ನು ಬಂದ ಬಂದ ಹಾಗೆ ಖಜಾನೆಯಲ್ಲಿ ಒಂದು ಕಡೆ ಹಾಕಿದ್ದನು. ಈಗ ಹೋಗಿ ನೋಡಲು ಹಣ್ಣುಗಳೆಲ್ಲಾ ಕೆಟ್ಟುಹೋಗಿ ರತ್ನಗಳು ಮಾತ್ರ ರಾಶಿಯಾಗಿ ಹೊಳೆಯುತ್ತಿದ್ದವು. ಅವುಗಳನ್ನು ರಾಜನಿಗೆ ತಂದುಕೊಡಲು ಅವನು ತುಂಬ ಸಂತೋಷಪಟ್ಟು, ಅವುಗಳನ್ನು ಭಂಡಾರಿಗೇ ಉಚಿತವಾಗಿ ಕೊಟ್ಟುಬಿಟ್ಟನು. ಮರುದಿನ ಭಿಕ್ಷುವು ಎಂದಿನಂತೆಯೇ ಬರಲು “ಅಯ್ಯಾ ಭಿಕ್ಷು! ಇಷ್ಟೊಂದು ಹಣ ವೆಚ್ಚ ಮಾಡಿಕೊಂಡು ನನ್ನನ್ನು ನಿತ್ಯವೂ ಏಕೆ ಸೇವಿಸುತ್ತಿದ್ದೀಯೆ? ಇದನ್ನು ಹೇಳದಿದ್ದರೆ ನಾನು ಇಂದು ಹಣ್ಣನ್ನು ತೆಗೆದುಕೊಳ್ಳುವುದಿಲ್ಲ!” ಎಂದನು. ಭಿಕ್ಷುವು “ಮಹಾರಾಜ! ನನಗೆ ಮಂತ್ರಸಾಧನೆಯಲ್ಲಿ ಒಬ್ಬ ವೀರನ ಸಹಾಯ ಬೇಕಾಗಿದೆ; ಆ ಸಹಾಯವನ್ನು ನಿನ್ನಿಂದ ಅಪೇಕ್ಷಿಸುತ್ತೇನೆ!” ಎಂದನು. ರಾಜನು ಒಪ್ಪಲು, ಭಿಕ್ಷುವು “ಹಾಗಾದರೆ ಬರುವ ಬಹುಳ ಚತುರ್ದಶಿಯ ರಾತ್ರಿ ನೀನು ಶ್ಮಶಾನಕ್ಕೆ ಬರಬೇಕು; ಅಲ್ಲಿ ನಾನು ಆಲದಮರದ ಕೆಳಗೆ ಇರುತ್ತೇನೆ” ಎಂದನು. ಅದರಂತೆ ರಾಜನು ಅಂದಿನ ಸಂಜೆ ಕೈಯಲಿ ಕತ್ತಿ ಹಿಡಿದು ಕರಿಯ ಬಟ್ಟೆ ಹೊದ್ದು ಯಾರಿಗೂ ಕಾಣದಂತೆ ರಾಜಧಾನಿಯಿಂದ ಹೊರಟು ಆಲದಮರದ ಅಡಿಯಲ್ಲಿ ಭಿಕ್ಷುವನ್ನು ಕಂಡನು. ಭಿಕ್ಷುವು ಸಂತೋಷಪಟ್ಟು ‘ಮಹಾರಾಜ! ಇಲ್ಲಿಂದ ದಕ್ಷಿಣಕ್ಕೆ ಹೋದರೆ ಅಲ್ಲಿ ಒಂದು ಮುಳ್ಳುಮುತ್ತುಗದ ಮರವಿದೆ. ಅದರಿಂದ ಒಂದು ಹೆಣ ತೂಗಾಡುತ್ತಿದೆ. ಅದನ್ನು ತಂದುಕೊಡು!’ ಎಂದನು.ಅದರಂತೆ ಅಲ್ಲಿಗೆ ಹೋಗಿ ಮರಹತ್ತಿ ಹೆಣವನ್ನು ಕಟ್ಟಿದ್ದ ಹಗ್ಗವನ್ನು ಕತ್ತರಿಸಲು, ಅದು ಕೆಳಗೆ ಬಿದ್ದು ಕೂಗಿಕೊಂಡಿತು. ಜೀವವಿದೆಯೋ ಏನೋ ಎಂದು ಮುಟ್ಟಿನೋಡಲು ಅದು ಗಹಗಹಿಸಿ ನಕ್ಕಿತು. ಆಗ ಅದು ಬೇತಾಳವೆಂದು ತಿಳಿದು ರಾಜನು ಹೆದರದೆ ‘ಏಕೆ ನಗುತ್ತೀಯೆ? ಬಾ, ಹೋಗೋಣ!’ ಎಂದನು. ಹಾಗೆನ್ನುತ್ತಿದ್ದ ಹಾಗೆಯೇ ಶವವು ಮರದ ಮೇಲೆ ಮತ್ತೆ ನೇತುಹಾಕಿಕೊಂಡಿತು. ರಾಜನು ಬಿಡಲಿಲ್ಲ. ಮತ್ತೆ ಮರ ಹತ್ತಿ ಅದನ್ನು ಇಳಿಸಿ ಮಾತನಾಡದೆ ಅದನ್ನು ಹೊತ್ತುಕೊಂಡು ನಡೆದನು. ಆಗ ಆ ಹೆಣದೊಳಗೆ ಸೇರಿಕೊಂಡಿದ್ದ ಬೇತಾಳವು “ಅಯ್ಯಾ ರಾಜನೇ, ದಾರಿ ಕಳೆಯುವುದಕ್ಕಾಗಿ ಒಂದು ಕಥೆ ಹೇಳುತ್ತೇನೆ ಕೇಳು” ಎಂದು ಮುಂದಿನ ಕಥೆಯನ್ನು ಹೇಳಿತು:-


 ಬೇತಾಳ ಪಂಚವಿಂಶತಿ ಕಥೆಗಳು

೧


ವಾರಾಣಸೀ ಪಟ್ಟಣದಲ್ಲಿ ಹಿಂದೆ ಪ್ರತಾಪಮಕುಟನೆಂಬ ರಾಜನಿದ್ದನು; ಅವನಿಗೆ ವಜ್ರಮಕುಟನೆಂಬ ಮಗನಿದ್ದನು. ಬುದ್ಧಿಶರೀರನೆಂಬ ಮಂತ್ರಿಪುತ್ರನು ಅವನ ಪ್ರಾಣಸ್ನೇಹಿತನಾಗಿದ್ದನು. ಒಂದು ದಿನ ಅವರಿಬ್ಬರೂ ಬೇಟೆಯಾಡುತ್ತ ಬಹುದೂರ ಹೋಗಿ ಕಾಡಿನಲ್ಲಿ ಒಂದು ಕೊಳವನ್ನು ಕಂಡರು. ಅಲ್ಲಿಗೆ ಒಬ್ಬ ದಿವ್ಯಸುಂದರಿಯಾದ ಹೆಂಗಸು ಸ್ನಾನಕ್ಕೆ ಬಂದಿದ್ದಳು. ಅವಳೂ ರಾಜಪುತ್ರನೂ ಒಬ್ಬರನ್ನೊಬ್ಬರು ನೋಡಿ ಮೋಹಿಸಿದರು. ಸ್ತ್ರೀಯು ತನ್ನ ತಲೆಯ ಹೂವಿನಿಂದ ಒಂದು ನೈದಿಲೆಯನ್ನು ತೆಗೆದು ಕಿವಿಗೆ ಸಿಕ್ಕಿಸಿಕೊಂಡು, ಮತ್ತೊಂದನ್ನು ಹಲ್ಲಿನಿಂದ ಕಡಿದುಹಾಕಿದಳು; ತಾವರೆ ಮುಡಿದುಕೊಂಡು ಎದೆಯಮೇಲೆ ಕೈಯಿಟ್ಟುಕೊಂಡಳು; ಅನಂತರ ಯಾವ ಮಾತನ್ನೂ ಆಡದೆ ಹೊರಟುಹೋದಳು.

ರಾಜಪುತ್ರನು ಅವಳ ಚಿಂತೆಯಲ್ಲಿಯೇ ಊರಿಗೆ ಹೋಗಿ “ಅವಳು ಯಾರು ಏನು ಒಂದೂ ಗೊತ್ತಾಗಲಿಲ್ಲವಲ್ಲ!” ಎಂದು ತನ್ನ ಸ್ನೇಹಿತನೊಡನೆ ಪ್ರಸ್ತಾಪ ಮಾಡಿದನು. ಅವನು “ನೀನು ನೋಡಲಿಲ್ಲವೇನಯ್ಯ ಅವಳು ಮಾಡಿದ ಸಂಜ್ಞೆಯನ್ನು? ಕಿವಿಯಲ್ಲಿ ನೈದಿಲೆಯನ್ನು ಇಟ್ಟುಕೊಂಡಿದ್ದಕ್ಕೆ ತಾನು ಕರ್ಣೋತ್ಸಲನ ದೇಶದವಳೆಂದರ್ಥ; ಹಲ್ಲಿನಿಂದ ಕಡಿದದ್ದಕ್ಕೆ ತಾನು ದಂತಘಾಟಕನ* ಮಗಳೆಂದರ್ಥ; ತಾವರೆ ಮುಡಿದದ್ದಕ್ಕೆ ತನ್ನ ಹೆಸರು ಪದ್ಮಾವತಿಯೆಂದರ್ಥ; ಎದೆಯ ಮೇಲೆ ಕೈಯಿಟ್ಟುಕೊಂಡಿದ್ದಕ್ಕೆ ನಿನ್ನ ಮೇಲೆ ತನ್ನ ಪ್ರಾಣ ಎಂದರ್ಥ.” ಎಂದನು. ಇದನ್ನು ಕೇಳಿ ಪದ್ಮಾವತಿಯನ್ನು ಪಡೆಯಲು ರಾಜಪುತ್ರನೂ ಮಂತ್ರಿಕುಮಾರನೂ ಒಂದು ದಿನ ಬೇಟೆಯ ನೆವದಲ್ಲಿ ಹೊರಹೊರಟು, ಅರ್ಧದಾರಿಯಲ್ಲಿ ಕುದುರೆಯನ್ನು ವೇಗವಾಗಿ ಬಿಟ್ಟು ಅನುಚರರನ್ನು ತಪ್ಪಿಸಿ ಕಳಿಂಗದೇಶಕ್ಕೆ ಹೋದರು. ಕರ್ಣೋತ್ಪಲನು ಅಲ್ಲಿಯ ರಾಜ; ಅಲ್ಲಿ ದಂತಘಾಟಕನ ಮನೆಯನ್ನು ಹುಡುಕಿ ಅದರ ಹತ್ತಿರ ಒಬ್ಬ ಅಡುಗೂಲಜ್ಜಿಯ ಮನೆಯನ್ನು ಸೇರಿ ಅಲ್ಲಿ ಗುಟ್ಟಾಗಿ ವಾಸಿಸುತ್ತಿದ್ದರು. ಮಂತ್ರಿಕುಮಾರನು “ಅಮ್ಮಾ, ನಿನಗೆ ದಂತಘಾಟಕನು ಗೊತ್ತುಂಟೆ?” ಎಂದು ಕೇಳಿದನು. ಆಕೆ “ಗೊತ್ತುಂಟು; ನಾನು ಅವನ ಮಗಳು ಪದ್ಮಾವತಿಯ ದಾದಿ” ಎಂದಳು. “ಅಮ್ಮಾ! ಹಾಗಾದರೆ ನೀನು ಪದ್ಮಾವತಿಯ ಹತ್ತಿರಕ್ಕೆ ಹೋಗಿ ‘ನೀನು ಸರೋವರದ ಹತ್ತಿರ ನೋಡಿದ ರಾಜಕುಮಾರನು ಬಂದಿದ್ದಾನೆ’ ಎಂದು ಹೇಳುವಿಯಾ?” ಎಂದು ಮಂತ್ರಿಕುಮಾರನು ಅವಳಿಗೆ ದುಡ್ಡಿನ ಆಸೆ ತೋರಿಸಿದನು. ಅದರಂತೆ ಅವಳು ಹೋಗಿ ಪದ್ಮಾವತಿಗೆ ಹೇಳಲು, ಅವಳು ಕೋಪಗೊಂಡವಳಂತೆ ಎರಡು ಕೆನ್ನೆಗೂ ಹೊಡೆದು ಕಳುಹಿಸಿದಳು. ರಾಜಪುತ್ರನಿಗೆ ನಿರಾಶೆಯಾಯಿತು. ಆದರೆ ಮಂತ್ರಿಪುತ್ರನು ಸಂತೋಷಪಟ್ಟನು. “ಕೈಗೆ ಕರ್ಪೂರ ಹತ್ತಿಸಿಕೊಂಡು ಕೆನ್ನೆಯ ಮೇಲೆ ಹತ್ತು ಬೆರಳು ಕಾಣುವಂತೆ ಹೊಡೆದಿದ್ದಾಳೆ ನೋಡು; ಅದಕ್ಕೆ ಈಗ ಶುಕ್ಲಪಕ್ಷ; ಅದರಲ್ಲಿ ಇನ್ನೂ ಹತ್ತು ದಿನಗಳಿವೆ; ಅದು ಕಳೆಯಲಿ! ಎಂದು ಅರ್ಥ.” ಎಂದು ವಿವರಿಸಿದನು. ಕೃಷ್ಣಪಕ್ಷ ಬಂದಮೇಲೆ ಆಕೆ ಮತ್ತೆ ಹೋಗಲು, ಪದ್ಮಾವತಿಯೇ ಆ ಪ್ರಸ್ತಾಪವನ್ನೆತ್ತಿ ಅರಗಿನ ರಸ ಅಂಟಿಕೊಂಡಿದ್ದ ತನ್ನ ಕೈಯಿಂದ ಮೂರು ಬೆರಳು ಕಾಣುವಂತೆ ಎದೆಯ ಮೇಲೆ ಹೊಡೆದು ಕಳುಹಿಸಿದಳು. ಅದಕ್ಕೆ ತಾನು ಹೊರಗಾಗಿದ್ದಾಳೆ ಮೂರು ದಿನ ಕಳೆಯಲಿ ಎಂದು ಅರ್ಥ. ಎಂದು ಮಂತ್ರಿಪುತ್ರನು ಹೇಳಿದನು. ಆಮೇಲೆ ಅಡುಗೂಲಜ್ಜಿಯು ಹೋಗಲು, ಪದ್ಮಾವತಿಯು ಅವಳನ್ನು ಹಗಲೆಲ್ಲಾ ಊಟ ಉಪಚಾರಗಳಿಂದ ಸಂತೋಷಪಡಿಸಿ ಹತ್ತಿರ ಇಟ್ಟುಕೊಂಡಿದ್ದು, ಸಂಜೆಯ ಮೇಲೆ ಒಂದು ಮದದಾನೆ ಕಿತ್ತುಕೊಂಡಿದೆ ಎಂಬ ಸುದ್ದಿ ಕೇಳಿ ಗಾಬರಿಪಟ್ಟು “ನೀನು ಮುಂದಿನಿಂದ ಹೋಗಬೇಡ; ಗವಾಕ್ಷದಿಂದ ನೂಲೇಣಿ ಇಳಿದು ಉದ್ಯಾನಕ್ಕೆ ಹೋಗು; ನನ್ನ ಸಖಿಯರು ಇಳಿಸುತ್ತಾರೆ” ಎಂದು ಹೇಳಿಕಳುಹಿಸಿದಳು. ಇದನ್ನು ಕೇಳಿ ಮಂತ್ರಿಪುತ್ರನು ತನ್ನ ಸ್ನೇಹಿತನನ್ನು ಕುರಿತು “ನಿನ್ನ ಇಷ್ಟಾರ್ಥ ಸಿದ್ಧಿಯಾಯಿತು; ರಾಜನ ಉದ್ಯಾನದಲ್ಲಿ ನೂಲೇಣಿ ಹತ್ತಿ ನೀನು ಪದ್ಮಾವತಿಯ ಅಂತಃಪುರಕ್ಕೆ ಹೋಗು!” ಎಂದು ಹೇಳಿಕೊಟ್ಟನು. ಚೇಟಿಯರು ಮಹಡಿಯ ಮೇಲೆಯೇ ಅವನನ್ನು ಎದುರುನೋಡುತ್ತ ನಿಂತಿದ್ದು ಅವನನ್ನು ಮೇಲಕ್ಕೆ ಕರೆದುಕೊಂಡರು. ಅಲ್ಲಿ ಪದ್ಮಾವತಿಯೂ ರಾಜಪುತ್ರನೂ ಕೆಲವು ದಿನ ಸುಖವಾಗಿದ್ದ ಮೇಲೆ, ಒಂದು ದಿನ ರಾಜಪುತ್ರನು “ನನ್ನ ಸ್ನೇಹಿತನಾದ ಮಂತ್ರಿಪುತ್ರನು ನನ್ನ ಜೊತೆಯಲ್ಲಿ ಬಂದು ನಿನ್ನ ದಾದಿಯ ಮನೆಯಲ್ಲಿ ಒಬ್ಬನೇ ಇದ್ದಾನೆ; ನಾನು ಅವನನ್ನು ಮಾತನಾಡಿಸಿಕೊಂಡು ಬರುತ್ತೇನೆ” ಎಂದು ಹೊರಟನು. “ಹಾಗಾದರೆ ನನ್ನ ಸಂಜ್ಞೆಗಳನ್ನೆಲ್ಲಾ ನೀನೇ ತಿಳಿದುಕೊಂಡೆಯೋ ನಿನ್ನ ಸ್ನೇಹಿತನು ತಿಳಿದು ಹೇಳಿದನೋ?” ಎಂದು ಅವಳು ಕೇಳಿದಳು. “ಎಲ್ಲಾ ಅವನೇ ತಿಳಿದು ಹೇಳಿದನು. ನನಗೆ ಒಂದೂ ಅರ್ಥವಾಗಲಿಲ್ಲ” ಎಂದು ರಾಜಪುತ್ರನು ಉತ್ತರವಿತ್ತನು. ಈ ಮಾತನ್ನು ಕೇಳಿ ಅವಳು ಸ್ವಲ್ಪ ಯೋಚಿಸಿ “ನೀನು ಇಷ್ಟು ತಡವಾಗಿ ಅವನ ವಿಚಾರ ತಿಳಿಸಿದ್ದು ಸರಿಯಲ್ಲ; ನಿನ್ನ ಸ್ನೇಹಿತ ನನ್ನ ಅಣ್ಣನ ಹಾಗೆ; ನಾನು ಅವನಿಗೆ ತಾಂಬೂಲಾದಿಗಳಿಂದ ಮರ್ಯಾದೆ ಮಾಡಬೇಡವೇ?” ಎಂದಳು. ಅಂದು ಸಂಜೆ ರಾಜಪುತ್ರನು ಸ್ನೇಹಿತನ ಹತ್ತಿರಕ್ಕೆ ಹೋಗಿ ಎಲ್ಲವನ್ನೂ ವರದಿ ಮಾಡಿದನು. ಬೆಳಗಾಯಿತು. ಸ್ನಾನಾಹ್ನಿಕಗಳನ್ನು ತೀರಿಸಿಕೊಂಡು ಮಾತುಕತೆಯಾಡುತ್ತಿರಲು, ಪದ್ಮಾವತಿಯ ಸಖಿಯು ಬಂದು ಮಂತ್ರಿಪುತ್ರನ ಯೋಗಕ್ಷೇಮವನ್ನು ವಿಚಾರಿಸಿ ಪಕ್ವಾನ್ನವನ್ನೂ ತಾಂಬೂಲವನ್ನೂ ಕೊಟ್ಟು, ರಾಜಪುತ್ರನು ಅದನ್ನು ತಿನ್ನದಿರಲೆಂದು ಉಪಾಯವಾಗಿ ಪದ್ಮಾವತಿಯು ಅವನಿಗಾಗಿ ಊಟಕ್ಕೆ ಕಾಯುತ್ತಿದ್ದಾಳೆಂದು ಹೇಳಿ ಹೊರಟುಹೋದಳು. ಆಗ ಮಂತ್ರಿಪುತ್ರನು ರಾಜಪುತ್ರನನ್ನು ಕುರಿತು “ಪ್ರಭು! ನೋಡು, ನಿನಗೆ ಈಗ ಒಂದು ಕೌತುಕವನ್ನು ತೋರಿಸುತ್ತೇನೆ; ಸಂಜ್ಞೆಗಳನ್ನೆಲ್ಲಾ ತಿಳಿದುಕೊಂಡದ್ದರಿಂದ ನಾನು ಒಬ್ಬ ಧೂರ್ತನಿರಬೇಕೆಂದು ಭಾವಿಸಿ ನನ್ನನ್ನು ಕೊಲ್ಲಲು ಅವಳು ವಿಷಾನ್ನವನ್ನು ಕಳುಹಿಸಿದ್ದಾಳೆ. ನಾನು ಇದ್ದರೆ ತನ್ನಲ್ಲಿ ನಿನ್ನ ಮನಸ್ಸು ಪೂರ್ತಿಯಾಗಿ ಒಲಿದಿರುವುದಿಲ್ಲ; ನನ್ನೊಡನೆ ಊರಿಗೆ ಹಿಂತಿರುಗಿ ಬಂದುಬಿಡುತ್ತೀಯೆ ಎಂಬುದು ಅವಳ ಯೋಚನೆ” ಎಂದು ಒಂದು ತುತ್ತು ಅನ್ನವನ್ನು ತೆಗೆದು ನಾಯಿಗೆ ಹಾಕಿದನು. ಅದು ಅದನ್ನು ತಿಂದು ಸತ್ತುಬಿತ್ತು. ಅಷ್ಟುಹೊತ್ತಿಗೆ ಹೊರಗೆ “ಅಯ್ಯೋ! ರಾಜನ ಮಗನು ಸತ್ತುಹೋದನು!” ಎಂದು ಕೂಗು ಕೇಳಿತು. ಅದನ್ನು ಕೇಳಿ ಮಂತ್ರಿಪುತ್ರನು ಸಂತೋಷಪಟ್ಟು ತನ್ನ ಸ್ನೇಹಿತನನ್ನು ಕುರಿತು “ಇಂದು ರಾತ್ರಿ ಪದ್ಮಾವತಿಯ ಮನೆಗೆ ಹೋಗು; ಅವಳಿಗೆ ಚೆನ್ನಾಗಿ ಕುಡಿಸು; ಮೈಮೇಲೆ ಪ್ರಜ್ಞೆತಪ್ಪಿ ಬಿದ್ದಾಗ ಅವಳ ಸೊಂಟದ ಮೇಲೆ ಈ ತ್ರಿಶೂಲದಿಂದ ಗುರುತುಮಾಡಿ ಅವಳ ಒಡವೆಗಳನ್ನು ತಂದುಬಿಡು” ಎಂದು ಹೇಳಿ ಒಂದು ತ್ರಿಶೂಲವನ್ನು ಕೊಟ್ಟು ಕಳುಹಿಸಿದನು. ಅವನು ಅದರಂತೆಯೇ ಮಾಡಿ ಆಭರಣಗಳನ್ನು ತಂದುಕೊಡಲು, ತಾನು ಒಬ್ಬ ತಾಪಸನ ವೇಷವನ್ನು ಧರಿಸಿ ಶ್ಮಶಾನದಲ್ಲಿ ಹೋಗಿ ಕುಳಿತನು; ರಾಜಪುತ್ರನಿಗೆ ತನ್ನ ಶಿಷ್ಯನ ವೇಷ ಹಾಕಿ ಅವನ ಕೈಗೆ ಪದ್ಮಾವತಿಯ ಮುಕ್ತಾಹಾರವನ್ನು ಕೊಟ್ಟು “ಇದನ್ನು ಪೇಟೆಯಲ್ಲಿ ಮಾರುವುದಕ್ಕೆಂದು ತೋರಿಸುತ್ತಿರು; ಬೆಲೆಯನ್ನು ತುಂಬಾ ಹೆಚ್ಚಾಗಿ ಹೇಳು; ಹಾಗಾದರೆ ಯಾರೂ ತೆಗೆದುಕೊಳ್ಳುವುದಿಲ್ಲ; ಬಹುಜನ ನೋಡುತ್ತಾರೆ; ಪುರರಕ್ಷಕರು ನಿನ್ನನ್ನು ಹಿಡಿದುಕೊಂಡರೆ “ಇದನ್ನು ನಮ್ಮ ಗುರುಗಳು ಮಾರುವುದಕ್ಕೆ ಕೊಟ್ಟಿದ್ದಾರೆ” ಎಂದು ಧೈರ್ಯವಾಗಿ ಹೇಳು. ಅವರು ನನ್ನ ಹತ್ತಿರಕ್ಕೆ ಬರಲಿ” ಎಂದು ಹೇಳಿ ಕಳುಹಿಸಿದನು. ಅವನು ಹಾಗೆಯೇ ಮಾಡಲು, ದಂತಘಾಟಕನ ಮನೆಯಲ್ಲಿ ಕಳ್ಳತನವಾಯಿತೆಂದು ಕೇಳಿ ಕಳ್ಳನನ್ನು ಹುಡುಕುತ್ತಿದ್ದ ಪುರರಕ್ಷಕರು ಅವನನ್ನು ಹಿಡಿದುಕೊಂಡು ನಗರಾಧ್ಯಕ್ಷನ ಹತ್ತಿರಕ್ಕೆ ಕರೆದುಕೊಂಡು ಹೋದರು. ಅವನು ರಾಜಪುತ್ರನ ತಾಪಸವೇಷವನ್ನು ನೋಡಿ “ಸ್ವಾಮೀ, ಇದು ತಮಗೆ ಎಲ್ಲಿ ಸಿಕ್ಕಿತು? ಇದು ನಿನ್ನೆ ರಾತ್ರಿ ದಂತಘಾಟಕನ ಮನೆಯಲ್ಲಿ ಕಳುವಾದ ಒಡವೆ” ಎಂದು ಕೇಳಿದನು. ರಾಜಪುತ್ರನು “ಇದು ನಮ್ಮ ಗುರುಗಳು ಕೊಟ್ಟದ್ದು; ಬಂದು ಅವರನ್ನು ಕೇಳಿ!” ಎಂದು ಹೇಳಿದನು. ನಗರಾಧಿಪತಿಯು ಶ್ಮಶಾನಕ್ಕೆ ಬಂದು ತಾಪಸವೇಷದಲ್ಲಿದ್ದ ಮಂತ್ರಿಪುತ್ರನಿಗೆ ನಮಸ್ಕರಿಸಿ “ಸ್ವಾಮೀ, ನಿಮ್ಮ ಶಿಷ್ಯನ ಕೈಯಲ್ಲಿದ್ದ ಈ ಮುತ್ತಿನ ಸರ ನಿಮಗೆಲ್ಲಿಂದ ಬಂತು?” ಎಂದು ಕೇಳಿದನು. ಅವನು “ನಾನು ಕಾಡಿನಲ್ಲಿ ಅಲೆಯುವ ತಪಸ್ವಿ; ಅಕಸ್ಮಾತ್​ ನಿನ್ನೆ ರಾತ್ರಿ ಈ ಊರಿನ ಶ್ಮಶಾನದಲ್ಲಿದ್ದೆ; ಅಲ್ಲಿಗೆ ಕೆಲವು ಯೋಗಿನಿಯರು ಬಂದರು; ಅವರಲ್ಲಿ ಒಬ್ಬಳು ರಾಜನ ಮಗನನ್ನು ತಂದು ಅವನ ಹೃತ್ಕಮಲವನ್ನು ಕಿತ್ತು ಭೈರವನಿಗೆ ಅರ್ಪಿಸಿದಳು. ಕುಡಿದು ಮತ್ತಳಾಗಿದ್ದು ನನ್ನ ಜಪಸರವನ್ನೇ ಕಿತ್ತು ಕೊಳ್ಳುವುದಕ್ಕೆ ಬಂದಳು; ವಿಕಾರವಾಗಿ ಮುಖವನ್ನು ತಿರುಗಿಸಿಕೊಂಡು ಹಿಂತಿರುಗಲು, ನಾನು ನನ್ನ ತ್ರಿಶೂಲದಿಂದ ಅವಳನ್ನು ಸೊಂಟದ ಹತ್ತಿರ ತಿವಿದು, ಅವಳ ಹಾರವನ್ನೇ ಕಿತ್ತುಕೊಂಡೆ; ಈ ಮುತ್ತಿನ ಸರ ಬಂದ ರೀತಿ ಹೀಗೆ; ನಾನು ತಪಸ್ವಿ; ಮುತ್ತಿನಹಾರ ಕಟ್ಟಿಕೊಂಡು ಏನುಮಾಡಲಿ? ಆದ್ದರಿಂದ ಅದನ್ನು ಮಾರುವುದಕ್ಕೆ ಕಳುಹಿಸಿದೆ!" ಎಂದನು. ನಗರಾಧ್ಯಕ್ಷನು ಇದನ್ನು ರಾಜನಿಗೆ ತಿಳಿಸಿದನು; ಅವನು ಪದ್ಮಾವತಿಯನ್ನು ಹೆಂಗಸರಿಂದ ಪರೀಕ್ಷಿಸಿ, ಅವಳ ಸೊಂಟದ ಮೇಲೆ ತ್ರಿಶೂಲದ ಗುರುತನ್ನು ನೋಡಿ ಅವಳು ಡಾಕಿನಿಯೇ ಸರಿ, ಅವಳೇ ತನ್ನ ಮಗನನ್ನು ಕೊಂದವಳು ಎಂದು ನಿಶ್ಚಯಿಸಿ ಅವಳನ್ನು ಊರುಬಿಟ್ಟು ಹೊರಡಿಸಿದನು. ಅಂದಿನ ಸಂಜೆ ಅವಳು ಕಾಡಿನಲ್ಲಿ ದುಃಖಿಸುತ್ತ ಅಲೆಯುತ್ತಿದ್ದಾಗ ಮಂತ್ರಿಪುತ್ರ ರಾಜಪುತ್ರರಿಬ್ಬರೂ ತಮ್ಮ ನಿಜವೇಷದಲ್ಲಿ ಕುದುರೆಗಳ ಮೇಲೆ ಕುಳಿತು ಹೋಗಿ ಅವಳನ್ನು ತಮ್ಮ ಊರಿಗೆ ಕರೆದುಕೊಂಡು ಹೋದರು; ಅಲ್ಲಿ ರಾಜಪುತ್ರನು ಅವಳೊಡನೆ ಸುಖವಾಗಿದ್ದನು. ಅವಳು ಕಾಡುಮೃಗಗಳ ಪಾಲಾದಳೆಂದು ದಂತಘಾಟಕನೂ ಅವನ ಹೆಂಡತಿಯೂ ಕೊರಗಿ ಸತ್ತುಹೋದರು.

ಹೀಗೆಂದು ಕಥೆ ಹೇಳಿ ಮುಗಿಸಿ ಬೇತಾಳನು “ಅಯ್ಯಾ ರಾಜ! ಈಗ ನನಗೆ ಒಂದು ಸಂಶಯ ಉಂಟಾಗಿದೆ; ಅದನ್ನು ನೀನು ಪರಿಹಾರಮಾಡಬೇಕು; ಆ ದಂಪತಿಗಳು ಸತ್ತರಲ್ಲಾ, ಆ ಪಾಪ ಮಂತ್ರಿಪುತ್ರನಿಗೋ ಇಲ್ಲ ರಾಜಪುತ್ರನಿಗೋ ಇಲ್ಲ ಪದ್ಮಾವತಿಗೋ? ನೀನು ಬುದ್ದಿವಂತ; ಹೇಳು. ತಿಳಿದಿದ್ದೂ ಹೇಳದಿದ್ದರೆ, ನಿನ್ನ ತಲೆ ನೂರು ಹೋಳಾಗಿ ಒಡೆದುಹೋಗುತ್ತದೆ!” ಎಂದನು. ತ್ರಿವಿಕ್ರಮಸೇನನು ಶಾಪಕ್ಕೆ ಹೆದರಿ “ಅಯ್ಯಾ ಯೋಗೇಶ್ವರ, ಆ ಪಾಪ ಇವರಾರಿಗೂ ಅಲ್ಲ; ರಾಜನಾದ ಕರ್ಣೋತ್ಪಲನಿಗೆ; ಏಕೆಂದರೆ ಮಂತ್ರಿಪುತ್ರನ ಕರ್ತವ್ಯ ಅವನ ಪ್ರಭುವನ್ನು ಸಂತೋಷಪಡಿಸುವುದು; ಅದನ್ನು ಅವನು ಮಾಡಿದ; ಆದ್ದರಿಂದ ಅದು ಪಾಪವಲ್ಲ; ಪದ್ಮಾವತಿ ರಾಜಪುತ್ರರು ಕಾಮಮೋಹಿತರಾಗಿ ವಿಚಾರಶೂನ್ಯರಾಗಿದ್ದರು; ಅವರ ಪ್ರಯೋಜನದ ಮೇಲೆ ಅವರ ದೃಷ್ಟಿಯಿತ್ತು; ದೊರೆಯಾದ ಕರ್ಣೋತ್ಪಲನು ರಾಜನೀತಿಯನ್ನು ಅರಿಯದವನು; ಅವನು ಚಾರರ ಮೂಲಕ ತನ್ನ ಪ್ರಜೆಗಳಲ್ಲಿನ ವಿಚಾರ ತಿಳಿದುಕೊಂಡು ಧೂರ್ತರ ನಡತೆಯನ್ನು ಕಂಡುಕೊಳ್ಳಬೇಕಾಗಿತ್ತು; ಅವನು ಹಾಗೆ ವಿಚಾರಮಾಡದೆ ನಡೆದುಕೊಂಡದ್ದರಿಂದ ಪಾಪ ಅವನದೇ!” ಎಂದನು.

ಹೀಗೆ ಮೌನ ಬಿಟ್ಟು ಮಾತನಾಡಿಬಿಟ್ಟದ್ದರಿಂದ, ಬೇತಾಳನು ಕೂಡಲೆ ರಾಜನ ಹೆಗಲಿಂದ ಮಾಯವಾದನು.

೨

೯..ತ್ರಿವಿಕ್ರಮಸೇನನು ಮುಳ್ಳುಮುತ್ತುಗದ ಮರದಡಿಗೆ ಬಂದು ನೋಡಲು, ಅಲ್ಲಿ ಹೆಣವು ಕೂಗಿಕೊಳ್ಳುತ್ತ ಬಿದ್ದಿತ್ತು. ಎರಡನೆಯ ಸಾರಿ ಅದನ್ನು ಹೆಗಲಮೇಲೆ ಹೊತ್ತುಕೊಂಡು ಮಾತನಾಡದೆ ಬರುತ್ತಿದ್ದನು. ಆಗ ಬೇತಾಳನು “ಅಯ್ಯಾ ರಾಜ! ನಿನಗೆ ಅನ್ಯಾಯವಾಗಿ ಕಷ್ಟ ಬಂತು. ಹೋಗಲಿ; ಮನಸ್ಸಂತೋಷಕ್ಕಾಗಿ ಒಂದು ಕಥೆ ಹೇಳುತ್ತೇನೆ ಕೇಳು” ಎಂದು ಮುಂದಿನ ಕಥೆಯನ್ನು ಹೇಳಿತು:-

ಕಾಳಿಂದೀನದಿಯ ತೀರದಲ್ಲಿ ಬ್ರಹ್ಮಸ್ಥಲವೆಂಬ ಅಗ್ರಹಾರವುಂಟು. ಅಲ್ಲಿ ಅಗ್ನಿಸ್ವಾಮಿಯೆಂಬ ಬ್ರಾಹ್ಮಣನಿದ್ದನು; ಅವನಿಗೆ ಮಂದಾರವತಿಯೆಂಬ ರೂಪವತಿಯಾದ ಮಗಳಾದಳು. ಅವಳಿಗೆ ಯೌವನ ಬರಲು, ಕಾನ್ಯಕುಬ್ಜದಿಂದ ಮೂವರು ಬ್ರಾಹ್ಮಣಕುಮಾರರು ಬಂದು ಅವಳನ್ನು ಮದುವೆ ಮಾಡಿಕೊಡಬೇಕೆಂದು ಕೇಳಿದರು. ಮೂವರೂ ಗುಣಸಂಪನ್ನರು; ಆದರೆ ತಮ್ಮ ಪ್ರಾಣಹೋದರೂ ಚಿಂತೆಯಿಲ್ಲ ಮತ್ತೊಬ್ಬನಿಗೆ ಅವಳನ್ನು ಕೊಡಲೀಯುವುದಿಲ್ಲ ಎಂದು ಒಬ್ಬೊಬ್ಬರೂ ಹಟಹಿಡಿದರು. ಬ್ರಾಹ್ಮಣನು ಇದೆಲ್ಲಿಯ ತಂಟೆಯೆಂದು ಅವರಾರಿಗೂ ಅವಳನ್ನು ಕೊಡಲು ಇಷ್ಟಪಡಲಿಲ್ಲ. ಅವರೋ ಹಗಲೂ ರಾತ್ರಿಯೂ ಆ ಹುಡುಗಿಯ ಮುಖ ನೋಡಿಕೊಂಡು ಅಲ್ಲಿಯೇ ನಿಂತುಬಿಟ್ಟರು. ಈ ಮಧ್ಯೆ ಒಂದು ದಿನ ಜ್ವರ ಬಂದು ಆ ಹುಡುಗಿ ಸತ್ತುಹೋದಳು. ಆಗ ಒಬ್ಬನು ಅವಳ ಅಸ್ಥಿಗಳನ್ನು ತೆಗೆದುಕೊಂಡು ಗಂಗೆಗೆ ಹೋದನು. ಇನ್ನೊಬ್ಬನು ಬೂದಿಯ ಮೇಲೆಯೇ ಗುಡಿಸಲು ಕಟ್ಟಿಕೊಂಡು ವಾಸಮಾಡಲು ಮೊದಲುಮಾಡಿದನು. ಮೂರನೆಯವನು ತಾಪಸನಾಗಿ ದೇಶಾಂತರ ಹೊರಟುಹೋದನು. ಊರಿಂದೂರು ಅಲೆಯುತ್ತ ಅವನು ಒಂದು ದಿನ ವಕ್ರೋಲಕವೆಂಬ ಗ್ರಾಮದಲ್ಲಿ ಒಬ್ಬ ಬ್ರಾಹ್ಮಣನ ಮನೆಯಲ್ಲಿ ಅತಿಥಿಯಾಗಿ ನಿಂತನು. ಅವರ ಮನೆಯಲ್ಲಿ ಊಟ ಮಾಡುತ್ತಿರಲು, ಒಂದು ಮಗುವು ತುಂಬ ಚಂಡಿ ಹಿಡಿದು ಅಳುವುದಕ್ಕೆ ಮೊದಲುಮಾಡಿತು. ಎಷ್ಟು ಸಮಾಧಾನಮಾಡಿದರೂ ಸುಮ್ಮನಾಗದಿರಲು, ಮನೆಯ ಯಜಮಾನಿಯು ಕೋಪಗೊಂಡು, ಆ ಮಗುವನ್ನು ಎತ್ತಿ ಉರಿಯುವ ಬೆಂಕಿಯಲ್ಲಿ ಹಾಕಿಬಿಟ್ಟಳು. ಅದು ಉರಿದು ಬೂದಿಯಾಗಿಹೋಯಿತು. ಇದನ್ನು ನೋಡಿ ಅತಿಥಿಗೆ ಮೈ ಜುಮ್ಮೆಂದಿತು. ‘ಅಯ್ಯೋ! ಬ್ರಹ್ಮರಾಕ್ಷಸನ ಮನೆಗೆ ಬಂದೆನಲ್ಲಾ; ಈ ಪಾಪದ ಊಟವನ್ನು ನಾನು ಮಾಡುವುದಿಲ್ಲ!’ ಎಂದನು. ಆಗ ಯಜಮಾನನು ಅವನನ್ನು ಸಮಾಧಾನಪಡಿಸಿ “ನಾನು ಅದನ್ನು ಮೃತ ಸಂಜೀವಿನೀ ಮಂತ್ರದಿಂದ ಬದುಕಿಸುತ್ತೇನೆ; ನನ್ನ ಮಂತ್ರ ಶಕ್ತಿಯನ್ನಾದರೂ ನೋಡು!” ಎಂದು ತನ್ನ ಮಂತ್ರದ ಪುಸ್ತಕವನ್ನು ತೆಗೆದು ಓದಿ ಒಂದು ಚಿಟಕಿ ಮಣ್ಣನ್ನು ಅಭಿಮಂತ್ರಿಸಿ ಬೂದಿಯ ಮೇಲೆ ಹಾಕಿದನು. ಕೂಡಲೆ ಮಗುವು ಬದುಕಿ ಬಂತು. ಅದರಿಂದ ಮನಸ್ಸಿಗೆ ಸಮಾಧಾನವಾಗಿ ತಾಪಸನು ಊಟಮಾಡಿದನು. ರಾತ್ರಿ ಅಲ್ಲಿಯೇ ಮಲಗಿದ್ದು ನಾಗದಂತದ* ಮೇಲೆ ಇಟ್ಟಿದ್ದ ಆ ಮಂತ್ರಪುಸ್ತಕವನ್ನು ತೆಗೆದುಕೊಂಡು ಹಗಲೂ ರಾತ್ರಿ ಒಂದೇಸಮನೆ ನಡೆದು ತನ್ನ ಪ್ರಿಯೆಯು ಸತ್ತು ಬೂದಿಯಾಗಿದ್ದ ಶ್ಮಶಾನಕ್ಕೆ ಬಂದನು. ಅಷ್ಟುಹೊತ್ತಿಗೆ ಗಂಗೆಗೆ ಹೋಗಿದ್ದ ಬ್ರಾಹ್ಮಣನೂ ಬಂದಿದ್ದನು. ಅವರನ್ನು ನೋಡಿ ಗುಡಿಸಲನ್ನು ತೆಗೆಸಿ ಮೂರನೆಯವನು ‘ಈಗ ಮಂದಾರವತಿಯನ್ನು ಬದುಕಿಸುತ್ತೇನೆ’ ಎಂದು ಮಂತ್ರದ ಪುಸ್ತಕವನ್ನು ಓದಿ ಮಣ್ಣನ್ನು ಅಭಿಮಂತ್ರಿಸಿ ಬೂದಿಯ ಮೇಲೆ ಹಾಕಲು ಮಂದಾರವತಿಯು ಪುಟಕ್ಕೆ ಹಾಕಿದ ಚಿನ್ನದಂತೆ ಮೊದಲಿಗಿಂತ ಸುಂದರಳಾಗಿ ಎದ್ದುಬಂದಳು. ಅವಳನ್ನು ನೋಡಿದ ಕೂಡಲೆ ಮೂವರೂ ಅವಳು ನನ್ನವಳು ತನ್ನವಳು ಎಂದು ಜಗಳಕ್ಕೆ ಆರಂಭಿಸಿದರು. ‘ನನ್ನ ಮಂತ್ರಬಲದಿಂದ ಅವಳನ್ನು ನಾನು ಸಂಪಾದಿಸಿದೆ’ ಎಂದು ಒಬ್ಬನೆಂದನು. ‘ನನ್ನ ತೀರ್ಥಯಾತ್ರೆಯ ಫಲವಾಗಿ ಜೀವ ಪಡೆದಳು, ಅವಳು ನನ್ನವಳು’ ಎಂದು ಮತ್ತೊಬ್ಬನೆಂದನು. ‘ಬೂದಿಯನ್ನು ನನ್ನ ಪ್ರಾಣದಂತೆ ಕಾಪಾಡಿಕೊಂಡಿದ್ದೆ; ಆದ್ದರಿಂದ ಅವಳು ಎದ್ದುಬರಲು ಅವಕಾಶವಾಯಿತು!’ ಎಂದು ಮೂರನೆಯವನೆಂದನು.

ಹೀಗೆಂದು ಕಥೆಯನ್ನು ಹೇಳಿ ಬೇತಾಳನು “ಮಹಾರಾಜ! ಅವರ ಜಗಳ ಪರಿಹಾರವಾಗುವುದು ಹೇಗೆ? ಅವಳು ಯಾರಿಗೆ ಹೆಂಡತಿಯಾಗುವುದು ಸರಿ? ತಿಳಿದಿದ್ದೂ ಹೇಳದೆಹೋದರೆ ನಿನ್ನ ತಲೆ ನೂರು ಹೋಳಾಗಿ ಒಡೆದುಹೋಗುತ್ತದೆ!” ಎಂದನು. ರಾಜನು “ತುಂಬ ಕಷ್ಟಪಟ್ಟು ಅವಳಿಗೆ ಜೀವಕೊಟ್ಟವನು ತಂದೆಯಾಯಿತು. ಅಸ್ಥಿಗಳನ್ನು ಗಂಗೆಗೆ ತೆಗೆದುಕೊಂಡು ಹೋದವನು ಮಗನಾಯಿತು; ಅವಳ ಮೇಲಣ ಪ್ರೀತಿಯಿಂದ ಶ್ಮಶಾನದ ಬೂದಿಯನ್ನೇ ಹಾಸಿಗೆಯಾಗಿ ಮಾಡಿಕೊಂಡು ಅದರ ಮೇಲೆ ಮಲಗಿದ್ದವನೇ ಅವಳ ಗಂಡ! ಅವಳ ಮೇಲಣ ಅನುರಾಗಕ್ಕೆ ತಕ್ಕಂತೆ ಅವನು ನಡೆದುಕೊಂಡಿದ್ದಾನೆ!” ಎಂದನು.

ಹೀಗೆ ಮೌನ ಬಿಟ್ಟು, ಮಾತನಾಡಿಬಿಟ್ಟಿದ್ದರಿಂದ ಬೇತಾಳನು ರಾಜನ ಹೆಗಲಿನಿಂದ ಹಾರಿ ಮತ್ತೆ ಮೊದಲಿದ್ದ ಸ್ಥಳಕ್ಕೇ ಹೋಗಿಬಿಟ್ಟನು.

೩

೧೦. ತಿವಿಕ್ರಮಸೇನನು ಮೂರನೆಯ ಸಾರಿ ಹೆಣವನ್ನು ಹೆಗಲಮೇಲೆ ಹಾಕಿಕೊಂಡು ಹೊರಟನು. ಬೇತಾಳನು ಮತ್ತೊಂದು ಕಥೆಯನ್ನು ಆರಂಭಿಸಿದನು:-

ಪಾಟಲೀಪುತ್ರವೆಂಬ ಊರಿನಲ್ಲಿ ವಿಕ್ರಮಕೇಸರಿಯೆಂಬ ರಾಜನಿದ್ದನು. ಅವನ ಹತ್ತಿರ ಸಕಲ ಶಾಸ್ತ್ರಗಳನ್ನು ಬಲ್ಲ ವಿದಗ್ಧಚೂಡಾಮಣಿಯೆಂಬ ಒಂದು ಗಿಣಿಯಿತ್ತು. ಅದರ ಸೂಚನೆಯ ಮೇರೆ ಅವನು ತನಗೆ ಅನುರೂಪಳಾದ ಚಂದ್ರಪ್ರಭೆ ಎಂಬ ಮಗಧರಾಜಪುತ್ರಿಯನ್ನು ಮದುವೆಯಾದನು. ಅವಳ ಹತ್ತಿರವೂ ಹಾಗೆಯೇ ಎಲ್ಲ ವಿಜ್ಞಾನಗಳನ್ನೂ ಬಲ್ಲ ಸೋಮಿಕೆಯೆಂಬ ಹೆಣ್ಣುಗಿಳಿಯಿತ್ತು.* ಅವೆರಡೂ ಒಂದೇ ಪಂಜರದಲ್ಲಿದ್ದುಕೊಂಡು ರಾಜರಾಣಿಯರನ್ನು ಸೇವಿಸಿಕೊಂಡಿದ್ದವು. ಒಂದು ದಿನ ಗಂಡುಗಿಣಿಯು ಹೆಣ್ಣನ್ನು ಕುರಿತು ‘ನಾವು ಇನ್ನುಮೇಲೆ ಒಂದೇಕಡೆ ತಿಂದು ಕುಳಿತು ಮಲಗೋಣ’ ಎಂದು ಹೇಳಿತು. ಹೆಣ್ಣು ಒಪ್ಪಲಿಲ್ಲ. “ನನಗೆ ಗಂಡಸರ ಸಹವಾಸವೆಂದರೆ ಆಗದು; ಅವರು ದುಷ್ಟರು; ಕೃತಘ್ನರು!” ಎಂದಿತು. ಗಂಡು “ಗಂಡಸರು ದುಷ್ಟರಲ್ಲ; ಹೆಂಗಸರು ಕಲ್ಲೆದೆಯವರು!” ಎಂದಿತು. ಈ ಜಗಳವನ್ನು ಅವು ರಾಜನ ಹತ್ತಿರಕ್ಕೆ ತೆಗೆದುಕೊಂಡು ಹೋದವು. ಗಂಡು ಗೆದ್ದರೆ ಹೆಣ್ಣು ಅದರ ಹೆಂಡತಿಯಾಗಬೇಕೆಂದೂ, ಹೆಣ್ಣು ಗೆದ್ದರೆ ಗಂಡು ಅದರ ದಾಸನಾಗಬೇಕೆಂದೂ ಗೊತ್ತಾಯಿತು. ರಾಜನು ಹೆಣ್ಣನ್ನು ಕುರಿತು “ಗಂಡಸರು ಹೇಗೆ ಕೃತಘ್ನರು ಹೇಳು!” ಎಂದನು. ಅದು ಈ ಕಥೆಯನ್ನು ಹೇಳಿತು:-

ಕಾಮಂದಿಕಾ ಪಟ್ಟಣದಲ್ಲಿ ಅರ್ಥದತ್ತನೆಂಬ ವರ್ತಕನಿದ್ದನು. ಅವನಿಗೆ ಧನದತ್ತನೆಂಬ ಮಗನಾದನು. ತಂದೆ ಸತ್ತಮೇಲೆ ಅವನು ಸ್ವೇಚ್ಛಾಚಾರಿಯಾಗಿ ದುಷ್ಟರ ಸಹವಾಸಕ್ಕೆ ಬಿದ್ದು ಜೂಜು ಮುಂತಾದವುಗಳಿಂದ ಧನವನ್ನೆಲ್ಲಾ ಕಳೆದುಕೊಂಡು ಊರಿನಲ್ಲಿ ಮುಖ ತೋರಿಸಲಾರದೆ ಹೊರಹೊರಟು ಚಂದನಪುರವೆಂಬ ಊರನ್ನು ಸೇರಿ ಅಲ್ಲಿ ಒಬ್ಬ ವರ್ತಕನ ಮನೆಗೆ ಊಟಕ್ಕೆ ಹೋದನು. ಆ ವರ್ತಕನು ಇವನ ವೃತ್ತಾಂತವನ್ನು ವಿಚಾರಿಸಿ ಕುಲೀನನಾಗಿ ತಿಳಿದುಬಂದದ್ದರಿಂದ ತನ್ನ ಮಗಳಾದ ರತ್ನಾವಳಿಯೆಂಬ ಹುಡುಗಿಯನ್ನು ಅವನಿಗೆ ಮದುವೆಮಾಡಿಕೊಟ್ಟನು. ಧನದತ್ತನು ಮಾವನ ಮನೆಯಲ್ಲಿಯೇ ಇರುತ್ತ ಕೆಲವು ಕಾಲದಮೇಲೆ ಹಳೆಯದನ್ನೆಲ್ಲಾ ಮರೆತು ಸ್ವದೇಶಕ್ಕೆ ಹಿಂತಿರುಗಿ ಹೋಗಲು ಇಷ್ಟಪಟ್ಟನು. ವರ್ತಕನು ಒಬ್ಬ ಮುದುಕಿಯನ್ನು ಜೊತೆಮಾಡಿ ಮಗಳನ್ನೂ ಅಳಿಯನನ್ನೂ ಕಳುಹಿಸಿಕೊಟ್ಟನು. ಅವನು ಅವರನ್ನು ಕರೆದುಕೊಂಡು ಬರುತ್ತಾ ದಾರಿಯಲ್ಲಿ ಒಂದು ಕಾಡು ಸಿಕ್ಕಲು ಅಲ್ಲಿ ಕಳ್ಳರು ಬಂದಾರೆಂದು ಹೆದರಿಸಿ ಹೆಂಡತಿಯ ಒಡವೆಯನ್ನೆಲ್ಲಾ ತೆಗೆಸಿ ಗಂಟುಕಟ್ಟಿಕೊಂಡನು. ದಾರಿಯಲ್ಲಿ ಒಂದು ಕಮರಿ ಸಿಕ್ಕಲು, ಅಲ್ಲಿ ಹೆಂಡತಿಯನ್ನೂ ಆ ಮುದುಕಿಯನ್ನೂ ತಳ್ಳಿಬಿಟ್ಟನು. ಜೂಜುಕೋರರೂ ದುರಾಚಾರಪರರೂ ಆದ ಗಂಡಸರ ಕೃತಘ್ನತೆಯನ್ನೂ ಕ್ರೌರ್ಯವನ್ನೂ ನೋಡಿ ಹೇಗಿದೆ! ಮುದುಕಿ ಕೆಳಗೆ ಬಿದ್ದು ಪ್ರಾಣಬಿಟ್ಟಳು. ಹೆಂಡತಿಯು ಬಳ್ಳಿಗಳಲ್ಲಿಯೂ ಮೆಳೆಗಳಲ್ಲಿಯೂ ಸಿಲುಕಿಕೊಂಡು ಬದುಕಿಕೊಂಡಳು. ಅವುಗಳನ್ನು ಹಿಡಿದುಕೊಂಡು ಮೆಲ್ಲಗೆ ಮೇಲಕ್ಕೆ ಬಂದಳು; ಮೈಕೈಯೆಲ್ಲಾ ತರೆದುಹೋಗಿತ್ತು; ಬಂದ ದಾರಿ ಹಿಡಿದು ತವರುಮನೆಯನ್ನು ಸೇರಿದಳು. ತಾಯಿತಂದೆಗಳು ಗಾಬರಿಪಟ್ಟು ಏನಾಯಿತೆಂದು ಕೇಳಲು, ಅವಳು “ದಾರಿಯಲ್ಲಿ ಕಳ್ಳರ ಕೈಗೆ ಸಿಕ್ಕಿದೆವು; ಕಳ್ಳರು ನಿಮ್ಮ ಅಳಿಯನನ್ನು ಕೈಕಾಲುಕಟ್ಟಿ ಕರೆದುಕೊಂಡು ಹೋದರು; ನಾನು ಹಳ್ಳದಲ್ಲಿ ಬಿದ್ದರೂ ಸಾಯಲಿಲ್ಲ; ದಯಾಳುವಾದ ದಾರಿಹೋಕನೊಬ್ಬನು ನನ್ನನ್ನು ಎತ್ತಿದನು; ಇಲ್ಲಿಗೆ ಬಂದೆ!” ಎಂದಳು. ತಾಯಿತಂದೆಗಳು ಅವಳನ್ನು ಸಂತಯಿಸಿ ಮನೆಯಲ್ಲಿ ಇಟ್ಟುಕೊಂಡಿದ್ದರು.

ಅತ್ತ ಅವಳ ಗಂಡನು ತನ್ನ ಊರಿಗೆ ಹೋದಮೇಲೆ ಕೈಯಲ್ಲಿದ್ದ ಹಣವನ್ನೆಲ್ಲಾ ಜೂಜಾಡಿ ಕಳೆದು ಮತ್ತೆ ಮಾವನ ಮನೆಗೆ ಹೋಗಿ ಹೆಂಡತಿ ಊರಲ್ಲಿದ್ದಾಳೆಂದು ಹೇಳಿ ಇನ್ನೊಂದಿಷ್ಟು ಹಣವನ್ನು ತರೋಣವೆಂದು ಯೋಚಿಸಿದನು. ಅದರಂತೆ ಅಲ್ಲಿಗೆ ಹೋಗಲು, ಹೆಂಡತಿಯು ದೂರದಿಂದಲೇ ಅವನನ್ನು ಕಂಡಳು. ಓಡಿಹೋಗಿ ಅವನ ಕಾಲಮೇಲೆ ಬಿದ್ದಳು. (ಗಂಡ ಎಷ್ಟು ಕೇಡಿಗನಾದರೂ ಸಾಧ್ವಿಯರ ಮನಸ್ಸು ವ್ಯತ್ಯಾಸವಾಗುವುದಿಲ್ಲ!) ಅವನಿಗೆ ಗಾಬರಿಯಾಯಿತು. ಅವಳು ಅವನಿಗೆ ಧೈರ್ಯ ಹೇಳಿ ತಾವು ಕಳ್ಳರ ಕೈಗೆ ಸಿಕ್ಕಿಬಿದ್ದೆವೆಂದು ತಂದೆಗೆ ಹೇಳಿದ್ದನ್ನೆಲ್ಲಾ ತಿಳಿಸಿದಳು. ಅಳಿಯನು ಕಳ್ಳರ ಕೈಯಿಂದ ಬದುಕಿಬಂದನಲ್ಲಾ ಎಂದು ಆ ವರ್ತಕನು ನೆಂಟರಿಷ್ಟರನ್ನೆಲ್ಲಾ ಕರೆದು ದೊಡ್ಡ ಹಬ್ಬ ಮಾಡಿದನು. ಆಮೇಲೆ ಅವನು ಯಾವ ಭಯವೂ ಇಲ್ಲದೆ ನಿಶ್ಚಿಂತೆಯಾಗಿ ಮಾವನ ಮನೆಯಲ್ಲಿದ್ದನು. ಹೀಗಿರಲು ಒಂದು ದಿನ ರಾತ್ರಿ ಆ ಕಟುಕನು ಏನು ಮಾಡಿದ! ಅದನ್ನು ಬಾಯಿಂದ ಹೇಳಬಾರದು. ಆದರೆ ಕಥೆಯಾದ್ದರಿಂದ ಹೇಳಲೇಬೇಕು!-ಮಗ್ಗುಲಲ್ಲಿ ಮಲಗಿದ್ದ ಆ ಹೆಂಡತಿಯನ್ನು ಕೊಂದು ಅವಳ ಒಡವೆಗಳನ್ನೆಲ್ಲಾ ಗಂಟು ಕಟ್ಟಿಕೊಂಡು ತನ್ನ ಊರಿಗೆ ಕದ್ದು ಹೋಗಿಬಿಟ್ಟನು. ಗಂಡಸರು ಇಂಥ ಪಾಪಿಗಳು!"

ಹೀಗೆಂದು ಹೆಣ್ಣುಗಿಣಿಯು ತನ್ನ ಕಥೆಯನ್ನು ಮುಗಿಸಲು, ರಾಜನು ಗಂಡುಗಿಣಿಯನ್ನು ಕುರಿತು “ನಿನ್ನ ಕಥೆಯನ್ನು ಹೇಳು” ಎಂದನು. ಅದು “ದೇವ! ಹೆಂಗಸರು ತುಂಬಾ ಸಾಹಸಿಕೆಯರು; ದುಶ್ಚರಿತ್ರೆಯರು, ಪಾಪಿಗಳು!” ಎಂದು ಈ ಕಥೆಯನ್ನು ಹೇಳಿತು:-

ಹರ್ಷವತಿಯೆಂಬ ಪಟ್ಟಣದಲ್ಲಿ ಧರ್ಮದತ್ತನೆಂಬ ಒಬ್ಬ ಕೋಟೀಶ್ವರನಾದ ವರ್ತಕನಿದ್ದನು. ಅವನಿಗೆ ವಸುದತ್ತೆಯೆಂಬ ರೂಪವತಿಯಾದ ಮಗಳಿದ್ದಳು; ಅವಳನ್ನು ಅವನು ತಾಮ್ರಲಿಪ್ತಿಯಲ್ಲಿದ್ದ ರೂಪಯೌವನಶಾಲಿಯೂ ಪರಮಸಾಧುವೂ ಆದ ಸಮುದ್ರದತ್ತನೆಂಬ ವಣಿಕ್ಪುತ್ರನಿಗೆ ಮದುವೆಮಾಡಿ ಕೊಟ್ಟನು. ಅವನು ಒಂದು ಸಾರಿ ಅವಳನ್ನು ತವರು ಮನೆಯಲ್ಲಿ ಬಿಟ್ಟು ತಾನು ತನ್ನ ಊರಿಗೆ ಹೋಗಿದ್ದಾಗ ಅವಳು ಒಬ್ಬ ಸುಂದರ ಯುವಕನನ್ನು ನೋಡಿ ಮೋಹಗೊಂಡು ಅವನ ಸಹವಾಸದಲ್ಲಿರಲು ಮೊದಲುಮಾಡಿದಳು. ಗಂಡನು ಹಿಂತಿರುಗಿ ಬಂದಾಗ ಅವನ ಮೇಲೆ ಮನಸ್ಸಾಗಲಿಲ್ಲ. ರಾತ್ರಿ ನಿದ್ರೆ ಬಂದಂತೆ ಮಲಗಿಬಿಟ್ಟಳು; ಅವನೂ ಆಯಾಸದಿಂದ ನಿದ್ರೆಹೋಗಿಬಿಟ್ಟನು. ಈ ಮಧ್ಯೆ ಅವರ ಮನೆಗೆ ಒಬ್ಬ ಕಳ್ಳನು ಕನ್ನಹಾಕಿ ಬರಲು ಅವಳು ತನ್ನ ಪ್ರಣಯಿಯನ್ನು ಹುಡುಕಿಕೊಂಡು ಹೊರಟಿದ್ದಳು. ಅವನು ಅವಳನ್ನು ನೋಡಿ “ನಾನು ಯಾವ ಆಭರಣಗಳಿಗಾಗಿ ಕನ್ನ ಹಾಕಿ ಒಳಕ್ಕೆ ಬಂದೆನೋ ಅವುಗಳನ್ನು ಹಾಕಿಕೊಂಡೇ ಇವಳು ಎಲ್ಲೋ ಹೊರಟಿದ್ದಾಳೆ; ಆದ್ದರಿಂದ ನನಗಿಲ್ಲೇನು ಕೆಲಸ? ನಾನೂ ಅವಳ ಹಿಂದೆ ಹೋಗುತ್ತೇನೆ; ಅವಳು ಎಲ್ಲಿಗೆ ಹೋಗುತ್ತಾಳೋ ನೋಡೋಣ!” ಎಂದು ಕಾಣದಂತೆ ಅವಳನ್ನು ಹಿಂಬಾಲಿಸಿದನು. ಅವಳು ಹತ್ತಿರದಲ್ಲಿದ್ದ ಉದ್ಯಾನಕ್ಕೆ ಹೋಗಿ ನೋಡಲು ಅಲ್ಲಿ ಅವಳ ಕಾಮುಕನ ದೇಹವು ಮರದಿಂದ ತೂಗಾಡುತ್ತಿತ್ತು. ರಾತ್ರಿ ಹೊತ್ತು ಅಲ್ಲಿ ಸುಳಿದಾಡುತ್ತಿದ್ದುದನ್ನು ನೋಡಿ ಅವನು ಕಳ್ಳನಿರಬೇಕೆಂದು ನಗರರಕ್ಷಕರು ಹಿಡಿದು ಮರಕ್ಕೇ ನೇಣುಹಾಕಿ ಹೋಗಿದ್ದರು. ಅವನನ್ನು ಇಳಿಸಿಕೊಂಡು ವಸುದತ್ತೆಯು ಮುಖದಮೇಲೆ ಮುಖವಿಟ್ಟು ಗೋಳಾಡುತ್ತಿರಲು ಆ ದೇಹವನ್ನು ಹೊಕ್ಕಿದ್ದ ಒಂದು ಬೇತಾಳವು ಅವಳ ಮೂಗನ್ನು ಕಚ್ಚಿಹಾಕಿತು. ಜೀವವಿದೆಯೇನೋ ಎಂದು ನೋಡಿದರೆ ಜೀವವಿಲ್ಲ; ಅಷ್ಟುಹೊತ್ತಿಗೆ ಬೇತಾಳವು ಹೊರಟುಹೋಗಿತ್ತು; ಆಗ ಅವಳು ತನ್ನ ಗಂಡ ಮಲಗಿದ್ದ ಕೋಣೆಗೆ ಹೋಗಿ “ಅಯ್ಯೋ! ಈ ನನ್ನ ಹಾಳುಗಂಡನು ನನ್ನ ಮೂಗನ್ನು ಕೊಯ್ದುಹಾಕಿದನು!” ಎಂದು ಕೂಗಿಕೊಂಡಳು. ಎಲ್ಲರೂ ಓಡಿಬಂದರು. ಗಂಡನಿಗೂ ಎಚ್ಚರವಾಯಿತು. ಧರ್ಮದತ್ತನು ಮಗಳ ಮೂಗು ಹರಿದು ರಕ್ತ ಸೋರುತ್ತಿರುವುದನ್ನು ನೋಡಿ ಅಳಿಯನನ್ನು ಭಾರ್ಯಾದ್ರೋಹಿ ಎಂದು ಬಂಧನದಲ್ಲಿರಿಸಿ ರಾಜನ ಹತ್ತಿರಕ್ಕೆ ಕರೆದುಕೊಂಡು ಹೋದನು. ವಣಿಕ್ಪುತ್ರನು ಹೇಳಿಕೊಂಡ ಮಾತನ್ನು ಕಿವಿಗೇ ಹಾಕಿಕೊಳ್ಳದೆ ರಾಜನು ಅವನನ್ನು ಶೂಲಕ್ಕೆ ಹಾಕಿಸಲು ಅಪ್ಪಣೆ ಮಾಡಿದನು. ಅವನನ್ನು ವಧಸ್ಥಾನಕ್ಕೆ ಕರೆದುಕೊಂಡು ಹೋಗುತ್ತಿದ್ದಾಗ, ಕಳ್ಳನು ಅಡ್ಡಬಂದು ಅಧಿಕಾರಿಗಳನ್ನು ಕುರಿತು “ಇವನು ನಿರಪರಾಧಿ; ಇವನನ್ನೇಕೆ ಕೊಲ್ಲುತ್ತೀರಿ! ಇದರ ನಿಜಸ್ಥಿತಿಯನ್ನು ನಾನು ಬಲ್ಲೆ; ನನ್ನನ್ನು ರಾಜನ ಹತ್ತಿರಕ್ಕೆ ಕರೆದುಕೊಂಡು ಹೋಗಿ; ನಾನು ಎಲ್ಲವನ್ನೂ ವಿವರಿಸುತ್ತೇನೆ!” ಎಂದನು. ಅದರಂತೆ ಕರೆದುಕೊಂಡು ಹೋಗಲು ಅವನು ರಾತ್ರಿ ನಡೆದ ವೃತ್ತಾಂತವನ್ನೆಲ್ಲಾ ಅಮೂಲಾಗ್ರವಾಗಿ ಹೇಳಿದನು. ಉದ್ಯಾನವನಕ್ಕೆ ಹೋಗಿ ನೋಡಲು, ಅವಳ ಮೂಗು ಇನ್ನೂ ಹೆಣದ ಬಾಯಿಯಲ್ಲಿಯೇ ಇತ್ತು. ಆದ್ದರಿಂದ ರಾಜನು ವಣಿಕ್ಪುತ್ರನನ್ನು ಬಿಡುಗಡೆಮಾಡಿ ಅವನ ಹೆಂಡತಿಯ ಕಿವಿಗಳನ್ನೂ ಕತ್ತರಿಸಿ ಹಾಕಿಸಿ ತನ್ನ ಊರಿಂದ ಹೊರಹೊರಡಿಸಿದನು. ಧರ್ಮದತ್ತನನ್ನು ದಂಡಿಸಿ ಕಳ್ಳನಿಗೆ ಪುರಾಧ್ಯಕ್ಷನ ಕೆಲಸವನ್ನು ಕೊಟ್ಟನು. ಹೆಂಗಸರೇ ಹೀಗೆ; ಅವರ ಸ್ವಭಾವವೇ ವಕ್ರ; ಅವರು ಕಲ್ಲೆದೆಯವರು!

ಈ ಕಥೆಯನ್ನು ಹೇಳಿ ಗಂಡುಗಿಣಿಯು ಚಿತ್ರರಥನೆಂಬ ಗಂಧರ್ವನಾಯಿತು; ಹೆಣ್ಣು ಅವನ ಹೆಂಡತಿಯಾದ ತಿಲೋತ್ತಮೆಯಾಯಿತು. ಇಬ್ಬರೂ ಶಾಪಮುಕ್ತರಾಗಿ ಅಂತರಿಕ್ಷಕ್ಕೆ ಹಾರಿಹೋದರು. ವ್ಯಾಜ್ಯ ಮಾತ್ರ ಬಗೆಹರಿಯಲಿಲ್ಲ.

ಹೀಗೆಂದು ಕಥೆ ಹೇಳಿ ಬೇತಾಳನು “ಮಹಾರಾಜ! ನೀನು ಹೇಳು-ಗಂಡಸರು ಪಾಪಿಗಳೋ, ಹೆಂಗಸರು ಪಾಪಿಗಳೋ? ತಿಳಿದಿದ್ದೂ ಹೇಳದಿದ್ದರೆ ನಿನ್ನ ತಲೆ ಚೂರುಚೂರಾಗುತ್ತದೆ!” ಎಂದನು. ರಾಜನು “ಹೆಂಗಸರೇ ಪಾಪಿಗಳು; ಗಂಡಸರು ಎಲ್ಲೋ ಒಬ್ಬೊಬ್ಬರು ದುರಾಚಾರಿಗಳಾಗಿದ್ದಾರು; ಪ್ರಾಯಶಃ ಎಲ್ಲಾಕಡೆಯಲ್ಲೂ ಎಲ್ಲಾ ಕಾಲದಲ್ಲೂ ಹೆಂಗಸರು ಅಂಥವರೇಯೆ!” ಎಂದನು.

ಹೀಗೆ ಮಾತನಾಡಿಬಿಟ್ಟಿದ್ದರಿಂದ ಬೇತಾಳನು ರಾಜನ ಹೆಗಲಿನಿಂದ ಹಾರಿ ಮತ್ತೆ ಮೊದಲಿದ್ದ ಸ್ಥಳಕ್ಕೇ ಹೋಗಿಬಿಟ್ಟನು.

೪

೧೧. ತ್ರಿವಿಕ್ರಮಸೇನನು ನಾಲ್ಕನೆಯ ಸಾರಿ ಹೆಣವನ್ನು ಹೆಗಲ ಮೇಲೆ ಹಾಕಿಕೊಂಡು ಹೊರಟನು. ಬೇತಾಳನು ಮತ್ತೊಂದು ಕಥೆಯನ್ನು ಆರಂಭಿಸಿದನು.

ಶೋಭಾವತಿಯೆಂಬ ಊರಿನಲ್ಲಿ ಶೂದ್ರಕನೆಂಬ ಶೂರನಾದ ರಾಜನಿದ್ದನು. ಒಂದು ದಿನ ಮಾಲವದೇಶದಿಂದ ವೀರವರನೆಂಬ ಬ್ರಾಹ್ಮಣನು ಅವನ ಹತ್ತಿರ ಕೆಲಸಕ್ಕೆಂದು ಬಂದನು. ಅವನಿಗೆ ಧರ್ಮವತಿಯೆಂಬ ಹೆಂಡತಿಯೂ, ಸತ್ತ್ವವರನೆಂಬ ಮಗನೂ, ವೀರವತಿಯೆಂಬ ಮಗಳೂ ಇದ್ದರು. ಅವನ ಸಂಸಾರವೆಲ್ಲಾ ಅಷ್ಟೇಯೆ. ಅವರನ್ನು ಕರೆದುಕೊಂಡು ಕೈಯಲ್ಲಿ ಗುರಾಣಿಯನ್ನು ಹಿಡಿದು, ಸೊಂಟದಲ್ಲಿ ಕತ್ತಿಯನ್ನು ಸಿಕ್ಕಿಸಿಕೊಂಡು ಅವನು ರಾಜನನ್ನು ಕಂಡು ತನಗೆ ದಿನವೊಂದಕ್ಕೆ ಐನೂರು ದೀನಾರಗಳ ಸಂಬಳ ಕೊಟ್ಟರೆ ತಾನು ಅವನ ಸೇವೆಯಲ್ಲಿರುವುದಾಗಿ ಹೇಳಿದನು. ಆಳಿನ ಆಕಾರವನ್ನು ನೋಡಿದರೆ ಪೌರುಷವನ್ನೂ ಔದಾರ್ಯವನ್ನೂ ಸೂಚಿಸುತ್ತಿತ್ತು. ಆದ್ದರಿಂದ ರಾಜನು ಅವನು ಕೇಳಿದಷ್ಟು ಸಂಬಳಕೊಟ್ಟು ಕೆಲಸಕ್ಕೆ ಇಟ್ಟುಕೊಂಡನು. ಇರುವವರು ನಾಲ್ಕು ಜನ; ಇವನಿಗೇಕೆ ಇಷ್ಟು ಹಣ? ಏನು ದುರ್ವ್ಯಯ ಮಾಡುತ್ತಾನೋ ಸದ್ವ್ಯಯ ಮಾಡುತ್ತಾನೋ ತಿಳಿದುಕೊಳ್ಳಬೇಕೆಂಬ ಕುತೂಹಲದಿಂದ ರಾಜನು ಅವನ ಮೇಲೆ ಗೂಢಚಾರರನ್ನು ಹಾಕಿದನು. ವೀರವರನು ಬೆಳಗ್ಗೆ ಎದ್ದು ರಾಜನನ್ನು ಸಂದರ್ಶಿಸಿ ಅರಮನೆಯ ಸಿಂಹದ್ವಾರದಲ್ಲಿ ಆಯುಧಪಾಣಿಯಾಗಿ ಮಧ್ಯಾಹ್ನದವರೆಗೂ ಕಾದಿರುವನು; ಅಂದಿನ ಸಂಬಳವನ್ನು ತೆಗೆದುಕೊಂಡು ಮನೆಗೆಹೋಗಿ ಊಟತಿಂಡಿಯ ವೆಚ್ಚಕ್ಕಾಗಿ ಹೆಂಡತಿಯ ಕೈಯಲ್ಲಿ ನೂರು ದೀನಾರಗಳನ್ನು ಕೊಡುವನು; ಬಟ್ಟೆಬರಿ ಅಲಂಕಾರ ಮೊದಲಾದವುಗಳಿಗಾಗಿ ನೂರು ದೀನಾರಗಳನ್ನು ವೆಚ್ಚಮಾಡುವನು; ಸ್ನಾನಮಾಡಿ ಶಿವಪೂಜೆ ವಿಷ್ಣುಪೂಜೆಗಳಿಗಾಗಿ ನೂರು ದೀನಾರಗಳನ್ನು ವೆಚ್ಚಮಾಡುವನು; ಮಿಕ್ಕ ಇನ್ನೂರನ್ನು ಬ್ರಾಹ್ಮಣರಿಗೂ ದೀನಾನಾಥರಿಗೂ ಕೊಡುವನು; ಅನಂತರ ಅಗ್ನಿಕಾರ್ಯಾದಿ ನಿತ್ಯಕರ್ಮಗಳನ್ನು ಮುಗಿಸಿಕೊಂಡು ಊಟಮಾಡಿ ರಾತ್ರಿ ಒಬ್ಬನೇ ಕತ್ತಿ ಹಿಡಿದು ಸಿಂಹದ್ವಾರವನ್ನು ಕಾಯುತ್ತಿರುವನು. ಈ ದಿನಚರಿಯನ್ನು ಕೇಳಿ ರಾಜನಿಗೆ ಸಂತೋಷವಾಯಿತು; ಅವನಲ್ಲಿ ತುಂಬ ಗೌರವಬುದ್ದಿ ಹುಟ್ಟಿತು. ಒಂದು ದಿನ ರಾತ್ರಿ ಜೊರೋ ಎಂದು ಮಳೆ ಸುರಿಯುತ್ತಿತ್ತು. ಕಗ್ಗತ್ತಲೆ ಕವಿದಿತ್ತು. ಆಗ ರಾಜನು ಉಪ್ಪರಿಗೆಯ ಮೇಲಿಂದ “ಸಿಂಹದ್ವಾರದಲ್ಲಿ ಯಾರಿದ್ದೀರಿ?” ಎಂದು ಕೂಗಿದನು. ವೀರವರನು “ನಾನು!” ಎಂದು ಉತ್ತರಕೊಟ್ಟನು. ರಾಜನಿಗೆ ಆಶ್ಚರ್ಯವಾಯಿತು. ಅಷ್ಟುಹೊತ್ತಿಗೆ ದೂರದಲ್ಲಿ ಯಾರೋ ಹೆಂಗಸು ಅತ್ತ ಸದ್ದು ಕೇಳಲು, ಶೂದ್ರಕನು “ನನ್ನ ದೇಶದಲ್ಲಿ ದುಃಖಿತರಾಗಲಿ ದರಿದ್ರರಾಗಲಿ ದಿಕ್ಕೆಟ್ಟವರಾಗಲಿ ಯಾರೂ ಇಲ್ಲ. ಹಾಗಿದ್ದರೂ ಇದಾರು ಅಳುತ್ತಿರಬಹುದು?” ಎಂದು ಚಿಂತಿಸಿ ವೀರವರನನ್ನು ಕರೆದು “ಅದು ಯಾರು ಅಳುತ್ತಿರುವವಳು? ಏಕೆ? ಎಂದು ತಿಳಿದುಕೊಂಡು ಬಾ!” ಎಂದು ಆಜ್ಞೆಮಾಡಿದನು. ಕೂಡಲೆ ಮಳೆ ಗಾಳಿ ಗುಡುಗುಮಿಂಚು ಒಂದನ್ನೂ ಲೆಕ್ಕಿಸದೆ ವೀರವರನು ಕತ್ತಿಹಿಡಿದು ಹೊರಟೇಬಿಟ್ಟನು. ಅದನ್ನು ನೋಡಿ ರಾಜನು ಕರುಣೆಯಿಂದಲೂ ಕುತೂಹಲದಿಂದಲೂ ಕೂಡಿ ತಾನೂ ಕತ್ತಿಹಿಡಿದು ಅವನ ಹಿಂದೆಯೇ ಅವನಿಗೆ ತಿಳಿಯದಂತೆ ಹೊರಟನು. ವೀರವರನು ಆ ಅಳುವಿನ ಧ್ವನಿಯನ್ನೇ ಹಿಡಿದು ಹೋಗುತ್ತ ಊರಹೊರಗೆ ಒಂದು ಕೊಳದ ಹತ್ತಿರಕ್ಕೆ ಹೋದನು. ಅದರ ಮಧ್ಯದಲ್ಲಿ ಒಬ್ಬ ಹೆಂಗಸು ನಿಂತು “ಹಾ ಶೂರ! ಹಾ ಕೃಪಾಳು! ಹಾ ತ್ಯಾಗಿ! ನಿನ್ನನ್ನು ಬಿಟ್ಟು ಹೇಗಿರಲಿ? ಎಲ್ಲಿರಲಿ?” ಎಂದು ಅಳುತ್ತಿದ್ದಳು. ಅವಳನ್ನು ವೀರವರನು ಪ್ರಶ್ನೆಮಾಡಲು ಅವಳು “ನಾನು ಭೂದೇವಿ; ನನಗೆ ಶೂದ್ರಕನು ಧರ್ಮಪತಿ; ಇಂದಿಗೆ ಮೂರನೆಯ ದಿನ ಅವನು ಮೃತನಾಗುತ್ತಾನೆ. ಅಂಥ ಗಂಡನ ಕೈಹಿಡಿದು ಹೇಗೆ ಮತ್ತೊಬ್ಬನ ಕೈಹಿಡಿಯಲಿ? ಅದಕ್ಕೋಸ್ಕರ ಅಳುತ್ತಿದ್ದೇನೆ” ಎಂದು ಉತ್ತರ ಕೊಟ್ಟಳು. ವೀರವರನು “ತಾಯೆ! ಪ್ರಭುವನ್ನು ಬದುಕಿಸಲು ಏನಾದರೂ ಉಪಾಯವುಂಟೆ?” ಎಂದು ಕೇಳಿದನು. ಭೂದೇವಿಯು “ಅದಕ್ಕೆ ಇರುವುದು ಒಂದೇ ಉಪಾಯ. ಈ ರಾಜನ ಕುಲದೇವತೆಯಾದ ಚಂಡಿಕಾದೇವಿಗೆ ನಿನ್ನ ಮಗನಾದ ಸತ್ತ್ವವರನನ್ನು ಬಲಿಕೊಟ್ಟರೆ, ಅವನು ಇನ್ನೂ ನೂರು ವರ್ಷ ಬದುಕುತ್ತಾನೆ; ಅದನ್ನು ಮಾಡುವಹಾಗಿದ್ದರೆ ಈಗಲೇ ಮಾಡಬೇಕು!” ಎಂದಳು. ವೀರವರನು ಆಗಲಿ ಎಂದು ಉತ್ತರ ಕೊಟ್ಟು ಮನೆಗೆ ಹೋಗಿ ಹೆಂಡತಿಯನ್ನೂ ಮಗನನ್ನೂ ಎಬ್ಬಿಸಿ ಅವರಿಗೆ ಈ ವೃತ್ತಾಂತವನ್ನು ತಿಳಿಸಿದನು. ಮಗನು ಸ್ವಲ್ಪವೂ ಅಳುಕದೆ “ಅಪ್ಪಾ! ನನ್ನ ಪ್ರಾಣದಿಂದ ರಾಜನು ಉಳಿಯುವುದಾದರೆ ನಾನು ಕೃತಾರ್ಥನಾದೆ; ಅವನ ಅನ್ನದ ಋಣ ಹರಿದಂತಾಗುತ್ತದೆ. ಆದ್ದರಿಂದ ಏಕೆ ತಡ?” ಎಂದನು. ವೀರವರನು ಮಗನನ್ನೂ ಧರ್ಮವತಿಯು ಮಗಳನ್ನೂ ಎತ್ತಿಕೊಂಡು ಚಂಡಿಕಾ ದೇವಸ್ಥಾನಕ್ಕೆ ಹೊರಟರು. ರಾಜನೂ ಅವರ ಹಿಂದೆಯೇ ಹೋದನು. ವೀರವರನು ಮಗನನ್ನು ದೇವಸ್ಥಾನದಲ್ಲಿ ಇಳಿಸಿದಕೂಡಲೆ ಅವನು ದೇವಿಗೆ ಕೈಮುಗಿದು “ತಾಯಿ! ಇಗೋ ನನ್ನ ತಲೆಯನ್ನು ಅರ್ಪಿಸುತ್ತೇನೆ; ಅದರಿಂದ ಶೂದ್ರಕರಾಜನು ಇನ್ನೂ ನೂರು ವರ್ಷ ನಿರಾತಂಕವಾಗಿ ರಾಜ್ಯವನ್ನು ಆಳುವಂತಾಗಲಿ!” ಎಂದನು. ವೀರವರನು ಅವನ ತಲೆಯನ್ನು ಕತ್ತರಿಸಿ ದೇವಿಗೆ ಅರ್ಪಿಸಿದನು. ಕೂಡಲೇ “ವೀರವರ! ನಿನ್ನಂಥ ಸ್ವಾಮಿಭಕ್ತನು ಇನ್ನು ಉಂಟೇ? ಇದ್ದ ಒಬ್ಬನೇ ಮಗನನ್ನು ಬಲಿಕೊಟ್ಟು ಶೂದ್ರಕನ ಪ್ರಾಣವನ್ನೂ ರಾಜ್ಯವನ್ನೂ ಉಳಿಸಿಕೊಟ್ಟೆಯೆಲ್ಲಾ !” ಎಂದು ಆಕಾಶವಾಣಿಯಾಯಿತು. ಆಗ ವೀರವತಿಯು ಅಣ್ಣನ ದೇಹದ ಮೇಲೆ ಬಿದ್ದು ಅವನ ತಲೆಯನ್ನು ಅಪ್ಪಿಕೊಂಡು ಎದೆಯೊಡೆದು ಪ್ರಾಣಬಿಟ್ಟಳು. ಧರ್ಮವತಿಯು ಗಂಡನನ್ನು ಕುರಿತು “ದೊರೆಗೆ ಯಾವುದು ಶ್ರೇಯಸ್ಸೋ ಅದನ್ನು ನಡೆಸಿಯಾಯಿತು. ಈ ಅರಿಯದ ಹುಡುಗಿಯು ಅಣ್ಣ ಸತ್ತ ದುಃಖದಿಂದ ಪ್ರಾಣಬಿಟ್ಟಿತು. ಇಂಥ ಎರಡು ಮಕ್ಕಳನ್ನೂ ಕಳೆದುಕೊಂಡು ನಾನು ಬದುಕಿರಲೇ? ಎಲ್ಲಕ್ಕೂ ಮೊದಲೇ ನನ್ನ ತಲೆಯನ್ನು ಕೊಡಬೇಕಾಗಿತ್ತು; ದೇವಿಗೆ ಅದು ಬೇಕಾಗಲಿಲ್ಲ. ಹೋಗಲಿ, ಈಗ ಅನುಮತಿಕೊಟ್ಟರೆ ನಾನು ಮಕ್ಕಳ ದೇಹದೊಡನೆ ಅಗ್ನಿಪ್ರವೇಶಮಾಡುತ್ತೇನೆ.” ಎಂದಳು. ವೀರವರನು, “ಹಾಗೆಯೇ ಮಾಡು; ಇತರರು ಪ್ರಾಣಕೊಟ್ಟು ಈ ಕೆಲಸವಾಗುವುದಾಗಿದ್ದಿದ್ದರೆ ನಾನು ಸುಮ್ಮನಿರುತ್ತಿದ್ದೆನೇ?” ಎಂದು ಕಟ್ಟಿಗೆಯನ್ನು ಕೂಡಿಹಾಕಿ ಹೊತ್ತಿಸಿದನು. ಮಕ್ಕಳ ಹೆಣಗಳನ್ನು ಅದರಲ್ಲಿ ಹಾಕಿದ್ದಾಯಿತು. ಹೆಂಡತಿಯು ಗಂಡನಿಗೂ ಚಂಡಿಗೂ ನಮಸ್ಕರಿಸಿ ಅದರೊಳಗೆ ಬಿದ್ದು ಪ್ರಾಣ ಒಪ್ಪಿಸಿದಳು. ವೀರವರನು “ರಾಜಕಾರ್ಯ ನೆರವೇರಿತು; ಅನ್ನದ ಋಣ ತೀರಿತು; ನಾನು ಈಗ ಒಬ್ಬನೇ ಉಳಿದುಕೊಂಡು ಏನು ಮಾಡಬೇಕು? ಆದ್ದರಿಂದ ನನ್ನನ್ನೂ ದೇವಿಗೆ ಅರ್ಪಿಸಿಕೊಂಡು ಅವಳನ್ನು ಸಂತೋಷಪಡಿಸುತ್ತೇನೆ!” ಎಂದು ಯೋಚಿಸಿ ತನ್ನ ಕತ್ತಿಯಿಂದ ತನ್ನ ಕತ್ತನ್ನು ಕತ್ತರಿಸಿಕೊಂಡನು. ಇದೆಲ್ಲವನ್ನೂ ನೋಡುತ್ತಿದ್ದ ಶೂದ್ರಕನಿಗೆ ತುಂಬ ದುಃಖವೂ ಆಶ್ಚರ್ಯವೂ ಆಗಿ “ಅಯ್ಯೋ, ಈತನು ನನಗೋಸ್ಕರ ಏನು ಕೆಲಸಮಾಡಿಬಿಟ್ಟ! ಇಂಥದನ್ನು ಹಿಂದೆ ಕಂಡದ್ದಿಲ್ಲ, ಕೇಳಿದ್ದಿಲ್ಲ; ಈ ಉಪಕಾರಕ್ಕೆ ಸದೃಶವಾದಂತೆ ನಾನು ನಡೆದುಕೊಳ್ಳದಿದ್ದರೆ ನನ್ನದೆಂಥ ಅರಸುತನ? ನಾನು ಒಂದು ಪಶುವಾಗುವುದಿಲ್ಲವೇ?” ಎಂದುಕೊಂಡು ಕತ್ತಿಹಿರಿದು ದೇವಿಯ ಹತ್ತಿರ ನಿಂತು “ತಾಯಿ! ಇಗೋ ನಿನ್ನ ಭಕ್ತನಾದ ನನ್ನ ತಲೆಯನ್ನು ಒಪ್ಪಿಸಿಕೋ! ಅದರಿಂದ ಪ್ರಸನ್ನಳಾಗಿ ನನಗೋಸ್ಕರ ಜೀವಕೊಟ್ಟ ಈ ಬ್ರಾಹ್ಮಣನನ್ನೂ ಅವನ ಸಂಸಾರವನ್ನೂ ಬದುಕಿಸು!” ಎಂದು ಕೊರಳಿಗೆ ಕತ್ತಿಯನ್ನು ಹಾಕಿದನೋ ಇಲ್ಲವೋ, “ಅಯ್ಯೋ! ಸಾಹಸ ಮಾಡಬೇಡ; ನಿನ್ನ ಸತ್ತ್ವದಿಂದ ನನಗೆ ಸಂತೋಷವಾಯಿತು. ವೀರವರನೂ ಅವನ ಹೆಂಡತಿ ಮಕ್ಕಳೂ ಜೀವಪಡೆದು ಎದ್ದುಬರಲಿ!” ಎಂದು ಅಶರೀರವಾಣಿಯಾಯಿತು. ಸತ್ತವರೆಲ್ಲರೂ ಎದ್ದು ಬಂದರು. ಅದನ್ನು ನೋಡಿ ರಾಜನಿಗೆ ಆನಂದದಿಂದ ಕಣ್ಣೀರು ಬಂತು. ವೀರವರನು ಹೆಂಡತಿ ಮಕ್ಕಳನ್ನು ನೋಡಿ “ಇದೇನು! ನೀವೆಲ್ಲಾ ಸುಟ್ಟು ಬೂದಿಯಾಗಿರಲಿಲ್ಲವೇ? ನಾನೂ ತಲೆಯನ್ನು ಕತ್ತರಿಸಿಕೊಂಡೆನಲ್ಲಾ! ಹೇಗೆ ಬದುಕಿದ್ದೇನೆ? ಇದೇನು ಭ್ರಾಂತಿಯೋ, ದೇವಿಯ ಅನುಗ್ರಹವೋ?” ಎಂದು, ದೇವಿಯ ಅನುಗ್ರಹವೇ ಇರಬೇಕೆಂದು ಅವಳಿಗೆ ನಮಸ್ಕರಿಸಿದನು. ಹೆಂಡತಿ ಮಕ್ಕಳನ್ನು ಮನೆಗೆ ಕರೆದುಕೊಂಡು ಹೋಗಿ ಬಿಟ್ಟು ಮತ್ತೆ ಸಿಂಹದ್ವಾರದಲ್ಲಿ ಹೋಗಿ ನಿಂತನು. ಶೂದ್ರಕನೂ ಕಾಣದಂತೆ ಅರಮನೆಗೆ ಹೋಗಿ ಉಪ್ಪರಿಗೆಯಿಂದ “ಸಿಂಹದ ಬಾಗಿಲಲ್ಲಿ ಯಾರಿದ್ದೀರಿ?” ಎಂದು ಕೂಗಿದನು. ವೀರವರನು “ನಾನಿದ್ದೇನೆ ಪ್ರಭು! ತಮ್ಮ ಅಪ್ಪಣೆಯಂತೆ ಆ ಹೆಂಗಸನ್ನು ಹುಡುಕಿಕೊಂಡು ಹೋದೆ; ಅವಳು ಯಾರೋ ರಾಕ್ಷಸಿಯಂತೆ ಕಣ್ಣಿಗೆ ಬಿದ್ದು ಮಾಯವಾಗಿ ಹೋದಳು” ಎಂದನು. ರಾಜನಿಗೆ ತುಂಬ ಆಶ್ಚರ್ಯವಾಯಿತು. ಏಕೆಂದರೆ ನಡೆದದ್ದನ್ನೆಲ್ಲಾ ಅವನು ಕಣ್ಣಾರ ನೋಡಿದ್ದನು. ಆದ್ದರಿಂದ “ಆಹಾ! ಈತನದು ಏನು ಗಾಂಭೀರ್ಯ, ಏನು ಧೈರ್ಯ, ಏನು ಔದಾರ್ಯ! ಉದಾತ್ತ ಸ್ವಭಾವದವರು ಅನನ್ಯಸಾಧಾರಣವಾದ ಕಾರ್ಯಮಾಡಿಯೂ ಅದನ್ನು ಬಾಯಿಂದ ಹೇಳಿಕೊಳ್ಳುವುದಿಲ್ಲ” ಎಂದು ಯಾವ ಮಾತನ್ನೂ ಆಡದೆ ಅರಮನೆಯೊಳಕ್ಕೆ ಹೋಗಿ ಆ ರಾತ್ರಿಯನ್ನು ಕಳೆದನು. ಮರುದಿನ ಬೆಳಗ್ಗೆ ವೀರವರನು ಎಂದಿನಂತೆ ದರ್ಶನ ತೆಗೆದುಕೊಳ್ಳಲು ಬಂದಾಗ, ರಾಜನು ಆ ರಾತ್ರಿಯ ವೃತ್ತಾಂತವನ್ನೆಲ್ಲಾ ಮಂತ್ರಿಗಳಿಗೆ ವರ್ಣಿಸಿ ಹೇಳಿದನು. ಅವರೆಲ್ಲರೂ ಆಶ್ಚರ್ಯದಿಂದ ಬೆರಗಾಗಿ ಹೋದರು. ಆಮೇಲೆ ವೀರವರನಿಗೆ ಕರ್ಣಾಟದಿಂದ ಕೂಡಿದ ಲಾಟದೇಶದಲ್ಲಿ ರಾಜ್ಯಾಧಿಕಾರವನ್ನು ಕೊಟ್ಟನು. ಇಬ್ಬರೂ ಸುಖವಾಗಿದ್ದರು.

ಹೀಗೆಂದು ಕಥೆ ಹೇಳಿ ಬೇತಾಳನು “ಮಹಾರಾಜ! ಇವರಲ್ಲಿ ಯಾರು ಹೆಚ್ಚಿನ ವೀರರು ಹೇಳು! ಹೇಳದಿದ್ದರೆ ನಿನ್ನ ತಲೆ ಒಡೆದುಹೋಗುತ್ತದೆ.!” ಎಂದನು. ರಾಜನು “ಇವರಲ್ಲೆಲ್ಲಾ ಶೂದ್ರಕನೇ ಹೆಚ್ಚಿನ ವೀರ!” ಎಂದನು. ಬೇತಾಳನು, “ಏಕೆ ವೀರವರನಲ್ಲವೆ? ಅವನಿಗಿಂತ ಹೆಚ್ಚಿನ ವೀರ ಪ್ರಪಂಚದಲ್ಲಿ ಹುಟ್ಟಲೇ ಆರ. ಅವನ ಹೆಂಡತಿ ಏನು ಕಡಿಮೆ? ಹೆಂಗಸಾಗಿ ಕಣ್ಣೆದುರಿಗೇ ತನ್ನ ಮಗನನ್ನು ಕೈಯಾರ ಕೊಲ್ಲಿಸಲು ಯಾವಳು ಒಪ್ಪಿಯಾಳು? ಸತ್ತ್ವವರನು ತಾನೇ ಏನು? ಅಂಥ ಚಿಕ್ಕ ಹುಡುಗನಿಗೆ ಅಷ್ಟು ಸತ್ತ್ವ ಎಲ್ಲಿ ಬರಬೇಕು? ಇವರೆಲ್ಲರನ್ನೂ ಬಿಟ್ಟು ಶೂದ್ರಕನನ್ನೇನು ಹೊಗಳುತ್ತೀಯೆ?” ಎಂದು ಕೇಳಿದನು. ರಾಜನು “ಹಾಗಲ್ಲ! ವೀರವರನು ತಾನು ತನ್ನ ಹೆಂಡತಿಮಕ್ಕಳು ಎಲ್ಲರಿಂದಲೂ ತನ್ನ ಒಡೆಯನನ್ನು ರಕ್ಷಿಸುತ್ತೇನೆಂದು ವ್ರತ ಕೈಕೊಂಡಿದ್ದನು. ಅವನ ಹೆಂಡತಿ ಸತ್ಕುಲ ಪ್ರಸೂತೆ, ಸಾಧ್ವಿ; ಅಂಥವಳು ಗಂಡನ ಮಾರ್ಗ ಹಿಡಿಯುವುದಕ್ಕಿಂತ ಹೆಚ್ಚಿನ ಧರ್ಮವೇನಿದ್ದೀತು? ಅವರ ಮಕ್ಕಳು ಅವರಂತೆ ತಾನೇ ಆದಾರು! ನೂಲಿನಂತೆ ಸೇಲೆ, ಪ್ರಾಣಕೊಟ್ಟು ರಾಜನನ್ನು ರಕ್ಷಿಸಿದ ಭೃತ್ಯನಿಗಾಗಿ ತನ್ನ ದೇಹವನ್ನು ಅರ್ಪಿಸಿದ ಶೂದ್ರಕರಾಜನದೇ ಅತಿಶಯ!” ಎಂದು ಉತ್ತರಕೊಟ್ಟನು.

ಹೀಗೆ ಮಾತನಾಡಿಬಿಟ್ಟಿದ್ದರಿಂದ ಬೇತಾಳನು ರಾಜನ ಹೆಗಲಿನಿಂದ ಮಾಯವಾಗಿ ಮೊದಲಿದ್ದ ಸ್ಥಳಕ್ಕೇ ಹೋಗಿಬಿಟ್ಟನು.

೫

೧೨. ತ್ರಿವಿಕ್ರಮಸೇನನು ಐದನೆಯ ಸಾರಿ ಹೆಣವನ್ನು ಹೆಗಲ ಮೇಲೆ ಹಾಕಿಕೊಂಡು ಹೊರಟನು. ಬೇತಾಳನು ಮತ್ತೊಂದು ಕಥೆಯನ್ನು ಆರಂಭಿಸಿದನು:-

ಉಜ್ಜಯಿನಿಯಲ್ಲಿ ಪುಣ್ಯಸೇನನೆಂಬ ರಾಜನಿದ್ದನು. ಅವನ ಮಂತ್ರಿಯಾದ ಹರಿಸ್ವಾಮಿಗೆ ದೇವಸ್ವಾಮಿಯೆಂಬ ಮಗನೂ ಸೋಮಪ್ರಭೆಯೆಂಬ ಮಗಳೂ ಇದ್ದರು. ಈ ಸೋಮಪ್ರಭೆಯೆಂಬ ಹುಡುಗಿಯು ತನ್ನನ್ನು ಶೂರನಿಗಾಗಲಿ, ಜ್ಞಾನಿಗಾಗಲಿ ವಿಜ್ಞಾನಿಗಾಗಲಿ ಮದುವೆಮಾಡಿಕೊಡಬೇಕೆಂದು ತನ್ನ ತಾಯಿ ತಂದೆಗಳಿಗೂ ಅಣ್ಣನಿಗೂ ಹೇಳಿದ್ದಳು. ಒಂದು ದಿನ ಅವನು ಒಬ್ಬ ದಕ್ಷಿಣದೇಶದ ರಾಜನ ಹತ್ತಿರಕ್ಕೆ ಹೋಗಿರಲು ಅಲ್ಲಿಗೆ ಒಬ್ಬ ಬ್ರಾಹ್ಮಣನು ಬಂದು ಸೋಮಪ್ರಭೆಯನ್ನು ಮದುವೆಯಾಗುವುದಾಗಿ ಹೇಳಿದನು. ಹರಿಸ್ವಾಮಿಯು “ನೀನೇನು ಜ್ಞಾನಿಯೇ, ವಿಜ್ಞಾನಿಯೇ, ಶೂರನೇ? ಈ ಮೂವರಲ್ಲಿ ಯಾರಿಗಾದರೂ ಮಾತ್ರ ಕೊಡಬಹುದು” ಎಂದನು. ಬ್ರಾಹ್ಮಣನು ತಾನು ವಿಜ್ಞಾನಿಯೆಂದನು, ಮತ್ತು ತನ್ನ ವಿಜ್ಞಾನವನ್ನು ತೋರಿಸಲು ಒಂದು ಆಕಾಶಗಾಮಿಯಾದ ರಥವನ್ನು ರಚಿಸಿ, ಅದರಲ್ಲಿ ಹರಿಸ್ವಾಮಿಯನ್ನು ಕೂರಿಸಿಕೊಂಡು ಒಂದು ಕ್ಷಣದಲ್ಲಿ ಸ್ವರ್ಗಾದಿಲೋಕಗಳನ್ನೆಲ್ಲಾ ತೋರಿಸಿಕೊಂಡು ಬಂದನು. ಹರಿಸ್ವಾಮಿಗೆ ಸಂತೋಷವಾಗಿ ಅವನಿಗೆ ತನ್ನ ಮಗಳನ್ನು ಅಂದಿನಿಂದ ಏಳನೆಯ ದಿನ ಮದುವೆಮಾಡಿಕೊಡುವುದಾಗಿ ವಾಗ್ದಾನಮಾಡಿದನು. ಅದೇ ಕಾಲದಲ್ಲಿ ಮತ್ತೊಬ್ಬ ಬ್ರಾಹ್ಮಣನು ಉಜ್ಜಯಿನಿಗೆ ಬಂದು ದೇವಸ್ವಾಮಿಯನ್ನು ಕಂಡು ಅವನ ತಂಗಿಯನ್ನು ಕೇಳಿದನು. ಅವನು “ನೀನೇನು ಜ್ಞಾನಿಯೇ, ವಿಜ್ಞಾನಿಯೇ, ಶೂರನೇ? ನನ್ನ ತಂಗಿ ಈ ಮೂವರಲ್ಲಿ ಮಾತ್ರ ಯಾರನ್ನಾದರೂ ಮದುವೆಮಾಡಿಕೊಳ್ಳುವಳು” ಎಂದು ಕೇಳಿದನು. ಬಂದವನು ತಾನು ಶೂರನೆಂದು ಹೇಳಿ ತನ್ನ ಶಸ್ತ್ರಾಸ್ತ್ರ ಪ್ರಾವೀಣ್ಯವನ್ನು ತೋರಿಸಿದನು. ದೇವಸ್ವಾಮಿಯು ಅವನನ್ನು ಮೆಚ್ಚಿ ಅಂದಿನಿಂದ ಏಳನೆಯ ದಿನ ಅವಳನ್ನು ಅವನಿಗೆ ಮದುವೆಮಾಡಿಕೊಡುವುದಾಗಿ ಹೇಳಿದನು. ಅದೇ ಕಾಲದಲ್ಲಿಯೇ ಮತ್ತೊಬ್ಬ ಬ್ರಾಹ್ಮಣನು ಹರಿಸ್ವಾಮಿಯ ಹೆಂಡತಿಯನ್ನು ಕಂಡು ಆ ಹುಡುಗಿಯನ್ನು ಕೇಳಿದನು. ಅವನು ಭೂತ ಭವಿಷ್ಯತ್ತುಗಳನ್ನೆಲ್ಲಾ ಬಲ್ಲ ಜ್ಞಾನಿ. ಆದ್ದರಿಂದ ಅವಳು ಅವನನ್ನು ಒಪ್ಪಿ ಅಂದಿನಿಂದ ಏಳನೆಯ ದಿನ ಅವನಿಗೆ ತನ್ನ ಮಗಳನ್ನು ಮದುವೆಮಾಡಿಕೊಡುವುದಾಗಿ ಹೇಳಿದಳು. ಮಾರನೆಯ ದಿನ ಹರಿಸ್ವಾಮಿಯು ಬಂದು ತಾನು ವಿಜ್ಞಾನಿಗೆ ಮಾತುಕೊಟ್ಟ ಸಂದರ್ಭವನ್ನು ಹೇಳಿದನು. ಆಗ ಹೆಂಡತಿಯೂ ಮಗನೂ ಜ್ಞಾನಿಗೂ ಶೂರನಿಗೂ ಮಾತು ಕೊಟ್ಟಿದ್ದನ್ನು ಹೇಳಿದರು. ಆದ್ದರಿಂದ ಏನು ಮಾಡೋಣವೆಂದು ಹರಿಸ್ವಾಮಿಗೆ ಚಿಂತೆಗಿಟ್ಟುಕೊಂಡಿತು. ಮದುವೆಯ ದಿನ ಮೂರು ಜನ ವರರೂ ಅವನ ಮನೆಗೆ ಬಂದು ಕೂತರು. ಅಷ್ಟುಹೊತ್ತಿಗೆ ಸರಿಯಾಗಿ ಮದುವೆಯ ಹೆಣ್ಣು ಎಲ್ಲೋ ಮಾಯವಾಗಿಬಿಟ್ಟಿದ್ದಳು. ಎಷ್ಟು ಹುಡುಕಿದರೂ ಸಿಕ್ಕಲಿಲ್ಲ. ಆದ್ದರಿಂದ ಹರಿಸ್ವಾಮಿಯು ಜ್ಞಾನಿಯನ್ನು ಕುರಿತು “ಅಯ್ಯಾ! ನನ್ನ ಮಗಳೆಲ್ಲಿ ಹೋಗಿದ್ದಾಳೆ ಹೇಳಬಲ್ಲೆಯಾ?” ಎಂದು ಕೇಳಿದನು. ಅವನು “ಅವಳನ್ನು ಧೂಮಶಿಖನೆಂಬ ಒಬ್ಬ ರಾಕ್ಷಸನು ಕದ್ದು ವಿಂಧ್ಯಾಟವಿಯಲ್ಲಿರುವ ತನ್ನ ವಾಸಸ್ಥಾನಕ್ಕೆ ಕರೆದುಕೊಂಡು ಹೋಗಿದ್ದಾನೆ!” ಎಂದು ಹೇಳಿದನು. ಅದನ್ನು ಕೇಳಿ ಹರಿಸ್ವಾಮಿಗೆ ಹೆದರಿಕೆಯಾಗಿ “ಅಯ್ಯೋ, ಅವಳು ಸಿಕ್ಕುವುದು ಹೇಗೆ? ಮದುವೆಯಾಗುವುದು ಹೇಗೆ?” ಎಂದು ವ್ಯಥೆಪಟ್ಟನು. ಆಗ ವಿಜ್ಞಾನಿಯು ಧೈರ್ಯ ಹೇಳಿ ತನ್ನ ರಥದಲ್ಲಿ ಹರಿಸ್ವಾಮಿಯನ್ನೂ ಜ್ಞಾನಿಯನ್ನೂ ಶೂರನನ್ನೂ ಕೂರಿಸಿಕೊಂಡು ಒಂದು ಕ್ಷಣದಲ್ಲಿ ವಿಂಧ್ಯಾಟವಿಗೆ ಬಂದನು. ಶೂರನು ಆ ರಾಕ್ಷಸರೊಡನೆ ಹೋರಾಡಿ ಅವನನ್ನು ಕೊಂದು ಸೋಮಪ್ರಭೆಯನ್ನು ಬಿಡಿಸಿದನು. ಅನಂತರ ವಿಜ್ಞಾನಿಯು ಅವರೆಲ್ಲರನ್ನೂ ಹರಿಸ್ವಾಮಿಯ ಮನೆಗೆ ಕರೆತಂದುಬಿಟ್ಟನು. ಅಷ್ಟುಹೊತ್ತಿಗೆ ಸರಿಯಾಗಿ ಗೊತ್ತುಮಾಡಿದ್ದ ಲಗ್ನ ಬಂತು. ಆದರೆ ಅವರು ಮೂವರಿಗೂ ಜಗಳ ಹುಟ್ಟಿತು. ಜ್ಞಾನಿಯು “ನಾನಿಲ್ಲದಿದ್ದರೆ ಇವಳು ಎಲ್ಲಿಗೆ ಹೋಗಿದ್ದಳೆಂದೇ ಯಾರಿಗೂ ಗೊತ್ತಾಗುತ್ತಿರಲಿಲ್ಲ; ಅದನ್ನು ತಿಳಿದು ಹೇಳಿದವನು ನಾನು; ಆದ್ದರಿಂದ ಅವಳು ನನಗೆ ಬರಬೇಕು!” ಎಂದನು. ವಿಜ್ಞಾನಿಯು “ನಾನಿಲ್ಲದಿದ್ದರೆ, ಒಂದು ಕ್ಷಣದಲ್ಲಿ ಹೋಗಿ ಬರುವುದಕ್ಕಾಗುತ್ತಿತ್ತೇ? ರಥದಲ್ಲಿ ಕುಳಿತು ಯುದ್ಧಮಾಡುತ್ತಿದ್ದ ರಾಕ್ಷಸನೊಡನೆ ಯುದ್ಧಮಾಡುವುದಕ್ಕಾಗುತ್ತಿತ್ತೇ? ಆದ್ದರಿಂದ ಅವಳು ನನಗೆ ಬರಬೇಕು” ಎಂದನು. ಶೂರನು “ನಾನು ರಾಕ್ಷಸನನ್ನು ಯುದ್ಧದಲ್ಲಿ ಕೊಲ್ಲದಿದ್ದರೆ ನೀವಿಬ್ಬರೂ ಇದ್ದರೂ ಅವಳನ್ನು ತರುವುದಕ್ಕಾಗುತ್ತಿರಲಿಲ್ಲ; ಆದ್ದರಿಂದ ಅವಳು ನನಗೇ ಬರಬೇಕು!” ಎಂದನು. ಅವರು ಹೀಗೆ ಜಗಳವಾಡುತ್ತಿರಲು ಹರಿಸ್ವಾಮಿಗೆ ಏನು ಮಾಡಬೇಕೆಂದು ತೋರದೆಹೋಯಿತು.

ಹೀಗೆಂದು ಕಥೆ ಹೇಳಿ ಬೇತಾಳನು “ಮಹಾರಾಜ! ಆ ಹುಡುಗಿಯನ್ನು ಯಾರಿಗೆ ಕೊಡಬೇಕು ಹೇಳು; ತಿಳಿದಿದ್ದೂ ಹೇಳದಿದ್ದರೆ ನಿನ್ನ ತಲೆ ಒಡೆದುಹೋಗುತ್ತದೆ!” ಎಂದು ಕೇಳಿದನು. ರಾಜನು “ಶೂರನಿಗೆ ಕೊಡಬೇಕು. ಅವನು ಜೀವದ ಹಂಗನ್ನು ತೊರೆದು ರಾಕ್ಷಸನೊಡನೆ ಶೌರ್ಯದಿಂದ ಹೋರಾಡಿ ಹುಡುಗಿಯನ್ನು ಸಂಪಾದಿಸಿಕೊಂಡು ಬಂದನು. ಜ್ಞಾನಿಯೂ ವಿಜ್ಞಾನಿಯೂ ಕೆಲಸದಲ್ಲಿ ಸಹಾಯಕರಾದವರು. ಅಷ್ಟೇಯೆ. ಲೆಕ್ಕಿಗನೂ ಬಡಗಿಯೂ ಯಾವಾಗಲೂ ಉಪಕರಣಗಳು ಮಾತ್ರ; ಅಲ್ಲವೇ?” ಎಂದನು.

ಹೀಗೆ ಮಾತನಾಡಿಬಿಟ್ಟಿದ್ದರಿಂದ ಬೇತಾಳನು ರಾಜನ ಹೆಗಲಿನಿಂದ ಮಾಯವಾಗಿ ಮೊದಲಿದ್ದ ಸ್ಥಳಕ್ಕೆ ಹೋಗಿಬಿಟ್ಟನು.

೬

೧೩. ತ್ರಿವಿಕ್ರಮಸೇನನು ಆರನೆಯ ಸಾರಿ ಹೆಣವನ್ನು ಹೆಗಲಮೇಲೆ ಹಾಕಿಕೊಂಡು ಹೊರಟನು. ಬೇತಾಳನು ಮತ್ತೊಂದು ಕಥೆಯನ್ನು ಆರಂಭಿಸಿದನು:-

ಶೋಭಾವತೀನಗರದಲ್ಲಿ ಯಶಃಕೇತುವೆಂಬ ರಾಜನು ಆಳುತ್ತಿದ್ದನು. ಆ ಊರಿನಲ್ಲಿ ಗೌರೀದೇವಿಯ ಒಂದು ಗುಡಿ ಇತ್ತು. ಅದರ ಬಲಗಡೆಯಲ್ಲಿ ಗೌರೀತೀರ್ಥವೆಂಬ ಒಂದು ಕೊಳವಿತ್ತು. ಅದರಲ್ಲಿ ಸ್ನಾನ ಮಾಡಲು ಆಷಾಢ ಶುದ್ಧ ಚತುರ್ದಶಿಯ ದಿನ ನಾನಾದಿಕ್ಕಿನಿಂದ ಜನರು ಬಂದು ಸೇರುತ್ತಿದ್ದರು. ಹೀಗೆ ಒಂದು ಸಾರಿ ಅಲ್ಲಿಗೆ ಧವಳನೆಂಬ ಅಗಸರ ಹುಡುಗನು ಬಂದಿದ್ದು ಮದನಸುಂದರಿಯೆಂಬ ಹುಡುಗಿಯನ್ನು ಕಂಡನು. ಅವಳು ತನ್ನ ಜಾತಿಯವಳೇ ಆಗಿದ್ದು ಅವಳ ತಂದೆಯು ತನ್ನ ತಾಯಿಗೆ ತಿಳಿದವನಾಗಿದ್ದದ್ದರಿಂದ ಅವಳನ್ನು ಮದುವೆಯಾಗುವುದು ಅವನಿಗೆ ಕಷ್ಟವಾಗಲಿಲ್ಲ. ಒಂದುಸಾರಿ ಮಗನನ್ನು ಕೊಟ್ಟು ಕಳುಹಿಸಿ ಗಂಡನ ಮನೆಯಲ್ಲಿದ್ದ ಅವಳನ್ನೂ ಅವಳ ಗಂಡನನ್ನೂ ತಾಯಿತಂದೆಗಳು ಊರಿಗೆ ಕರೆಸಿಕೊಂಡರು. ಗೌರೀಗುಡಿ ಸಿಕ್ಕಿದಾಗ ಧವಳನು ದೇವತಾದರ್ಶನ ಮಾಡಿಕೊಂಡು ಹೋಗೋಣವೆಂದನು. ಅವನ ಭಾವಮೈದುನನು “ಬರಿಯ ಕೈಯಲ್ಲಿ ಇಷ್ಟು ಜನವೂ ಅಲ್ಲಿಗೆ ಏಕೆ ಹೋಗಬೇಕು? ನಾನೊಬ್ಬ ಹೋಗಿ ದರ್ಶನ ಮಾಡಿಕೊಂಡು ಬರುತ್ತೇನೆ. ನೀವಿಬ್ಬರೂ ಇಲ್ಲಿಯೇ ಇರಿ” ಎಂದು ಹೇಳಿ ದೇವಾಲಯಕ್ಕೆ ಹೋದನು. ಒಳಕ್ಕೆ ಹೋಗಿ ನೋಡಲು ಹದಿನೆಂಟು ಕೈಗಳುಳ್ಳ ಚಾಮುಂಡಿಕಾಮೂರ್ತಿ! ಪಾದತಲದಲ್ಲಿ ಮಹಿಷಾಸುರನು ಹತನಾಗಿ ಬಿದ್ದಿದ್ದಾನೆ! ಅದನ್ನು ಕಂಡು ವಿಧಿಪ್ರೇರಣೆಯಿಂದ ಅವನಿಗೆ ಒಂದು ಯೋಚನೆ ಹುಟ್ಟಿತು. “ನಾನಾ ಜನರು ಇಲ್ಲಿಗೆ ಬಂದು ದೇವಿಗೆ ಬಗೆಬಗೆಯ ಜೀವಗಳನ್ನು ಬಲಿಕೊಟ್ಟು ಅರ್ಚನೆ ನಡೆಸುತ್ತಾರೆ; ನಾನೂ ಹೀಗೆ ನನ್ನನ್ನೇ ಬಲಿಯಾಗಿ ಸಮರ್ಪಣೆಮಾಡಿಕೊಂಡು ಏಕೆ ಸಿದ್ಧಿ ಪಡೆಯಬಾರದು?” ಹೀಗೆಂದುಕೊಂಡು ಗರ್ಭಗುಡಿಯಲ್ಲಿದ್ದ ಕತ್ತಿಯನ್ನು ತಂದು ತನ್ನ ತಲೆಯನ್ನು ಕತ್ತರಿಸಿಕೊಂಡುಬಿಟ್ಟನು. ಎಷ್ಟುಹೊತ್ತಾದರೂ ಅವನು ಹಿಂತಿರುಗಿಬಾರದಿರಲು ಧವಳನು ಅಲ್ಲಿಗೆ ಬಂದು ನೋಡುತ್ತಾನೆ! ತನ್ನ ಭಾವಮೈದುನನು ತಲೆ ಕಡಿದುಕೊಂಡು ಬಿದ್ದಿದ್ದಾನೆ; ಅದನ್ನು ಕಂಡು ತಾನೂ ಆವೇಶಗೊಂಡು ತನ್ನ ತಲೆಯನ್ನೂ ಅರ್ಪಿಸಿದನು. ಹೀಗೆ ಹೋದವರು ಇಬ್ಬರೂ ಬಾರದಿರಲು, ಮದನಸುಂದರಿಯು ದೇವಸ್ಥಾನಕ್ಕೆ ತಾನೂ ಬಂದಳು. “ಅಯ್ಯೋ! ಇದೇನು ಅನಾಹುತ!” ಎಂದು ಅತ್ತು ಕರೆದು ಅವಳು ಕೊನೆಗೆ ತಾನೂ ಜೀವ ಬಿಡುವುದಾಗಿ ನಿರ್ಧರಿಸಿ, ದೇವಿಗೆ ನಮಸ್ಕರಿಸಿ ‘ಮುಂದಿನ ಜನ್ಮದಲ್ಲಿಯೂ ನನಗೆ ಇವರೇ ಅಣ್ಣನೂ ಗಂಡನೂ ಆಗಲಿ!’ ಎಂದು ಪ್ರಾರ್ಥಿಸಿ ಅಶೋಕವೃಕ್ಷಕ್ಕೆ ನೇಣುಹಾಕಿಕೊಳ್ಳುತ್ತಿರಲು, “ಮಗಳೆ! ಸಾಹಸ ಮಾಡಬೇಡ; ನಿನ್ನ ಸತ್ತ್ವಾತಿಶಯನೋಡಿ ನನಗೆ ಸಂತೋಷವಾಯಿತು; ನೇಣನ್ನು ಬಿಸಾಡು; ಕತ್ತರಿಸಿಬಿದ್ದ ತಲೆಗಳನ್ನೂ ಮುಂಡಗಳನ್ನೂ ಜೋಡಿಸು; ನಿನ್ನ ಅಣ್ಣನೂ ಗಂಡನೂ ಬದುಕುತ್ತಾರೆ!” ಎಂದು ಅಶರೀರವಾಣಿಯಾಯಿತು. ಅದರಂತೆ ಅವಳು ಬಂದು ಸಂತೋಷದ ಗಡಿಬಿಡಿಯಲ್ಲಿ ಗಂಡನ ತಲೆಯನ್ನು ಅಣ್ಣನ ಮುಂಡಕ್ಕೂ, ಅಣ್ಣನ ತಲೆಯನ್ನು ಗಂಡನ ಮುಂಡಕ್ಕೂ ಜೋಡಿಸಿದಳು. ಅವರಿಗೆ ಜೀವ ಬಂತು. ಎಲ್ಲರೂ ದೇವಿಗೆ ನಮಸ್ಕರಿಸಿ ಹೊರಟರು. ದಾರಿಯಲ್ಲಿ ಹೋಗುತ್ತಿದ್ದಾಗ ತಾನು ಮಾಡಿದ ತಪ್ಪು ಗೊತ್ತಾಯಿತು. ಅವಳಿಗೆ ಏನುಮಾಡಬೇಕೆಂದು ತಿಳಿಯದೆ ಹೋಯಿತು.

ಹೀಗೆಂದು ಕಥೆ ಹೇಳಿ ಬೇತಾಳನು “ಮಹಾರಾಜ! ಅವರಿಬ್ಬರಲ್ಲಿ ಅವಳ ಗಂಡ ಯಾರು? ತಿಳಿದಿದ್ದೂ ಹೇಳದಿದ್ದರೆ ನಿನ್ನ ತಲೆ ಒಡೆದುಹೋಗುತ್ತದೆ” ಎಂದನು. ರಾಜನು “ಗಂಡನ ತಲೆಯು ಯಾವ ದೇಹಕ್ಕೆ ಅಂಟಿಕೊಂಡಿತ್ತೋ ಅವನೇ ಗಂಡ! ಅಂಗಗಳಲ್ಲೆಲ್ಲಾ ತಲೆಯೇ ಪ್ರಧಾನ; ಗುರುತಿಸುವುದು ಅದರಿಂದಲೇಯೆ!” ಎಂದನು.

ಹೀಗೆ ಮಾತನಾಡಿಬಿಟ್ಟಿದ್ದರಿಂದ ಬೇತಾಳನು ರಾಜನ ಹೆಗಲಿನಿಂದ ಮಾಯವಾಗಿ ಮೊದಲಿದ್ದ ಸ್ಥಳಕ್ಕೇ ಹೋಗಿಬಿಟ್ಟನು.

೭

೧೪. ತ್ರಿವಿಕ್ರಮಸೇನನು ಏಳನೆಯ ಬಾರಿ ಹೆಣವನ್ನು ಹೆಗಲಮೇಲೆ ಹಾಕಿಕೊಂಡು ಹೊರಟನು. ಬೇತಾಳನು ಮತ್ತೊಂದು ಕಥೆಯನ್ನು ಆರಂಭಿಸಿದನು; -

ಪೂರ್ವ ಸಮುದ್ರತೀರದಲ್ಲಿ ತಾಮ್ರಲಿಪ್ತಿಯೆಂಬ ಪಟ್ಟಣವಿದೆ. ಅಲ್ಲಿ ಹಿಂದೆ ಚಂಡಸೇನನೆಂಬ ರಾಜನಿದ್ದನು. ಒಂದು ಸಾರಿ ಅವನ ಹತ್ತಿರಕ್ಕೆ ದಕ್ಷಿಣದೇಶದಿಂದ ಸತ್ತ್ವಶೀಲನೆಂಬ ಒಬ್ಬ ರಾಜಪುತ್ರನು ಬಂದು ತುಂಬ ದರಿದ್ರಸ್ಥಿತಿಯಲ್ಲಿದ್ದದ್ದರಿಂದ ಅವನ ಹತ್ತಿರ ಆಶ್ರಿತನಾಗಿ* ಸೇವೆಮಾಡಿಕೊಂಡಿದ್ದನು. ಆದರೆ ಎಷ್ಟುದಿನವಾದರೂ ರಾಜನ ಕಣ್ಣಿಗೆ ಬೀಳಲಿಲ್ಲ. ಆಗ ಅವನು “ಅಯ್ಯೋ! ನಾನು ರಾಜವಂಶದಲ್ಲಿ ಹುಟ್ಟಿದರೂ ಈ ಬಡತನವೇಕೆ ಬಂತು? ಬಡತನವಿದ್ದರೂ ದೇವರು ನನಗೆ ಈ ಹಿರಿಯಾಸೆಯನ್ನು ಏಕೆ ಕೊಟ್ಟಿದ್ದಾನೆ? ಅನ್ನವಿಲ್ಲದೆ ಬಟ್ಟೆಯಿಲ್ಲದೆ ಹೀಗೆ ತೊಳಲುತ್ತಿದ್ದರೂ ರಾಜನ ದೃಷ್ಟಿ ನನ್ನ ಮೇಲೆ ಏಕೆ ಬೀಳುವುದಿಲ್ಲ?” ಎಂದು ಕೊರಗುತ್ತಿದ್ದನು. ಹೀಗಿರಲು ದೊರೆಯು ಒಂದು ದಿನ ಬೇಟೆಗೆ ಹೊರಟನು. ಕಪ್ಪಡಿಗನೂ ಕೈಯಲ್ಲಿ ಕಟ್ಟಿಗೆಯನ್ನು ಹಿಡಿದು ಅವನ ಮುಂದೆ ಹೊರಟನು. ಕಾಡಿನಲ್ಲಿ ಅವನು ಒಂದು ಹಂದಿಯನ್ನು ಅಟ್ಟಿಸಿಕೊಂಡು ಹೋಗಲು ಪರಿವಾರವೆಲ್ಲವೂ ಹಿಂದೆ ಬಿತ್ತು. ಕಪ್ಪಡಿಗನೊಬ್ಬನು ಮಾತ್ರ ಹಸಿವು ನೀರಡಿಕೆಗಳನ್ನು ತೊರೆದು ಅವನ ಜೊತೆಯಲ್ಲಿಯೇ ಓಡಿಬಂದನು. ಹಂದಿ ಪೊದರಿನಲ್ಲಿ ಮಾಯವಾಗಲು ದೊರೆಯು ಆಯಾಸಪಟ್ಟು ದಾರಿತೋರದೆ ನಿಲ್ಲಬೇಕಾಯಿತು. ಎದುರಿಗೆ ಕಪ್ಪಡಿಗನನ್ನು ಕಂಡು ‘ಅಯ್ಯಾ! ನಿನಗೆ ದಾರಿ ಗೊತ್ತಾಗುತ್ತದೆಯೆ?’ ಎಂದು ಕೇಳಿದನು. ಅದಕ್ಕೆ ಅವನು ಕೈಮುಗಿದುಕೊಂಡು ‘ಗೊತ್ತಿದೆ ಮಹಾರಾಜ! ಆದರೆ ಬಿಸಿಲು ಉರಿಯುತ್ತಿದೆ; ಸ್ವಲ್ಪ ವಿಶ್ರಮಿಸಿಕೊಳ್ಳಿ!’ ಎಂದನು. ರಾಜನು, ‘ಹಾಗಾದರೆ ಇಲ್ಲೆಲ್ಲಾದರೂ ನೀರು ಇದೆಯಾ ನೋಡುತ್ತೀಯಾ ?’ ಎಂದು ಕೇಳಿದನು. ಸತ್ತ್ವಶೀಲನು ಒಂದು ಮರ ಹತ್ತಿ ನೋಡಲು ಒಂದು ನದಿ ಕಂಡಿತು. ಮಹಾರಾಜನನ್ನು ಅಲ್ಲಿಗೆ ಕರೆದುಕೊಂಡು ಹೋಗಲು, ಅವನು ಸ್ನಾನಮಾಡಿ ನೀರುಕುಡಿದು ಬಳಲಿಕೆಯನ್ನು ಕಳೆದುಕೊಂಡನು. ಆಗ ಸತ್ತ್ವಶೀಲನು ಒಳ್ಳೆಯ ನೆಲ್ಲಿಕಾಯಿಗಳನ್ನು ತಂದು ರಾಜನಿಗೆ ಕಾಣಿಕೆಯಾಗಿ ಕೊಟ್ಟನು. ರಾಜನು ಇದೇನೆಂದು ಕೇಳಲು ಸತ್ತ್ವಶೀಲನು “ಮಹಾರಾಜ! ನಾನು ಹತ್ತುವರ್ಷಗಳಿಂದ ಹೀಗೆಯೇ ಸೇವಿಸುತ್ತಿದ್ದೇನೆ.” ಎಂದನು. ರಾಜನಿಗೆ ಏಕಕಾಲದಲ್ಲಿ ದಯೆಯೂ ನಾಚಿಕೆಯೂ ಉಂಟಾದುವು. “ಭೃತ್ಯರ ಕಷ್ಟಸುಖಗಳನ್ನು ನೋಡದ ರಾಜನಿಗೆ ಧಿಕ್ಕಾರವಿರಲಿ! ಅದನ್ನು ತಿಳಿಸದ ಪರಿವಾರಕ್ಕೂ ಧಿಕ್ಕಾರವಿರಲಿ!” ಎಂದುಕೊಂಡು ಅವನು ಎರಡು ನೆಲ್ಲಿಯಕಾಯಿಗಳನ್ನು ತೆಗೆದುಕೊಂಡು ತಿಂದು ನೀರು ಕುಡಿದು ವಿಶ್ರಾಂತಿ ಪಡೆದಮೇಲೆ ಊರಕಡೆಗೆ ಹಿಂತಿರುಗಿದನು. ಸತ್ತ್ವಶೀಲನನ್ನು ತನ್ನ ಹಿಂದೆ ಕುದುರೆಯ ಮೇಲೆ ಕೂತುಕೊಂಡು ದಾರಿತೋರಿಸೆಂದು ಹೇಳಿದರೂ ಅವನು ಕುಳಿತುಕೊಳ್ಳಲಿಲ್ಲ. ಕುದುರೆಯ ಜೊತೆಗೂ ಊರತನಕ ಓಡಿಕೊಂಡೇ ಬಂದನು. ದಾರಿಯಲ್ಲಿ ಅವನ ಪರಿವಾರ ಸಿಕ್ಕಿತು. ಅವರಿಗೆ ಕಪ್ಪಡಿಗನ ಸಾಹಸವನ್ನೂ ಉಪಕಾರವನ್ನೂ ತಿಳಿಸಿದನು. ಅಂದಿನಿಂದ ಅವನಿಗೆ ಕಪ್ಪಡಿಗನ ಉದ್ಯೋಗವು ತಪ್ಪಿ ಅವನು ರಾಜನ ಹತ್ತಿರ ಗೌರವದಿಂದ ಇದ್ದನು.

ಒಂದು ಸಾರಿ ರಾಜನು ಸತ್ತ್ವಶೀಲನನ್ನು ಸಿಂಹಳದ್ವೀಪಕ್ಕೆ ಆ ರಾಜನ ಮಗಳನ್ನು ಕೇಳಲು ಕಳುಹಿಸಿದನು. ಅಲ್ಲಿಗೆ ಸಮುದ್ರಮಾರ್ಗವಾಗಿ ಹಡಗಿನಲ್ಲಿ ಪ್ರಯಾಣಮಾಡುತ್ತಿರಲು ಒಂದು ಕಡೆ ಎತ್ತರವಾದ ಧ್ವಜಸ್ತಂಭವು ಕಂಡಿತು. ಗಾಳಿ ಎದ್ದು ಹಡಗು ಹೊಯ್ದಾಡಿ ಕಂಬಕ್ಕೆ ಸಿಕ್ಕಿಕೊಂಡಿತು. ಹಡಗು ಮುಳುಗಿಹೋಗುತ್ತಿರಲು ಸತ್ತ್ವಶೀಲನು ಕತ್ತಿಹಿಡಿದು, ನೀರಿನಲ್ಲಿ ಹಾರಿದನು. ಒಳಕ್ಕೆ ಹೋಗಲು ಅಲ್ಲಿ ಒಂದು ದಿವ್ಯವಾದ ಊರು ಇತ್ತು; ಅದರಲ್ಲಿ ರತ್ನಗಂಬಗಳುಳ್ಳ ಚಿನ್ನದ ಅರಮನೆಯೂ ಸಾವಿರ ಮೆಟ್ಟಲುಗಳುಳ್ಳ ಕೊಳವೂ ಕಾತ್ಯಾಯಿನೀ ದೇವಸ್ಥಾನವೂ ಕಂಡುಬಂದವು. ಆ ದೇವಸ್ಥಾನದೊಳಕ್ಕೆ ಹೋಗಿ ದೇವಿಯನ್ನು ಸ್ತುತಿಸಿ ಪೂಜಿಸಿ ನಿಂತಿರಲು ಅದರ ಹತ್ತಿರ ಒಂದು ಬಾಗಿಲು ತೆರೆದುಕೊಂಡು ಒಬ್ಬ ದಿವ್ಯಸ್ತ್ರೀಯು ಬಂದಳು. ಅವಳೂ ದೇವಿಯನ್ನು ಪೂಜಿಸಿ ಅದೇ ಬಾಗಿಲಿಂದ ಹಿಂತಿರುಗಿ ಹೋಗುತ್ತಿರಲು ಸತ್ತ್ವಶೀಲನು ಅವಳನ್ನು ಹಿಂಬಾಲಿಸಿದನು. ಅಲ್ಲಿ ಇನ್ನೊಂದು ನಗರವಿತ್ತು. ಅದರೊಳಗೆ ಹೋಗಲು ಆಕೆಯ ಚೇಟಿಯರು “ಸ್ವಾಮೀ, ನೀವು ನಮ್ಮ ಒಡತಿಯ ಅತಿಥಿಯಾಗಿ ಇಲ್ಲಿಗೆ ಬಂದಿದ್ದೀರಿ, ಆದ್ದರಿಂದ ಏಳಿ; ಸ್ನಾನಮಾಡಿ ಊಟಮಾಡಿ!” ಎಂದರು. ಅವನು ಉದ್ಯಾನದಲ್ಲಿ ಅವರು ತೋರಿಸಿದ ಒಂದು ಕೊಳದಲ್ಲಿ ಸ್ನಾನಕ್ಕೆಂದು ಮುಳುಗುಹಾಕಿ ಏಳಲು ತಾಮ್ರಲಿಪ್ತಿಯ ಉದ್ಯಾನದಲ್ಲಿದ್ದ ಕೊಳದಲ್ಲಿದ್ದನು. ಅವನಿಗೆ ಆಶ್ಚರ್ಯವಾಗಿ, “ಆ ದಿವ್ಯನಗರಿಯೆಲ್ಲಿ? ಇದೇನು ಕನಸಲ್ಲ! ನನಗೆ ಆ ಪಾತಾಳಕನ್ಯೆಯರು ನಿಜವಾಗಿ ಮೋಸಮಾಡಿದ್ದಾರೆ” ಎಂದು ಚಿಂತಿಸುತ್ತ, ಹುಚ್ಚು ಹಿಡಿದವನಂತೆ ಆ ಉದ್ಯಾನದಲ್ಲಿಯೇ ಸುತ್ತಾಡುತ್ತಿದ್ದನು. ಉದ್ಯಾನಪಾಲನಿಂದ ಇದನ್ನು ತಿಳಿದು ಚಂಡಸೇನರಾಜನು ಅಲ್ಲಿಗೆ ಬಂದು ಅವನ ವೃತ್ತಾಂತವನ್ನೆಲ್ಲಾ ಕೇಳಿ ತಿಳಿದುಕೊಂಡನು; ಮತ್ತು ಅವನ ಉಪಕಾರಕ್ಕೆ ಪ್ರತ್ಯುಪಕಾರಮಾಡಲು ಈಗ ತನಗೆ ಅವಕಾಶ ದೊರೆಯಿತೆಂದು ಯೋಚಿಸಿ “ಅಯ್ಯಾ! ಚಿಂತಿಸಬೇಡ; ನಾನು ಅವಳನ್ನು ನಿನಗೆ ಸಂಪಾದಿಸಿಕೊಡುತ್ತೇನೆ!” ಎಂದು ಸಮಾಧಾನಮಾಡಿ, ಮಂತ್ರಿಗೆ ರಾಜ್ಯವನ್ನು ವಹಿಸಿಕೊಟ್ಟು ಸತ್ತ್ವಶೀಲನೊಡನೆ ಹಡಗಿನಲ್ಲಿ ಹೊರಟನು. ಮೊದಲು ಕಂಡ ಸ್ಥಳದಲ್ಲಯೇ ಈಗಲೂ ಧ್ವಜವು ಕಂಡಿತು. ಅದರ ಹತ್ತಿರ ಮೊದಲು ಸತ್ತ್ವಶೀಲನೂ ಅವನ ಹಿಂದೆ ಚಂಡಸೇನನೂ ಧುಮುಕಿದರು. ಸಮುದ್ರದ ಕೆಳಗಿದ್ದ ನಗರಕ್ಕೆ ಹೋಗಿ, ಅಲ್ಲಿನ ಗೌರೀಗುಡಿಯಲ್ಲಿ ಪೂಜೆ ತೀರಿಸಿಕೊಂಡು ಕುಳಿತಿರಲು, ಆ ದಿವ್ಯಸ್ತ್ರೀಯು ಸಖಿಯರೊಡನೆ ಬಂದಳು. ಅವಳು ರಾಜನನ್ನು ನೋಡಿ ಅವನಲ್ಲಿ ಮೋಹಗೊಂಡು, ಸಖಿಯೊಡನೆ ತಮ್ಮ ಆತಿಥ್ಯವನ್ನು ಸ್ವೀಕರಿಸಬೇಕಾಗಿ ಹೇಳಿಸಿದಳು. ಅವನು ಹೋಗದೆ “ಇಷ್ಟೇ ಆತಿಥ್ಯ ಸಾಕು! ಇದಕ್ಕಿಂತ ಹೆಚ್ಚಿನದು ಇನ್ನೇನು ಬೇಕು?” ಎಂದುಬಿಟ್ಟನು. ಆದರೆ ಅವಳ ಮನಸ್ಸು ತಡೆಯದೆ, ಅವನು ಉದ್ಯಾನದಲ್ಲಿದ್ದ ಕಡೆಗೆ ಬಂದು ತಾನೇ ಪ್ರಾರ್ಥಿಸಿದಳು. ಅವನು “ಈತನು ತೋರಿಸಿದ ಈ ಗೌರೀದೇವಸ್ಥಾನವನ್ನು ನೋಡಲು ಧ್ವಜಮಾರ್ಗದಿಂದ ಬಂದೆವು; ನೋಡಿಯಾಯಿತು; ನಮಗೆ ಬೇರೆ ಆತಿಥ್ಯವಿನ್ನೇನು ಬೇಕು?” ಎಂದನು. ಆಕೆ “ಹಾಗಾದರೆ, ನಮ್ಮ ಇನ್ನೊಂದು ನಗರವನ್ನು ನೋಡಬನ್ನಿ” ಎಂದು ಕರೆದಳು. ಅವನು “ಈತನು ಆ ಸ್ನಾನಕೊಳದ ವೃತ್ತಾಂತವನ್ನು ಹೇಳಿದ್ದಾನೆ!” ಎಂದನು. ಅವಳು “ನಾನು ತಮ್ಮೊಡನೆ ಕುಹಕಮಾಡುತ್ತಿದ್ದೇನೆಂದು ತಿಳೀಯಬೇಡಿ; ತಾವು ನನಗೆ ಪೂಜ್ಯರು!” ಎಂದು ಭರವಸೆ ಹೇಳಿ ತಾನು ಬಂದ ಬಾಗಿಲಿಂದ ಅವರನ್ನು ಕರೆದುಕೊಂಡುಹೋದಳು. ಅಲ್ಲಿ ರತ್ನಾಸನದಲ್ಲಿ ಮಹಾರಾಜನನ್ನು ಕೂರಿಸಿ ಉಪಚರಿಸಿ “ಮಹಾರಾಜ! ನಾನು ರಾಕ್ಷಸರಾಜನಾದ ಕಾಲನೇಮಿಯ ಮಗಳು; ವಿಷ್ಣುವು ಅವನನ್ನು ಸಂಹರಿಸಿದನು. ವಿಶ್ವಕರ್ಮನು ನಮ್ಮ ತಂದೆಗಾಗಿ ಈ ಎರಡು ಊರುಗಳನ್ನು ನಿರ್ಮಿಸಿಕೊಟ್ಟನು. ಇಲ್ಲಿ ಎಲ್ಲಾ ಇಷ್ಟಾರ್ಥವೂ ಲಭಿಸುತ್ತದೆ; ಮುಪ್ಪಾಗಲಿ, ಮೃತ್ಯುವಾಗಲಿ ಇಲ್ಲ; ಈಗ ತಾವು ನನ್ನ ತಂದೆಯ ಹಾಗೆ ಬಂದಿದ್ದೀರಿ; ಇದೆಲ್ಲವನ್ನೂ ತಮಗೆ ಒಪ್ಪಿಸಿದ್ದೇನೆ!” ಎಂದಳು. ರಾಜನು “ನಾನು ತಂದೆಯ ಹಾಗಾದರೆ, ನಿನ್ನನ್ನು ನಾನು ಈ ಸತ್ತ್ವಶೀಲನಿಗೆ ಮದುವೆ ಮಾಡಿಕೊಡುತ್ತೇನೆ; ಆತನು ವೀರ, ನನ್ನ ಬಂಧು, ಮಿತ್ರ!” ಎಂದನು. ಆಕೆಯು ಒಪ್ಪಲು, ಸತ್ತ್ವಶೀಲನಿಗೆ ಅದೆಲ್ಲವನ್ನೂ ಒಪ್ಪಿಸಿ “ಅಯ್ಯಾ! ನಾನು ತಿಂದ ನೆಲ್ಲಿಯಕಾಯಿಗಳ ಪೈಕಿ ಒಂದರ ಋಣ ಹರಿಯಿತು; ಇನ್ನೊಂದರದು ಹಾಗೆಯೇ ಇದೆ!” ಎಂದು ದೈತ್ಯಪುತ್ರಿಯನ್ನು ಕುರಿತು “ಅಮ್ಮಾ, ನಮ್ಮೂರಿಗೆ ದಾರಿ ತೋರಿಸುತ್ತೀಯಾ?” ಎಂದು ಕೇಳಿದನು. ಅವಳು ಅವನಿಗೆ ಅಪರಾಜಿತವೆಂಬ ಕತ್ತಿಯನ್ನೂ ಜರಾಮರಣಹರವಾದ ಒಂದು ಹಣ್ಣನ್ನೂ ಕೊಟ್ಟಳು. ಅನಂತರ ಅವಳು ತೋರಿಸಿದ ಕೊಳದಲ್ಲಿ ಮುಳುಗಿ ತಮ್ಮೂರಿನ ಕೊಳದಲ್ಲಿ ಎದ್ದನು. ಸತ್ತ್ವಶೀಲನು ಆ ದೈತ್ಯಸ್ತ್ರೀಯೊಡನೆ ರಾಜ್ಯವಾಳಿಕೊಂಡು ಸುಖವಾಗಿ ಇದ್ದನು.

ಹೀಗೆಂದು ಕಥೆ ಹೇಳಿ ಬೇತಾಳನು “ಮಹಾರಾಜ! ಸಮುದ್ರದಲ್ಲಿ ಧುಮುಕಿದರಲ್ಲಾ ಅವರಿಬ್ಬರಲ್ಲಿ ಯಾರು ಹೆಚ್ಚು ಸತ್ತ್ವ ವಂತರು?” ಎಂದು ಕೇಳಿದನು. ರಾಜನು ಶಾಪಕ್ಕೆ ಹೆದರಿ, “ಸತ್ತ್ವಶೀಲನೇ ಸತ್ತ್ವ ದಲ್ಲಿ ಹೆಚ್ಚಿನವನು; ಅವನು ನಿಜಸ್ಥಿತಿಯೇನು ಎಂದು ಗೊತ್ತಿಲ್ಲದೆ, ಯಾವ ಆಶೆಯನ್ನೂ ಇಟ್ಟುಕೊಳ್ಳದೆ, ಸಮುದ್ರದಲ್ಲಿ ಹಾರಿದ! ರಾಜನಿಗೆ ಸ್ಥಿತಿಗತಿಗಳೆಲ್ಲಾ ಗೊತ್ತಿದ್ದವು. ಸಮುದ್ರವನ್ನು ಪ್ರವೇಶಿಸಲು ಒಂದು ಉದ್ದೇಶವಿತ್ತು; ಮತ್ತು ದೈತ್ಯಕನ್ಯೆಗೆ ಆಶೆಪಟ್ಟರೆ ಅವಳು ದೊರಕುವುದಿಲ್ಲವೆಂಬುದನ್ನು ತಿಳಿದು ಅವಳನ್ನು ಅಪೇಕ್ಷಿಸಲಿಲ್ಲ!” ಎಂದನು.

ಹೀಗೆ ಮಾತನಾಡಿಬಿಟ್ಟಿದ್ದರಿಂದ ಬೇತಾಳನು ರಾಜನ ಹೆಗಲಿನಿಂದ ಮಾಯವಾಗಿ ಮೊದಲಿದ್ದ ಸ್ಥಳಕ್ಕೇ ಹೋಗಿಬಿಟ್ಟನು.

೮

೧೫. ತ್ರಿವಿಕ್ರಮಸೇನನು ಎಂಟನೆಯ ಸಾರಿ ಹೆಣವನ್ನು ಹೆಗಲ ಮೇಲೆ ಹಾಕಿಕೊಂಡು ಹೊರಟನು. ಬೇತಾಳನು ಮತ್ತೊಂದು ಕಥೆಯನ್ನು ಆರಂಭಿಸಿದನು:-

ಅಂಗದೇಶದಲ್ಲಿ ವೃಕ್ಷಘಟವೆಂಬ ಒಂದು ದೊಡ್ಡ ಅಗ್ರಹಾರವಿದೆ. ಅಲ್ಲಿ ವಿಷ್ಣುಸ್ವಾಮಿಯೆಂಬ ಬ್ರಾಹ್ಮಣನಿದ್ದನು. ಅವನು ಒಂದು ಯಾಗವನ್ನು ಆರಂಭಿಸಿ ಅದಕ್ಕಾಗಿ ಒಂದು ಆಮೆಯನ್ನು ತರಲು ತನ್ನ ಮೂವರು ಗಂಡುಮಕ್ಕಳನ್ನೂ ಕಳುಹಿಸಿದನು. ಅವರು ಸಮುದ್ರಕ್ಕೆ ಹೋಗಿ ಒಂದು ಆಮೆಯನ್ನು ಸಂಪಾದಿಸಿದರು. ಹಿರಿಯವನು ತನ್ನ ತಮ್ಮಂದಿರನ್ನು ಕುರಿತು “ಇದನ್ನು ನೀವು ಯಾರಾದರೂ ತೆಗೆದುಕೊಂಡು ಬನ್ನಿ; ಆಮೆ ಪಾಚಿಕಟ್ಟಿ ನುಣುಪಾಗಿರುತ್ತದೆ; ನನ್ನ ಕೈಜಾರಿ ಅದು ಬಿದ್ದುಹೋದೀತು!” ಎಂದನು. ಅವರು “ನಿನ್ನ ಕೈ ಜಾರಿದರೆ ನಮ್ಮ ಕೈಯೂ ಜಾರುತ್ತದೆ!” ಎಂದರು. ಆಗ ಹಿರಿಯವನು “ನಾನು ಭೋಜನಚಂಗನೆಂಬುದು* ನಿಮಗೆ ಗೊತ್ತಿಲ್ಲವೇ? ನಾನು ಅಸಹ್ಯಕರವಾದದ್ದನ್ನು ಮುಟ್ಟುವುದಿಲ್ಲ!” ಎಂದನು. ಎರಡನೆಯವನು “ನಾನು ನಾರೀಚಂಗ; ನಿನಗಿಂತ ಹೆಚ್ಚು!” ಎಂದನು. ಮೂರನೆಯವನು “ನಾನು ಶಯ್ಯಾಚಂಗ; ನಿಮ್ಮಿಬ್ಬರಿಗಿಂತ ಹೆಚ್ಚು!” ಎಂದನು. ಹೀಗೆ ಅವರು ಜಗಳವಾಡಿಕೊಂಡು ಆಮೆಯನ್ನು ಅಲ್ಲಿಯೇ ಬಿಟ್ಟು ತಮ್ಮ ವ್ಯಾಜ್ಯವನ್ನು ಬಗೆಹರಿಸಿಕೊಳ್ಳಲು, ಆ ಪ್ರದೇಶದ ರಾಜನಾದ ಪ್ರಸೇನಜಿತನನ್ನು ನೋಡುವುದಕ್ಕೋಸ್ಕರ ವಿಟಂಕಪುರಕ್ಕೆ ಬಂದರು. ರಾಜನು ಅವರ ವೃತ್ತಾಂತವನ್ನು ಕೇಳಿ “ನೀವು ಇಲ್ಲಿಯೇ ಇರಿ; ನಿಮ್ಮನ್ನು ಪರೀಕ್ಷಿಸಿ, ತೀರ್ಮಾನ ಹೇಳುತ್ತೇನೆ” ಎಂದು ಇರಿಸಿಕೊಂಡನು. ಊಟದ ಹೊತ್ತು ಬರಲು ಷಡ್ರಸದಿಂದ ಕೂಡಿದ ಒಳ್ಳೆಯ ಊಟವನ್ನು ಏರ್ಪಡಿಸಿದನು. ಎಲ್ಲರೂ ಊಟಮಾಡಿದರು. ಭೋಜನಚಂಗನು ಮಾತ್ರ ಮುಖ ಸಿಂಡರಿಸಿಕೊಂಡು ಊಟ ಮಾಡದೆ ಕುಳಿತು ಬಿಟ್ಟನು. ಅದೇಕೆ ಎಂದು ರಾಜನು ವಿಚಾರಿಸಲು ಅವನು “ಈ ಅನ್ನದಿಂದ ಹೆಣ ಸುಟ್ಟ ಹೊಗೆಯ ದುರ್ವಾಸನೆ ಬರುತ್ತಿದೆ” ಎಂದನು. ಮಿಕ್ಕವರನ್ನು “ಅನ್ನ ಏನಾದರೂ ದುರ್ವಾಸನೆಯಾಗಿದೆಯೆ?” ಎಂದು ಕೇಳಲು, ಅವರು “ಇಲ್ಲ, ಗಮಗಮಿಸುತ್ತಿದೆ!” ಎಂದರು. ಅದನ್ನು ವಿಚಾರಿಸಬೇಕೆಂದು ಅಧಿಕಾರಿಗಳನ್ನು ನೇಮಿಸಲು ಅವರು ವಿಚಾರಮಾಡಿ ಆ ಅಕ್ಕಿ ಊರ ಹತ್ತಿರದ ಶ್ಮಶಾನದ ಪಕ್ಕದ ಗದ್ದೆಯಲ್ಲಿ ಬೆಳೆದು ಬಂದದ್ದು ಎಂದು ಹೇಳಿದರು. ರಾಜನಿಗೆ ಆಶ್ಚರ್ಯವಾಗಿ “ನೀನು ನಿಜವಾಗಿ ಭೋಜನಚಂಗನೇಯೆ! ಆದ್ದರಿಂದ ಬೇರೆ ಅನ್ನವನ್ನು ಊಟ ಮಾಡು” ಎಂದನು. ಊಟವಾದ ಮೇಲೆ ಎಲ್ಲರನ್ನೂ ಅವರವರ ಬಿಡದಿಗೆ ಕಳುಹಿಸಿ ರಾಜನು ತನ್ನ ಸೂಳೆಯರಲ್ಲಿ ಉತ್ತಮಳಾದವಳನ್ನು ಆಳುಗಳ ಜೊತೆಮಾಡಿ ಎರಡನೆಯವನಲ್ಲಿಗೆ ಕಳುಹಿಸಿದನು; ಅವಳು ತುಂಬ ರೂಪವತಿ; ಚೆನ್ನಾಗಿ ಅಲಂಕಾರ ಮಾಡಿಕೊಂಡು ಒಳ್ಳೆಯ ಒಡವೆ ವಸ್ತುಗಳನ್ನು ಧರಿಸಿದ್ದಳು; ಆದ್ದರಿಂದ ಅವಳು ಬಂದಕೂಡಲೆ ಮನೆಯೆಲ್ಲಾ ಫಳಾರನೆ ಬೆಳಕಿನಿಂದ ಹೊಳೆಯಿತು; ಆದರೆ ನಾರೀಚಂಗನು ಮಾತ್ರ ಮೂರ್ಛೆ ಬಂದಂತಾಗಿ ಎಡಗೈಯಿಂದ ಮೂಗು ಮುಚ್ಚಿಕೊಂಡು ‘ಈ ಕ್ಷಣ ಇಲ್ಲಿಂದ ಹೊರಟುಹೋಗು; ನಿನ್ನ ಮೈಯಿಂದ ಆಡಿನ ವಾಸನೆ ಬರುತ್ತಿದೆ; ಆ ವಾಸನೆಯನ್ನು ಕುಡಿದರೆ ನಾನು ಸತ್ತುಹೋಗುತ್ತೇನೆ!’ ಎಂದನು. ರಾಜನಿಗೆ ಈ ವರ್ತಮಾನ ತಿಳಿಯಿತು ‘ಶ್ರೀಗಂಧ, ಪಚ್ಚಕರ್ಪೂರ, ಕಸ್ತೂರಿ ಇವುಗಳನ್ನು ಲೇಪಿಸಿಕೊಂಡು ದಿಕ್ಕುವಿದಿಕ್ಕುಗಳಿಗೂ ಅದರ ಸುವಾಸನೆ ಹೊಡೆಯುತ್ತಿರುವಾಗ ಆಡಿನ ವಾಸನೆ ಹೇಗೆ ಬರಬೇಕು?' ಎಂದು ದೊರೆಯು ಶಂಕಿಸಿ ವಿಚಾರಮಾಡಿದನು. ಚಿಕ್ಕಂದಿನಲ್ಲಿ ತಾಯಿಯೂ ದಾದಿಯೂ ಮೃತರಾಗಲು, ತಾನು ಆಡಿನ ಹಾಲು ಕುಡಿದು ಬೆಳೆದಳೆಂದು ಅವಳೇ ಹೇಳಿದಳು. ರಾಜನಿಗೆ ಆಶ್ಚರ್ಯವಾಗಿ, ಮೂರನೇಯವನಿಗೋಸ್ಕರ ಒಂದು ಸುಖಶಯ್ಯೆಯನ್ನು ಏರ್ಪಡಿಸಹೇಳಿದನು. ಮಂಚದ ಮೇಲೆ ಏಳು ಸುಪ್ಪತ್ತಿಗೆಗಳನ್ನು ಒಂದರ ಮೇಲೆ ಒಂದರಂತೆ ಹಾಕಿ ಬೆಳ್ಳಗೆ ಒಗೆದ ಮಗ್ಗಲು ಹಾಸಿಗೆ ಹಾಸಿತ್ತು. ಅದರ ಮೇಲೆ ಅವನು ಅರ್ಧಗಳಿಗೆ ಮಲಗಿದ್ದನೋ ಇಲ್ಲವೋ, ಗಟ್ಟಿಯಾಗಿ ಕಿರಿಚಿಕೊಂಡು ಬೆನ್ನನ್ನು ತಡವರಿಸಿಕೊಳ್ಳುತ್ತ ಎದ್ದು ಕುಳಿತನು. ಹತ್ತಿರವಿದ್ದ ಆಳುಗಳು ಬಂದು ನೋಡಲು ಬೆನ್ನಮೇಲೆ ಒಂದು ಕೂದಲೆಳೆ ಒತ್ತಿದಂತೆ ಕೆಂಪಗೆ ಗುರುತಾಗಿತ್ತು. ಇದನ್ನು ರಾಜನಿಗೆ ತಿಳಿಸಲು ಅವನು “ಹಾಸಿಗೆಯ ಕೆಳಗೆ ಏನಾದರೂ ಇದೆಯೇ ನೋಡಿ!” ಎಂದನು. ಅವರು ಒಂದೊಂದು ಸುಪ್ಪತ್ತಿಗೆಯ ತಳವನ್ನೂ ಪರೀಕ್ಷಿಸಿದರು; ಎಲ್ಲಕ್ಕೂ ಕೆಳಗಿನದರಲ್ಲಿ ಮಂಚದ ಮೇಲೆ ಒಂದು ಕೂದಲು ಅಂಟಿಕೊಂಡಿತ್ತು. ಅದನ್ನು ಕಂಡು ರಾಜನಿಗೆ ತೋರಿಸಿದನು. ‘ಏಳು ಹಾಸಿಗೆಗಳ ಕೆಳಗೆ ಒಂದು ಕೂದಲೆಳೆ ಇದ್ದರೆ ಅದು ಮೈಗೆ ಒತ್ತಿದ ಬಗೆ ಹೇಗೆ?’ ಎಂದು ರಾತ್ರಿಯೆಲ್ಲಾ ಅವನು ಆಶ್ಚರ್ಯಪಡುತ್ತಿದ್ದನು. ಬೆಳಗಾಗಲು, ಇವರು ಮೂವರೂ ಒಬ್ಬರಿಗಿಂತ ಒಬ್ಬರು ಸುಕುಮಾರರು, ಎಂದು ಅವರೊಬ್ಬೊಬ್ಬರಿಗೂ ಒಂದೊಂದು ಲಕ್ಷ ಹೊನ್ನನ್ನು ಕೊಟ್ಟು ಕಳುಹಿಸಿದನು. ಅವರು ಅದರಿಂದ ಆಮೆಯ ವಿಚಾರವನ್ನೇ ಮರೆತು ಸುಖವಾಗಿದ್ದುಬಿಟ್ಟರು. ತಂದೆಯ ಯಜ್ಞಕ್ಕೆ ಮಾತ್ರ ವಿಘ್ನವಾಗಿ ಅವರಿಗೆ ಪಾಪ ಬಂತು.

ಹೀಗೆಂದು ಕಥೆ ಹೇಳಿ ಬೇತಾಳನು “ಮಹಾರಾಜ! ಈ ಮೂವರಲ್ಲಿ ಯಾರು ಹೆಚ್ಚಿನ ಸುಖಿ?” ಎಂದು ಕೇಳಿದನು. ರಾಜನು ಶಾಪಕ್ಕೆ ಹೆದರಿ “ನನಗೇನೋ ಶಯ್ಯಾಚಂಗನೇ ಹೆಚ್ಚಿನವನೆನಿಸುತ್ತದೆ; ಏಕೆಂದರೆ ಅವನ ಬೆನ್ನಮೇಲೆ ಪ್ರತ್ಯಕ್ಷವಾಗಿ ಕೂದಲ ಗುರುತು ಎದ್ದು ಕಾಣುತ್ತಿತ್ತು; ಮಿಕ್ಕವರಿಗೆ ಆಯಾ ವಿಷಯಗಳು ಇತರರಿಂದ ಮೊದಲೇ ತಿಳಿದುಬರುವುದು ಸಾಧ್ಯ” ಎಂದನು.

ಹೀಗೆ ಮಾತಾಡಿಬಿಟ್ಟದ್ದರಿಂದ ಬೇತಾಳನು ರಾಜನ ಹೆಗಲಿನಿಂದ ಮಾಯವಾಗಿ ಮೊದಲಿದ್ದ ಸ್ಥಳಕ್ಕೇ ಹೋಗಿಬಿಟ್ಟನು.

೯

೧೬. ತ್ರಿವಿಕ್ರಮಸೇನನು ಒಂಬತ್ತನೆಯ ಸಾರಿ ಹೆಣವನ್ನು ಹೆಗಲ ಮೇಲೆ ಹಾಕಿಕೊಂಡು ಹೊರಟನು. ಬೇತಾಳನು ಮತ್ತೊಂದು ಕಥೆಯನ್ನು ಆರಂಭಿಸಿದನು:-

ಉಜ್ಜಯಿನಿಯಲ್ಲಿ ವೀರದೇವನೆಂಬ ರಾಜನಿದ್ದನು. ಅವನಿಗೆ ತಪಸ್ಸಿನ ಫಲವಾಗಿ ಶೂರದೇವನೆಂಬ ಮಗನೂ ಅನಂಗರತಿಯೆಂಬ ಮಗಳೂ ಆದರು. ಆಕೆಗೆ ಯೌವನ ಬರಲು ದೊರೆಯು ನಾನಾ ರಾಜರ ಚಿತ್ರಪಟಗಳನ್ನು ತರಿಸಿದನು. ಅವು ಯಾವುವೂ ತೃಪ್ತಿಕರವಾಗಿಲ್ಲದ್ದರಿಂದ, ಅವಳು ಸ್ವಯಂವರದಲ್ಲಿ ತನಗೆ ಬೇಕಾದವರನ್ನು ವರಿಸಿಕೊಳ್ಳಬಹುದೆಂದು ಸೂಚಿಸಿದನು. ಅನಂಗರತಿಯು ನಾಚಿಕೆಯಿಂದ ಅದಕ್ಕೆ ಒಪ್ಪದೆ, ವಿದ್ಯಾವಂತನೂ ಸುಂದರನೂ ಆದ ಯಾವನಾದರೂ ಒಬ್ಬ ಯುವಕನಿಗೆ ಕೊಟ್ಟರೆ ಸಾಕೆಂದಳು. ಈ ವಿಚಾರವನ್ನು ತಿಳಿದು ದಕ್ಷಿಣಾಪಥದಿಂದ ವೀರರೂ ವಿಜ್ಞಾನಿಗಳೂ ಸುಂದರರೂ ಆದ ಯುವಕರು ಬಂದರು. ಮೊದಲನೆಯವನು “ನಾನು ಪಂಚಪಟ್ಟಿಗನೆಂಬ ಶೂದ್ರ: ನೆಯ್ಗೆ ನನ್ನ ಕಸಬು; ಒಂದು ದಿನಕ್ಕೆ ಐದು ದಿವ್ಯವಾದ ಬಟ್ಟೆಗಳನ್ನು ನೆಯ್ದು, ಒಂದನ್ನು ದೇವರಿಗೂ ಇನ್ನೊಂದನ್ನು ಬ್ರಾಹ್ಮಣನಿಗೂ ಕೊಟ್ಟು, ಮೂರನೆಯದನ್ನು ನಾನು ಇಟ್ಟುಕೊಂಡು, ನಾಲ್ಕನೆಯದನ್ನು ನನ್ನ ಹೆಂಡತಿಗೆ ಕೊಟ್ಟು, ಐದನೆಯದನ್ನು ಮಾರಿ ಸಂಸಾರ ನಡೆಸಿಕೊಳ್ಳುತ್ತೇನೆ!” ಎಂದನು. ಎರಡನೆಯವನು “ನಾನು ವೈಶ್ಯ; ಎಲ್ಲ ಮೃಗಪಕ್ಷಿಗಳ ಮಾತನ್ನೂ ಬಲ್ಲೆ!” ಎಂದನು. ಮೂರನೆಯವನು “ನಾನು ಖಡ್ಗಧರನೆಂಬ ಕ್ಷತ್ರಿಯ; ಕತ್ತಿಯ ಯುದ್ಧದಲ್ಲಿ ನನಗೆ ಯಾರೂ ಎದುರಿಲ್ಲ!” ಎಂದನು. ನಾಲ್ಕನೆಯವನು “ನಾನು ಜೀವದತ್ತನೆಂಬ ಬ್ರಾಹ್ಮಣ; ನಾನು ಸತ್ತವರನ್ನು ಜೀವಸಹಿತವಾಗಿ ತೋರಿಸಬಲ್ಲೆ!” ಎಂದನು. ಈ ಮಾತನ್ನು ಕೇಳಿ ವೀರದೇವನಿಗೂ ಅವನ ಮಗಳಿಗೂ ಯಾರನ್ನು ಆರಿಸಿಕೊಳ್ಳಬೇಕೆಂದು ತಿಳಿಯದೆಹೋಯಿತು.

ಹೀಗೆಂದು ಕಥೆ ಹೇಳಿ ಬೇತಾಳನು “ಮಹಾರಾಜ! ಆ ನಾಲ್ವರಲ್ಲಿ ಅನಂಗರತಿಯು ಯಾರ ಹೆಂಡತಿಯಾಗಬೇಕು ಹೇಳು!” ಎಂದು ಕೇಳಿದನು. ರಾಜನು “ಅಯ್ಯಾ, ಸುಮ್ಮನೆ ಕಾಲಹರಣ ಮಾಡಲು ನನ್ನನ್ನು ಮಾತನಾಡುವಂತೆ ಮಾಡುತ್ತಿದ್ದೀಯೆ! ಇಲ್ಲದಿದ್ದರೆ ಇದೇನು ಗಹನವಾದ ಪ್ರಶ್ನೆ? ಶೂದ್ರನೂ ನೆಯ್ಗೆಯವನೂ ಆದವನಿಗೆ ಕ್ಷತ್ರಿಯ ಕನ್ಯೆಯನ್ನು ಕೊಡುತ್ತಾರೆಯೇ? ವೈಶ್ಯನಿಗೆ ತಾನೇ ಕೊಡುವುದು ಹೇಗೆ? ಅವನ ಮೃಗಪಕ್ಷಿ ಭಾಷಾವಿಜ್ಞಾನವು ಏನು ಕೆಲಸಕ್ಕೆ ಬರುತ್ತದೆ? ಐಂದ್ರಜಾಲಿಕನಾದ ಆ ಬ್ರಾಹ್ಮಣ ಸ್ವಕರ್ಮಭ್ರಷ್ಟನೂ ಪತಿತನೂ ಆದವನು. ಆದ್ದರಿಂದ ಖಡ್ಗಧರನೆಂಬ ಆ ಕ್ಷತ್ರಿಯನಿಗೇ ಕೊಡುವುದು ಸರಿ; ಅವನು ಜಾತಿಯಲ್ಲಿ ಸಮ; ತನ್ನ ಕುಲವಿದ್ಯೆಯನ್ನು ಕಲಿತವನು. ವೀರ” ಎಂದನು.

ಹೀಗೆ ಮಾತನಾಡಿಬಿಟ್ಟಿದ್ದರಿಂದ ಬೇತಾಳನು ರಾಜನ ಹೆಗಲಿನಿಂದ ಮಾಯವಾಗಿ ಮೊದಲಿದ್ದ ಸ್ಥಳಕ್ಕೇ ಹೋಗಿಬಿಟ್ಟನು.

೧೦

೧೭. ತ್ರಿವಿಕ್ರಮಸೇನನು ಹತ್ತನೆಯ ಸಾರಿ ಹೆಣವನ್ನು ಹೆಗಲಮೇಲೆ ಹಾಕಿಕೊಂಡು ಹೊರಟನು. ಬೇತಾಳನು ಮತ್ತೊಂದು ಕಥೆಯನ್ನು ಆರಂಭಿಸಿದನು:-

ಅನಂತಪುರದಲ್ಲಿ ಅರ್ಥದತ್ತನೆಂಬ ತುಂಬ ಧನಿಕನಾದ ವರ್ತಕನಿದ್ದನು. ಮದನಸೇನೆಯೆಂಬ ಅವನ ಮಗಳನ್ನು ಧರ್ಮದತ್ತನೆಂಬ ಯುವಕನು ನೋಡಿ ಮೋಹಗೊಂಡು ಅವಳನ್ನು ತನ್ನವಳಾಗಬೇಕೆಂದು ಕೇಳಿದನು. ಅವಳು “ನನಗೆ ಇನ್ನು ಸ್ವಲ್ಪ ದಿನದಲ್ಲಿ ಸಮುದ್ರದತ್ತನಿಗೆ ಕೊಟ್ಟು ಮದುವೆಯಾಗುವುದಾಗಿದೆ. ನಾನು ಪರಸ್ತ್ರೀ” ಎಂದಳು. ಅವನು ಅದನ್ನು ಕೇಳಿ “ನೀನು ಹೀಗೆಂದರೆ ನಾನು ಜೀವಬಿಡುವುದು ಖಂಡಿತ!” ಎಂದನು. ಅವಳು ಹೆದರಿ “ನನಗೆ ಮದುವೆಯಾಗಲಿ; ಆಮೇಲೆ ಖಂಡಿತ ಬರುತ್ತೇನೆ” ಎಂದಳು. ಅವನು “ನಾನು ಎಂಜಲು ತಿನ್ನಲೇ?” ಎಂದು ಕೇಳಿದನು. ಅವಳು “ಮೊದಲೇ ನಿನ್ನಲ್ಲಿಗೆ ಬಂದು ಆಮೇಲೆ ಪತಿಯನ್ನು ಸೇವಿಸುತ್ತೇನೆ!” ಎಂದಳು. ಹೀಗೆ ಅವಳಿಂದ ಮಾತು ತೆಗೆದುಕೊಂಡು ಅವನು ಹೊರಟು ಹೋದನು. ಮದುವೆಯಾಗಿ ಮಲಗುವ ಮನೆಗೆ ಹೋದಾಗ, ಅವಳು ಗಂಡನನ್ನು ಮುಟ್ಟದೆ ಅವನೊಡನೆ ತಾನು ಧರ್ಮದತ್ತನಿಗೆ ಮಾತುಕೊಟ್ಟಿದ್ದದ್ದನ್ನು ಪ್ರಸ್ತಾಪಿಸಿ ಅವನು ಸಮ್ಮತಿಕೊಟ್ಟರೆ ತಾನು ಆಡಿದ ಮಾತನ್ನು ಉಳಿಸಿಕೊಂಡು ಬರುವುದಾಗಿ ಪ್ರಾರ್ಥಿಸಿದಳು. ಮತ್ತೊಬ್ಬನ ಮೇಲೆ ಮನಸ್ಸಿರುವವಳನ್ನು ಬಲವಂತಪಡಿಸಿ ಏನು ಪ್ರಯೋಜನ ಎಂದುಕೊಂಡು ಅವನು ಒಪ್ಪಿಗೆಯಿತ್ತನು. ಅವಳು ರಾತ್ರಿ ಒಬ್ಬಳೇ ಹೋಗುತ್ತ ದಾರಿಯಲ್ಲಿ ಒಬ್ಬ ಕಳ್ಳನ ಕೈಗೆ ಸಿಕ್ಕಿಬಿದ್ದಳು. ಅವಳು ತನ್ನ ಆಭರಣಗಳನ್ನೆಲ್ಲಾ ತೆಗೆದುಕೊಡುವುದಕ್ಕೆ ಸಿದ್ಧವಾದಳು. ಅವಳ ರೂಪಿನಿಂದ ಮೋಹಿತನಾದ ಆ ಕಳ್ಳನು “ನನಗೆ ನಿನ್ನ ಆಭರಣ ಬೇಡ, ನೀನೇ ಬೇಕು!” ಎಂದನು. ಆಗ ಅವನಿಗೆ ತನ್ನ ವೃತ್ತಾಂತವನ್ನು ತಿಳಿಸಿ “ನಾನು ಕೊಟ್ಟ ಮಾತನ್ನು ನಡೆಸಿ ಬರುತ್ತೇನೆ; ಈ ಮಾತು ಸತ್ಯ” ಎಂದಳು. ಕಳ್ಳನಿಗೂ ಅವಳು ಸತ್ಯಸಂಧಳೆನಿಸಿತು. ಆದ್ದರಿಂದ ಅವಳನ್ನು ಹೋಗಲು ಬಿಟ್ಟನು. ಅನಂತರ ಅವಳು ಧರ್ಮದತ್ತನನ್ನು ಕಂಡಳು. ನಡೆದದ್ದನ್ನೆಲ್ಲಾ ಅವಳ ಬಾಯಿಂದ ಕೇಳಿ ಧರ್ಮದತ್ತನು ಒಂದು ಕ್ಷಣ ಯೋಚಿಸಿ, “ಅಮ್ಮಾ! ನಿನ್ನ ಸತ್ಯವಾದ ನಡತೆಯನ್ನು ಕಂಡು ನನಗೆ ತುಂಬಾ ಸಂತೋಷವಾಯಿತು. ನೀನು ಪರಸ್ತ್ರೀ; ನಿನ್ನೊಡನೆ ನನಗೇನು ಕೆಲಸ? ಯಾರಾದರೂ ಕಂಡಾರು! ಹೇಗೆ ಬಂದೆಯೋ ಹಾಗೇ ಹೊರಟುಹೋಗು!” ಎಂದು ಕಳುಹಿಸಿಬಿಟ್ಟನು. ಮೊದಲಿದ್ದ ಕಡೆಯಲ್ಲಿಯೇ ಕಳ್ಳನು ಕಾದಿದ್ದನು. “ನೀನು ಹೋಗಿದ್ದ ಕಡೆ ನಡೆದ ಸಂಗತಿಯೇನು?” ಎಂದು ಕೇಳಲು, ಅವಳು ಧರ್ಮದತ್ತನು ತನ್ನನ್ನು ಬಿಟ್ಟು ಕಳುಹಿಸಿದ್ದನ್ನು ಹೇಳಲು, ಕಳ್ಳನು “ಹಾಗಾದರೆ ನಾನೂ ನಿನ್ನ ಸತ್ಯವನ್ನು ಮೆಚ್ಚಿ ಬಿಟ್ಟುಕೊಟ್ಟಿದ್ದೇನೆ; ಆಭರಣ ಸಹಿತವಾಗಿ ನಿಮ್ಮ ಮನೆಗೆ ನೀನು ಹೋಗು!” ಎಂದು ಅವಳನ್ನು ಬಾಧಿಸದೆ ಅವಳಿಗೆ ಕಾವಲಾಗಿ ಮನೆಯತನಕ ಬಂದು ಕಳುಹಿಸಿ ಹೋದನು. ಅವಳ ಗಂಡನು ಏನೇನು ನಡೆಯುತ್ತದೆಯೋ ನೋಡೋಣವೆಂದು ಮೊದಲಿಂದಲೂ ಅವಳನ್ನು ಕಾಣದಂತೆ ಹಿಂಬಾಲಿಸಿ ಹೋಗುತ್ತಿದ್ದು ಕಳ್ಳನು ಬಿಟ್ಟಕೂಡಲೆ ಅವಳಿಗಿಂತ ಮುಂಚೆ ಮನೆಗೆ ಬಂದಿದ್ದನು. ನಡೆದ ಸಂಗತಿಯನ್ನು ವಿಚಾರಿಸಲು ಅವಳು ಒಂದನ್ನೂ ಮರೆಮಾಚದಂತೆ ಹೇಳಿದಳು. ಮನೆಯಿಂದ ಹೊರಟಾಗ ಹೇಗಿದ್ದಳೋ ಬಂದಾಗಲೂ ಹಾಗೆಯೇ ಇದ್ದಳು. ಮುಖದ ಕಳೆ ಅಚ್ಚಳಿಯದಂತಿದ್ದಿತು; ಅವಳ ಸತ್ಯವನ್ನೂ ಶುದ್ಧಿಯನ್ನೂ ಕಂಡು ಸಮುದ್ರದತ್ತನು ಸಂತೋಷಿಸಿ ಅವಳೊಡನೆ ಸುಖವಾಗಿದ್ದನು.

ಹೀಗೆಂದು ಕಥೆ ಹೇಳಿ ಬೇತಾಳನು “ಮಹಾರಾಜ! ಆ ವರ್ತಕರು, ಕಳ್ಳ ಇವರಲ್ಲಿ ಯಾರು ಹೆಚ್ಚಿನ ತ್ಯಾಗಿ ಹೇಳು! ತಿಳಿದಿದ್ದೂ ಹೇಳದಿದ್ದರೆ ನಿನ್ನ ತಲೆ ನೂರು ಪಾಲಾಗುತ್ತದೆ!” ಎಂದನು. ರಾಜನು, “ಕಳ್ಳನೇ ಹೆಚ್ಚಿನ ತ್ಯಾಗಿ; ಅವಳು ಅನ್ಯನಲ್ಲಿ ಆಸಕ್ತಳಾಗಿದ್ದಾಳೆಂದು ತಿಳಿದಿದ್ದದ್ದರಿಂದ ಕುಲೀನನಾದ ಗಂಡನು ಬಿಟ್ಟುಕೊಟ್ಟದ್ದು ಹೆಚ್ಚಲ್ಲ; ಇನ್ನೊಬ್ಬನಿಗೆ ಮೊದಲಿದ್ದ ಕಾತರ ಇರಲಿಲ್ಲ; ಅಲ್ಲದೆ ಬೆಳಗಾದ ಮೇಲೆ ಗಂಡನು ತನ್ನ ಮೇಲೆ ದೂರು ಕೊಟ್ಟಾನೆಂಬ ಹೆದರಿಕೆಯೂ ಇತ್ತು; ಕಳ್ಳನಾದರೆ, ಯಾರಿಗೂ ಕಾಣದಂತೆ ಕದ್ದು ತಿರುಗುವವನು; ಯಾರನ್ನೂ ಲಕ್ಷಿಸುವವನಲ್ಲ; ಕೆಟ್ಟ ಕೆಲಸವೇ ಅವನ ಉದ್ಯೋಗ; ಅಂಥವನು ಕೈಗೆ ಸಿಕ್ಕಿದ್ದ ಸ್ತ್ರೀರತ್ನವನ್ನು ಬಿಟ್ಟುಕೊಟ್ಟನು; ಆದ್ದರಿಂದ ಅವನೇ ಹೆಚ್ಚಿನ ತ್ಯಾಗಿ!” ಎಂದನು.

ಹೀಗೆ ಮಾತನಾಡಿದ್ದರಿಂದ ಬೇತಾಳನು ರಾಜನ ಹೆಗಲಿಂದ ಮಾಯವಾಗಿ ಮೊದಲಿದ್ದ ಸ್ಥಳಕ್ಕೇ ಹೋಗಿಬಿಟ್ಟನು.

೧೧

೧೮. ತ್ರಿವಿಕ್ರಮಸೇನನು ಹನ್ನೊಂದನೆಯ ಸಾರಿ ಹೆಣವನ್ನು ಹೆಗಲ ಮೇಲೆ ಹಾಕಿಕೊಂಡು ಹೊರಟನು. ಬೇತಾಳನು ಮತ್ತೊಂದು ಕಥೆಯನ್ನು ಆರಂಭಿಸಿದನು:-

ಉಜ್ಜಯಿನಿಯಲ್ಲಿ ಧರ್ಮಧ್ವಜನೆಂಬ ರಾಜನಿದ್ದನು. ಅವನಿಗೆ ಇಂದುಲೇಖೆ ತಾರಾವಲೀ ಮೃಗಾಂಕವತೀ ಎಂಬ ಮೂವರು ಪ್ರಿಯಪತ್ನಿಯರಿದ್ದರು. ಅವರೊಡನೆ ಅವನು ಒಂದುಸಾರಿ ವಸಂತಸಮಯದಲ್ಲಿ ಉದ್ಯಾನದೊಳಗೆ ವಿಹರಿಸುತ್ತ, ವಿನೋದಕ್ಕಾಗಿ ಇಂದುಲೇಖೆಯ ಜಡೆಯನ್ನು ಹಿಡಿದೆಳೆದನು. ಆಗ ಅವಳು ಕಿವಿಗೆ ಸಿಕ್ಕಿಸಿಕೊಂಡಿದ್ದ ನೈದಿಲೆ ಹೂವು ತೊಡೆಯ ಮೇಲೆ ಕಳಚಿಬಿದ್ದು ತೊಡೆ ಗಾಯವಾಗಿಬಿಟ್ಟಿತು. ಅವಳು “ಹಾ!” ಎಂದು ಮೂರ್ಛೆಹೋದಳು. ದೊರೆಯೂ ಪರಿಜನರೂ ಕಳವಳಗೊಂಡು ಅವಳನ್ನು ಸಂತಯಿಸಿ ಶೈತ್ಯೋಪಚಾರ ಮಾಡಿದರು. ಮನೆಗೆ ಬಂದಮೇಲೆ ರಾಜವೈದ್ಯರು ವ್ರಣ ಮಾಯುವಂತೆ ಔಷಧ ಹಾಕಿದರು; ರಾತ್ರಿ ಎರಡನೆಯ ಹೆಂಡತಿಯಾದ ತಾರಾವಳಿಯೊಡನೆ ಚಂದ್ರಪ್ರಾಸಾದದಲ್ಲಿ ಮಲಗಿರಲು, ಒಂದು ಹೊತ್ತಿನಲ್ಲಿ ಜಾಲಂದ್ರದಿಂದ ಚಂದ್ರಕಿರಣಗಳು ಪ್ರವೇಶಮಾಡಿ ಅವಳ ಮೇಲೆ ಬಿದ್ದುವು. ಅವಳು “ಅಯ್ಯೋ! ನನ್ನ ಮೈ ಸುಟ್ಟುಹೋಯಿತು!” ಎಂದು ಕೂಗಿಕೊಂಡು ಚಟ್ಟನೆದ್ದಳು. ರಾಜನು ಗಾಬರಿಯಾಗಿ ಎದ್ದು ನೋಡಲು, ಅವಳ ಮೈಮೇಲೆ ಹೊಪ್ಪಳೆಗಳು ಬಂದಿದ್ದವು. ಅದೇನೆಂದು ಕೇಳಲು “ನನ್ನ ಮೈಮೇಲೆ ಎಲ್ಲೆಲ್ಲಿ ಬಟ್ಟೆ ಸರಿದಿತ್ತೋ ಅಲ್ಲಲ್ಲಿ ಚಂದ್ರಕಿರಣ ತಗಲಿ ಹೀಗಾಗಿದೆ.” ಎಂದು ಉತ್ತರಕೊಟ್ಟಳು. ಅವಳನ್ನು ತಾವರೆ ಎಲೆಯ ಮೇಲೆ ಮಲಗಿಸಿ ಚಂದನದ ಲೇಪವನ್ನು ಸವರುವಂತೆ ಪರಿಜನರಿಗೆ ಆಜ್ಞೆಮಾಡಿ, ಮೂರನೆಯ ಹೆಂಡತಿಯಾದ ಮೃಗಾಂಕವತಿಗೆ ಹೇಳಿಕಳುಹಿಸಿದನು. ಅವಳು ತನ್ನ ಮಂದಿರದಿಂದ ಬರುತ್ತಿರಲು, ಆ ನಿಶ್ಶಬ್ದವಾದ ರಾತ್ರಿಯಲ್ಲಿ ದೂರದಿಂದ ಯಾರೋ ಒನಕೆ ಕುಟ್ಟುತ್ತಿದ್ದ ಸದ್ದು ಕೇಳಿತು. ಅದು ಕಿವಿಗೆ ಬಿತ್ತೋ ಇಲ್ಲವೋ ಅವಳು “ಅಯ್ಯೋ ಸತ್ತೆ!” ಎಂದು ಕೈಗಳನ್ನು ಕೊಡವಿಕೊಳ್ಳುತ್ತ ಅಲ್ಲಿಯೇ ಕುಳಿತುಬಿಟ್ಟಳು. ಕೂಡಲೆ ಅವಳನ್ನು ಪರಿಜನರು ಹಿಂದಕ್ಕೆ ಕರೆದುಕೊಂಡು ಹೋಗಿ ಹಾಸಿಗೆಯ ಮೇಲೆ ಮಲಗಿಸಿ ಏನಾಗಿದೆಯೆಂದು ನೋಡಲು ಅಂಗೈಗಳೆರಡೂ ಹೊಪ್ಪಳೆ ಬಂದಿದ್ದವು. ರಾಜನಿಗೆ ಈ ವರ್ತಮಾನ ತಿಳಿಯಿತು. ಅವನು ಬಂದು ನೋಡಿ ತುಂಬ ವ್ಯಥೆಪಟ್ಟು ಕೈಗಳಿಗೆ ಶ್ರೀಗಂಧವನ್ನು ಲೇಪಿಸುವಂತೆ ಹೇಳಿದನು; ಮತ್ತು ‘ಒಬ್ಬಳಿಗೆ ಮೈಮೇಲೆ ಹೂವು ಬಿದ್ದು ಗಾಯವಾಯಿತು, ಇನ್ನೊಬ್ಬಳಿಗೆ ಬೆಳದಿಂಗಳು ತಗುಲಿ ಮೈ ಸುಟ್ಟುಹೋಯಿತು, ಮತ್ತೊಬ್ಬಳಿಗೆ ಒನಕೆಯ ಪೆಟ್ಟು ಕೇಳಿ ಕೈ ಹುಣ್ಣಾಯಿತು; ಇವರು ಇಷ್ಟೊಂದು ಸೂಕ್ಷ್ಮ ಸ್ವಭಾವದವರಾಗಿಬಿಟ್ಟಿರುವುದು ಕಷ್ಟಕ್ಕೆ ಬಂದಿದೆ!’ ಎಂದು ರಾತ್ರಿಯೆಲ್ಲಾ ಕೊರಗಿದನು.

ಹೀಗೆಂದು ಕಥೆ ಹೇಳಿ ಬೇತಾಳನು “ಮಹಾರಾಜ! ಆ ಮೂವರು ರಾಣಿಯರಲ್ಲಿ ಯಾರು ಹೆಚ್ಚು ಸುಕುಮಾರಿ, ಹೇಳು; ತಿಳಿದಿದ್ದೂ ಹೇಳದಿದ್ದರೆ ನಿನ್ನ ತಲೆ ಸಿಡಿದು ಹೋಗುತ್ತದೆ” ಎಂದನು. ರಾಜನು “ಮೃಗಾಂಕವತಿಯೇ ಹೆಚ್ಚಿನ ಸುಕುಮಾರಿ; ಏಕೆಂದರೆ ಅವಳು ಒನಕೆಯ ಪೆಟ್ಟುಗಳನ್ನು ಕೇಳಿಯೇ, ಬರಿಯ ಸದ್ದಿನಿಂದಲೇ ಹೊಪ್ಪಳೆ ಬಂತು; ಮಿಕ್ಕವರಿಬ್ಬರಿಗೆ ಗಾಯವೂ ಗುಳ್ಳೆಯೂ ಆಗಬೇಕಾದರೆ ನೈದಿಲೆಯೂ ಚಂದ್ರಕಿರಣವೂ ಅವರ ಮೈಗೆ ಸೋಕಬೇಕಾಯಿತು. ಇವರು ಅವಳಿಗೆಂದಿಗೂ ಸಮನಲ್ಲ!” ಎಂದನು.

ಹೀಗೆ ಮಾತನಾಡಿಬಿಟ್ಟದ್ದರಿಂದ ಬೇತಾಳನು ರಾಜನ ಹೆಗಲಿನಿಂದ ಮಾಯವಾಗಿ ಮೊದಲಿದ್ದ ಸ್ಥಳಕ್ಕೇ ಹೋಗಿಬಿಟ್ಟನು.

೧೨

೧೯. ತ್ರಿವಿಕ್ರಮಸೇನನು ಹನ್ನೆರಡನೆಯ ಸಾರಿ ಹೆಣವನ್ನು ಹೆಗಲ ಮೇಲೆ ಹಾಕಿಕೊಂಡು ಹೊರಟನು. ಬೇತಾಳನು ಮತ್ತೊಂದು ಕಥೆಯನ್ನು ಆರಂಭಿಸಿದನು:-

ಅಂಗ ದೇಶದಲ್ಲಿ ಯಶಃಕೇತುವೆಂಬ ರಾಜನಿದ್ದನು. ಅವನು ತನ್ನ ಮಂತ್ರಿಯಾದ ದೀರ್ಘದರ್ಶಿಗೆ ರಾಜ್ಯಭಾರವಿಚಾರವನ್ನು ಒಪ್ಪಿಸಿ ತಾನು ಸ್ತ್ರೀಲೋಲುಪ್ತಿಯಲ್ಲಿದ್ದುಬಿಟ್ಟನು. ಆದರೆ ಜನರು ಮಂತ್ರಿಯೇ ರಾಜನನ್ನು ಸ್ತ್ರೀವ್ಯಸನದಲ್ಲಿಟ್ಟು ತಾನು ರಾಜಭೋಗವನ್ನನುಭವಿಸುತ್ತಾನೆ ಎಂದು ಆಡಿಕೊಳ್ಳುತ್ತಿದ್ದರು. ಈ ಅಪವಾದವನ್ನು ತಪ್ಪಿಸಿಕೊಳ್ಳಲು ಏನು ಮಾಡೋಣವೆಂದು ಅವನು ಒಂದು ದಿನ ತನ್ನ ಹೆಂಡತಿಯೊಡನೆ ಆಲೋಚಿಸಿದನು. ಆಕೆ ತೀರ್ಥಯಾತ್ರೆಯ ನೆವದಲ್ಲಿ ನಾಲ್ಕುದಿನ ಊರುಬಿಟ್ಟು ಹೋದರೆ ಒಳ್ಳೆಯದೆಂದು ಹೇಳಿದಳು. ಅದರಂತೆ ಅವನು ರಾಜನ ಅಪ್ಪಣೆ ಪಡೆದು ಹೊರಟು ಊರೂರು ತಿರುಗುತ್ತ ಪುಂಡ್ರದೇಶಕ್ಕೆ ಬಂದು ಅಲ್ಲಿ ಒಂದು ಶಿವದೇವಾಲಯದಲ್ಲಿ ತಂಗಿದ್ದನು. ಅಲ್ಲಿ ಪೂಜೆಗೆಂದು ಬಂದ ನಿಧಿದತ್ತನೆಂಬ ವರ್ತಕನ ಗುರುತಾಗಲು ಅವನೊಡನೆ ಸುವರ್ಣದ್ವೀಪಕ್ಕೆ ಹೊರಟನು. ಅಲ್ಲಿ ಕೆಲವು ಕಾಲವಿದ್ದು ವ್ಯಾಪಾರ ಮಾಡಿಕೊಂಡು ಹಿಂತಿರುಗುತ್ತಿರುವಾಗ ಸಮುದ್ರ ಮಧ್ಯದಲ್ಲಿ ಚಿನ್ನದ ರೆಂಬೆಗಳೂ ಹವಳದ ಕುಡಿಗಳೂ ರತ್ನದ ಹಣ್ಣುಗಳೂ ಇದ್ದ ಒಂದು ಕಲ್ಪವೃಕ್ಷ ಕಂಡಿತು. ಅದರಮೇಲೆ ಒಂದು ರತ್ನಪರ್ಯಂಕವೂ ಆ ಮಂಚದ ಮೇಲೆ ಒಬ್ಬ ದಿವ್ಯಸುಂದರಿಯೂ ಇದ್ದರು; ಅವಳು ವೀಣೆ ಹಿಡಿದು

ಯತ್ಕರ್ಮಬೀಜಮುಪ್ತಂ ಯೇನ ಪುರಾ ನಿಶ್ಚಿತಂ ಸ ತದ್ಭುಂಕ್ತೇ ।

ಪೂರ್ವಕೃತಸ್ಯ ಹಿ ಶಕ್ಯೋ ವಿಧಿನಾಪಿ ನ ಕರ್ತುಮನ್ಯಥಾ ಭಾವಃ ॥

ಎಂದು ಹಾಡಿ ಉತ್ತರಕ್ಷಣದಲ್ಲಿ ಆ ಮರಮಂಚಗಳೊಡನೆ ಮುಳುಗಿಬಿಟ್ಟಳು. ಅವನು ಆಶ್ಚರ್ಯದಿಂದ ಬೆರಗಾಗಿರಲು, ನಾವಿಕರು “ಇದು ನಿನಗೆ ಹೊಸದು ಅಷ್ಟೇಯೆ; ನಾವು ಇದನ್ನು ನೋಡುತ್ತಲೇ ಇರುತ್ತೇವೆ!” ಎಂದುಬಿಟ್ಟರು. ತೀರಕ್ಕೆ ಬಂದಮೇಲೆ ಅವನು ವರ್ತಕನಿಗೆ ಹೇಳಿ ತಮ್ಮೂರಿಗೆ ಹಿಂತಿರುಗಿ ಬಂದನು. ಎಲ್ಲರೂ ಅವನನ್ನು ಆದರದಿಂದ ಬರಮಾಡಿಕೊಂಡರು. ದೊರೆಯು ತುಂಬ ಕುತೂಹಲದಿಂದ ಅವನ ಪ್ರಯಾಣವೃತ್ತಾಂತವನ್ನು ಕೇಳಲು ಅವನು ಆ ದಿವ್ಯಸ್ತ್ರೀಯ ವಿಚಾರವನ್ನು ತಿಳಿಸಿದನು. ಕೂಡಲೆ ಅವನಿಗೆ ಅವಳನ್ನು ನೋಡಬೇಕೆಂದು ಮನಸ್ಸಾಯಿತು. ಮಂತ್ರಿಗೆ ರಾಜ್ಯವನ್ನು ಒಪ್ಪಿಸಿ ತಾನು ತಾಪಸವೇಷವನ್ನು ಧರಿಸಿ ಒಂದು ರಾತ್ರಿ ಒಬ್ಬನೇ ಹೊರಟು ದಾರಿಯಲ್ಲಿ ಕುಶನಾಭನೆಂಬ ಮುನಿಯನ್ನು ಕಂಡನು. ಅವನು ಹೇಳಿದಂತೆ ಲಕ್ಷ್ಮೀದತ್ತನೆಂಬ ವರ್ತಕನೊಡನೆ ಸುವರ್ಣದ್ವೀಪಕ್ಕೆ ಹೊರಟನು. ದಾರಿಯಲ್ಲಿ ಆ ಕಲ್ಪವೃಕ್ಷವೂ ದಿವ್ಯಸ್ತ್ರೀಯೂ ಕಂಡುಬಂದರು. ಆಕೆಯು

ಯತ್ಕರ್ಮಬೀಜಮುಪ್ತಂ ಯೇನ ಪುರಾ ನಿಶ್ಚಿತಂ ಸ ತದ್ಭುಂಕ್ತೇ ।

ಪೂರ್ವಕೃತಸ್ಯ ಹಿ ಶಕ್ಯೋ ವಿಧಿನಾಪಿ ನ ಕರ್ತುಮನ್ಯಥಾಭಾವಃ ॥

ತಸ್ಮಾದ್ಯತ್ರ ಯಥಾ ಯದ್ಭವಿತವ್ಯಂ ಯಸ್ಯ ದೈವಯೋಗೇನ ।

ತತ್ರ ತಥಾ ತತ್ಪ್ರಾಪ್ತ್ಯೈ ವಿವಶೋಸೌ ನೀಯತೇಽತ್ರ ನ ಭ್ರಾಂತಿಃ ॥

ಎಂದು ಹಾಡಿದಳು. ರಾಜನು ಅದನ್ನು ಸ್ತಬ್ಧನಾಗಿ ಕೇಳಿ “ಸಮುದ್ರರಾಜ! ಇವಳನ್ನು ಮುಚ್ಚಿಟ್ಟುಕೊಂಡು ನೀನು ಹರಿಗೆ ಮೋಸಮಾಡಿದೆ!” ಎಂದುಕೊಳ್ಳುತ್ತ, ಅವಳು ಮುಳುಗಿದೊಡನೆ ಅವಳ ಹಿಂದೆ ತಾನೂ ನೀರಿನಲ್ಲಿ ಹಾರಿದನು. ಲಕ್ಷ್ಮೀದತ್ತನಿಗೆ ಗಾಬರಿಯಾಯಿತು. ಅಷ್ಟುಹೊತ್ತಿಗೆ “ಅಯ್ಯಾ! ಕಳವಳ ಪಡಬೇಡ! ಅವನು ಯಶಃಕೇತುವೆಂಬ ದೊರೆ; ತಾಪಸವೇಷದಲ್ಲಿದ್ದ; ಈ ಸ್ತ್ರೀಗೋಸ್ಕರವೇ ಬಂದಿದ್ದ; ಅವಳು ಹಿಂದಿನ ಜನ್ಮದಲ್ಲಿ ಅವನ ಹೆಂಡತಿಯಾಗಿದ್ದಳು; ಅವಳನ್ನು ಪಡೆದುಕೊಂಡು ಅಂಗರಾಜ್ಯಕ್ಕೆ ಹಿಂತಿರುಗಿಹೋಗುತ್ತಾನೆ!” ಎಂದು ಅಶರೀರವಾಣಿಯಾಯಿತು. ಅದನ್ನು ಕೇಳಿ ವರ್ತಕನು ನಿಶ್ಚಿಂತನಾಗಿ ಮುಂದಕ್ಕೆ ಹೋದನು. ಯಶಃಕೇತುವು ಸಮುದ್ರದೊಳಕ್ಕೆ ಹೋಗಲು ಅಲ್ಲಿ ಒಂದು ನಗರವಿತ್ತು. ಆದರೆ ಯಾವ ಮನೆಯನ್ನು ಹೊಕ್ಕು ನೋಡಿದರೂ ಯಾರೂ ಇಲ್ಲ. ಕೊನೆಗೆ ಅಲ್ಲಿ ಎತ್ತರವಾದ ಒಂದು ಮಣಿಮಂದಿರವನ್ನು ನೋಡಿ ಒಳಗೆ ಹೋಗಲು ಅಲ್ಲಿ ಆಕೆಯನ್ನು ಕಂಡನು. ಪರಸ್ಪರ ಯೋಗಕ್ಷೇಮವಾದ ಮೇಲೆ ರಾಜನು ತನ್ನ ವೃತ್ತಾಂತವನ್ನು ತಿಳಿಸಿ ಅವಳಾರೆಂದು ಕೇಳಿದನು. ಅವಳು “ನಾನು ಮೃಗಾಂಕಸೇನನೆಂಬ ವಿದ್ಯಾಧರರಾಜನ ಮಗಳು. ನನ್ನ ಹೆಸರು ಮೃಗಾಂಕವತಿ. ನನ್ನನ್ನೊಬ್ಬಳನ್ನೇ ಇಲ್ಲಿ ಬಿಟ್ಟು ನಮ್ಮ ತಂದೆಯೂ ಪುರಜನರೂ ಎಲ್ಲರೂ ಎಲ್ಲಿ ಹೋದರೋ ಗೊತ್ತಿಲ್ಲ. ಆದ್ದರಿಂದ ಕಲ್ಪವೃಕ್ಷದ ಮೇಲೆ ಹತ್ತಿಬಂದು ವಿಧಿವಿಲಾಸವನ್ನು ಹೇಳಿಕೊಳ್ಳುತ್ತಿದ್ದೇನೆ.” ಎಂದಳು. ತನ್ನ ಹೆಂಡತಿಯಾಗಬೇಕೆಂದು ಕೇಳಲು ಅವಳು “ಆಗಬಹುದು; ಆದರೆ ಪ್ರತಿ ಅಷ್ಟಮಿಯೂ ಚತುರ್ದಶಿಯೂ ನಾನು ಊರು ಬಿಟ್ಟು ಹೋಗುತ್ತೇನೆ. ತಿಂಗಳಿಗೆ ಈ ನಾಲ್ಕುದಿನ ನಿನ್ನೊಡನೆ ನಾನು ಇರುವುದಿಲ್ಲ; ಅದಕ್ಕೆ ನೀನು ಅಡ್ಡಿ ಮಾಡಕೂಡದು” ಎಂದಳು. ಅವನು ಒಪ್ಪಿ ಅವಳನ್ನು ಗಾಂಧರ್ವವಿವಾಹ ಮಾಡಿಕೊಂಡನು. ಸ್ವಲ್ಪ ದಿವಸದಲ್ಲಿ ಕೃಷಪಕ್ಷದ ಚತುರ್ದಶಿ ಬಂತು. ಆಗ ಅವಳು “ನಾನು ಸ್ವಲ್ಪ ಕೆಲಸದ ಮೇಲೆ ಎಲ್ಲಿಯೋ ಹೋಗಬೇಕಾಗಿದೆ; ನೀನು ಇಲ್ಲಿಯೇ ಇರು. ಇಲ್ಲಿ ಒಂದು ಸ್ಫಟಿಕಮಂದಿರವಿದೆ; ಅಲ್ಲಿಗೆ ಹೋಗಬೇಡ; ಇಲ್ಲಿರುವ ಭಾವಿಗೆ ಬಿದ್ದೀಯೆ; ಅಲ್ಲಿ ಬಿದ್ದರೆ ಭೂಲೋಕಕ್ಕೆ ಹೋಗಿಬಿಡುತ್ತೀಯೆ!” ಎಂದು ಊರು ಬಿಟ್ಟು ಹೊರಟಳು. ರಾಜನು ಕತ್ತಿಹಿಡಿದು ಅವಳಿಗೆ ತಿಳಿಯದಂತೆ ಅವಳ ಹಿಂದೆಯೇ ಹೋದನು. ಸ್ವಲ್ಪದೂರ ಹೋದಮೇಲೆ ಒಬ್ಬ ರಾಕ್ಷಸನು ಗರ್ಜಿಸುತ್ತ ಬಂದು ಮೃಗಾಂಕವತಿಯನ್ನು ಹಿಡಿದು ಬಾಯಲ್ಲಿ ಹಾಕಿಕೊಂಡು ನುಂಗಿಬಿಟ್ಟನು. ರಾಜನು ಓಡಿಹೋಗಿ ಕೋಪದಿಂದ ಅವನ ಕತ್ತನ್ನು ಕತ್ತರಿಸಿಹಾಕಿದನು. ಅವನ ದೇಹವನ್ನು ಒಡೆದುಕೊಂಡು ಮೃಗಾಂಕವತಿಯು ಹೊರಕ್ಕೆ ಬಂದಳು. ರಾಜನು ಅವಳನ್ನು ಆಲಿಂಗಿಸಿಕೊಂಡು “ಪ್ರಿಯೇ, ಇದೇನು ಮಾಯೆಯೋ ಕನಸೋ?” ಎಂದು ಕೇಳಲು ಅವಳು “ಮಹಾರಾಜ! ಇದು ಮಾಯೆಯೂ ಅಲ್ಲ ಕನಸೂ ಅಲ್ಲ; ನನಗೆ ನನ್ನ ತಂದೆಯಾದ ವಿದ್ಯಾಧರರಾಜನಿಂದ ಶಾಪವಿತ್ತು; ಅದು ಬಂದ ಬಗೆ ಹೀಗೆ; ಅವನಿಗೆ ಗಂಡು ಮಕ್ಕಳಿದ್ದರೂ ನನ್ನ ಮೇಲಣ ವಾತ್ಸಲ್ಯದಿಂದ ನನ್ನನ್ನು ಬಿಟ್ಟು ಊಟಮಾಡುತ್ತಿರಲಿಲ್ಲ; ಒಂದು ಚತುರ್ದಶಿಯ ದಿವಸ ನಾನು ಇಲ್ಲಿಗೆ ಬಂದು ಅಂದೆಲ್ಲಾ ಗೌರೀಪೂಜೆಯಲ್ಲಿಯೇ ಇದ್ದುಬಿಟ್ಟೆ; ನನ್ನನ್ನು ಕಾದು ಕಾದು ನಮ್ಮ ತಂದೆ ಆವತ್ತೆಲ್ಲಾ ಊಟಮಾಡದೆ ಉಪವಾಸವಿದ್ದುಬಿಟ್ಟನು. ಆದ್ದರಿಂದ ಸಂಜೆ ನಾನು ಮನೆಗೆ ಹೋದಾಗ ಅವನು ಸಿಟ್ಟುಗೊಂಡು “ಇನ್ನು ಮೇಲೆ ಈ ಊರಲ್ಲಿ ನೀನು ಒಬ್ಬಳೇ ಇರು; ಅಷ್ಟಮೀ ಚತುರ್ದಶೀ ದಿನಗಳಲ್ಲಿ ನೀನು ಶಿವಪೂಜೆಗೆ ಊರಹೊರಕ್ಕೆ ಹೋದಾಗ, ಈಗ ನನ್ನನ್ನು ಹಸಿವು ತಿಂದಂತೆ ನಿನ್ನನ್ನೂ ಒಬ್ಬ ರಾಕ್ಷಸನು ತಿನ್ನುವನು; ಅವನ ಹೃದಯವನ್ನು ಭೇದಿಸಿಕೊಂಡು ಹೊರಕ್ಕೆ ಬರುತ್ತೀಯೆ; ಅಂಗರಾಜನಾದ ಯಶಃಕೇತುವು ಬಂದು ಆ ರಾಕ್ಷಸನನ್ನು ಕೊಂದಾಗ ನಿನಗೆ ಶಾಪವಿಮೋಚನೆಯಾಗುತ್ತದೆ; ಆಗ ಈ ಶಾಪವೂ ನಿನ್ನ ವಿದ್ಯಗಳೂ ಎಲ್ಲಾ ನಿನಗೆ ಜ್ಞಾಪಕಕ್ಕೆ ಬರುತ್ತವೆ” ಎಂದು ಹೇಳಿ ಭೂಲೋಕಕ್ಕೆ ಹೊರಟುಹೋದನು. ನಾನು ಇನ್ನು ನಮ್ಮ ತಂದೆಯ ಹತ್ತಿರಕ್ಕೆ ಹೋಗುತ್ತೇನೆ; ನೀನು ನಿಮ್ಮ ರಾಜ್ಯಕ್ಕೆ ಬೇಕಾದರೂ ಹೋಗಬಹುದು; ಇಲ್ಲಿಯೇ ಬೇಕಾದರೂ ಇರಬಹುದು" ಎಂದಳು. ರಾಜನಿಗೆ ತುಂಬಾ ದುಃಖವಾಯಿತು; ಇನ್ನೊಂದು ವಾರವಾದರೂ ಅವಳು ತನ್ನೊಡನೆ ಇರಬೇಕೆಂದು ಬೇಡಿಕೊಂಡನು. ಅದಕ್ಕೆ ಅವಳು ಒಪ್ಪಿಕೊಂಡಳು. ಆರು ದಿನ ಅವಳೊಡನೆ ಅಲ್ಲಿಯೇ ಇದ್ದು ಏಳನೆಯ ದಿನ ಉಪಾಯವಾಗಿ ಅವಳನ್ನು ಯಂತ್ರದ ಬಾವಿಯ ಹತ್ತಿರಕ್ಕೆ ಕರೆತಂದು ಅವಳನ್ನು ತಬ್ಬಿಕೊಂಡು ಅದರೊಳಗೆ ಹಾರಿಬಿಟ್ಟನು. ಎದ್ದಾಗ ತನ್ನ ಉದ್ಯಾನದಲ್ಲಿದ್ದ ಕೊಳದಲ್ಲಿದ್ದನು. ಉದ್ಯಾನಪಾಲಕನು ಅವರನ್ನು ನೋಡಿ ಮಂತ್ರಿಗೆ ವರ್ತಮಾನ ಕೊಟ್ಟನು. ಎಲ್ಲರಿಗೂ ತುಂಬಾ ಸಂತೋಷವಾಯಿತು. ವಾರತುಂಬಿ ವಿದ್ಯಾಧರಿಯು ತನ್ನ ತಂದೆಯ ಹತ್ತಿರಕ್ಕೆ ಹೋಗಬೇಕೆಂದು ನೋಡಲು, ತನಗೆ ಹಾರುವ ವಿದ್ಯೆಯೇ ಮರೆತುಹೋಗಿತ್ತು. ಅದರಿಂದ ಅವಳಿಗೆ ದುಃಖವಾದರೂ ರಾಜನಿಗೆ ಸಂತೋಷವೇ ಆಯಿತು. ಇದನ್ನು ನೋಡಿ ಮಂತ್ರಿಯು ತನ್ನ ಮನೆಗೆ ಹೋಗಿ ಅಂದಿನ ರಾತ್ರಿಯೇ ಎದೆಯೊಡೆದು ಸತ್ತುಹೋದನು. ಯಶಃಕೇತುವು ರಾಜ್ಯಭಾರವನ್ನು ತಾನೇ ವಹಿಸಿಕೊಂಡು ಚಿರಕಾಲ ರಾಜ್ಯವಾಳುತ್ತಿದ್ದನು.

ಹೀಗೆಂದು ಕಥೆ ಹೇಳಿ ಬೇತಾಳನು “ಮಹಾರಾಜ! ಆ ಮಂತ್ರಿಯು ಎದೆ ಒಡೆದು ಸತ್ತದ್ದೇಕೆ? ರಾಜನಿಗೆ ಹಠಾತ್ತನೆ ಅಂಥ ಅಭ್ಯುದಯ ಉಂಟಾಯಿತು ಎಂದೇ? ಇಲ್ಲ, ಆ ದಿವ್ಯಸ್ತ್ರೀಯು ತನಗೆ ದೊರೆಯಲಿಲ್ಲವಲ್ಲಾ ಎಂದೋ?ಇಲ್ಲ, ರಾಜ ಬಂದದ್ದರಿಂದ ತನಗೆ ರಾಜ್ಯಭೋಗ ತಪ್ಪಿಹೋಯಿತು ಎಂದೋ? ಉತ್ತರ ಹೇಳದಿದ್ದರೆ ನಿನ್ನ ತಲೆ ಒಡೆದು ಹೋಗುತ್ತದೆ” ಎಂದು ಹೇಳಿದನು. ರಾಜನು “ಆ ಮಂತ್ರಿಯು ಶುಭಚರಿತ್ರನಾದವನು; ಅವನು ಎದೆಯೊಡೆದು ಸಾಯಲು ಇದೊಂದೂ ಕಾರಣವಲ್ಲ; ಸಾಮಾನ್ಯ ಸ್ತ್ರೀಯರಲ್ಲಿ ಆಸಕ್ತನಾಗಿದ್ದೇ ರಾಜ್ಯವನ್ನು ಇಷ್ಟು ಉಪೇಕ್ಷೆಮಾಡಿದ್ದನಲ್ಲಾ, ಇನ್ನು ಈ ದಿವ್ಯಸ್ತ್ರೀ ಸಿಕ್ಕಿಬಿಟ್ಟಮೇಲೆ ಏನು ಗತಿ? ನಾನು ಎಷ್ಟು ಕಷ್ಟಪಡಲಿ, ಅದು ಇನ್ನೂ ಹೆಚ್ಚೇ ಆಗುತ್ತಹೋಗುತ್ತದಲ್ಲ! ಎಂದು ಚಿಂತಿಸಿ ಅವನ ಎದೆ ಒಡೆದುಹೋಯಿತು!” ಎಂದು ಉತ್ತರವಿತ್ತನು.

ಹೀಗೆ ಮಾತನಾಡಿ ಬಿಟ್ಟದ್ದರಿಂದ ಬೇತಾಳನು ರಾಜನ ಹೆಗಲಿನಿಂದ ಮಾಯವಾಗಿ ಮೊದಲಿದ್ದ ಸ್ಥಳಕ್ಕೇ ಹೋಗಿಬಿಟ್ಟನು.

೧೩

೨೦. ತ್ರಿವಿಕ್ರಮಸೇನನು ಹದಿಮೂರನೆಯ ಸಾರಿ ಹೆಣವನ್ನು ಹೆಗಲಮೇಲೆ ಹಾಕಿಕೊಂಡು ಹೊರಟನು. ಬೇತಾಳನು ಮತ್ತೊಂದು ಕಥೆಯನ್ನು ಆರಂಭಿಸಿದನು:-

ವಾರಾಣಸಿಯಲ್ಲಿ ದೇವಸ್ವಾಮಿಯೆಂಬ ಬ್ರಾಹ್ಮಣನಿದ್ದನು. ಅವನ ಮಗನಾದ ಹರಿಸ್ವಾಮಿಯು ಒಂದುದಿನ ರಾತ್ರಿ ಮಹಡಿಯ ಮಚ್ಚಿನ ಮೇಲೆ ಬೆಳದಿಂಗಳಿನಲ್ಲಿ ಮಲಗಿ ನಿದ್ರೆಹೋಗಿರಲು, ಆಕಾಶದಲ್ಲಿ ಹೋಗುತ್ತಿದ್ದ ಮದನವೇಗನೆಂಬ ವಿದ್ಯಾಧರನು ಅವನ ಹೆಂಡತಿಯನ್ನು ಹೊತ್ತುಕೊಂಡು ಹೋದನು. ಹರಿಸ್ವಾಮಿಯು ಎದ್ದುನೋಡಿ ಹೆಂಡತಿಯಿಲ್ಲದಿರಲು, ಅವಳಿಗಾಗಿ ತುಂಬ ಸಂಕಟಪಟ್ಟು, ತೀರ್ಥಯಾತ್ರೆಗಾಗಿ ಹೊರಟುಬಿಟ್ಟನು. ಒಂದು ಸಲ ತುಂಬ ಹಸಿವಿನಿಂದ ಬಳಲಿ ಪದ್ಮನಾಭನೆಂಬ ಬ್ರಾಹ್ಮಣನ ಮನೆಯ ಬಾಗಿಲಲ್ಲಿ ನಿಂತಿರಲು ಆ ಮನೆಯಾಕೆ “ಹೊಟ್ಟೆಯೆಂಬುದು ಕೆಟ್ಟದ್ದು; ಯಾರಿಗಾದರೂ ಜೀವ ಕುಗ್ಗಿ ಹೋಗುತ್ತದೆ” ಎಂದುಕೊಂಡು ಕರುಣೆಯಿಂದ ಅವನಿಗೆ ಒಂದು ಪಾತ್ರೆಯ ತುಂಬ ಪರಮಾನ್ನವನ್ನು ತಂದು ಕೊಟ್ಟಳು. ಅದನ್ನು ಅವನು ತೆಗೆದುಕೊಂಡು ಹೋಗಿ ಒಂದು ಕೊಳದ ಹತ್ತಿರವಿದ್ದ ಆಲದಮರದ ಕೆಳಗೆ ಇಟ್ಟು ಕೈಕಾಲು ತೊಳೆದುಕೊಳ್ಳುವುದಕ್ಕೆ ಹೋದನು. ಅಷ್ಟು ಹೊತ್ತಿಗೆ ಒಂದು ಗಿಡುಗವು ಎಲ್ಲಿಂದಲೋ ಒಂದು ಕೃಷ್ಣಸರ್ಪವನ್ನು ಕಚ್ಚಿಕೊಂಡು ಬಂದು ಆ ಮರದ ಮೇಲೆ ಕೂತುಕೊಂಡಿತು. ಪ್ರಾಣಸಂಕಟದಲ್ಲಿದ್ದ ಆ ಹಾವಿನ ಬಾಯಿಂದ ವಿಷದ ಜೊಲ್ಲು ಸುರಿದು ಆ ಪರಮಾನ್ನದೊಳಗೆ ಬಿತ್ತು. ಬ್ರಾಹ್ಮಣನು ಬಂದು ಅದನ್ನು ತಿನ್ನಲು ವಿಷಜ್ವಾಲೆ ಏರಿ ಸತ್ತುಹೋದನು. ವಿಧಿ ವಿಮುಖವಾದ್ದರಿಂದ ಹಾಲು ತುಪ್ಪ ಸಕ್ಕರೆ ಹಾಕಿ ಮಾಡಿದ ಪರಮಾನ್ನವೂ ವಿಷವಾಯಿತು.

ಹೀಗೆಂದು ಕಥೆ ಹೇಳಿ ಬೇತಾಳನು “ಮಹಾರಾಜ! ಆ ಬ್ರಾಹ್ಮಣನನ್ನು ಕೊಂದ ದೋಷ ಯಾರಿಗೆ ಎಂದು ಯಮಧರ್ಮರಾಯನು ನಿಶ್ಚಯಿಸಲಾರದೆ ಹೋದನು. ನಿನಗೆ ಗೊತ್ತಿದ್ದರೆ ಹೇಳು. ಇಲ್ಲದಿದ್ದರೆ ತಲೆ ಸಿಡಿದುಹೋಗುತ್ತದೆ!” ಎಂದನು. ರಾಜನು “ಆ ದೋಷ ಯಾರಿಗೆಂದು ಹೇಳೋಣ! ಹಾವಿಗೆಂದು ಹೇಳೋಣವೇ? ಪಾಪ! ಅದೇನು ಮಾಡೀತು? ಶತ್ರುವಿನ ಬಾಯಿಗೆ ಸಿಕ್ಕಿ ಪರವಶವಾಗಿದ್ದದ್ದರಿಂದ ಅದರದೇನೂ ತಪ್ಪಿಲ್ಲ. ಗಿಡುಗನೆಂದು ಹೇಳೋಣವೇ? ಅದರದು ತಾನೇ ಏನು ತಪ್ಪು? ಹಸಿದಾಗ ಅಕಸ್ಮಾತ್​ ಸಿಕ್ಕಿದ ತನ್ನ ತಿಂಡಿಯನ್ನು ತಾನು ತಿನ್ನುತ್ತಿತ್ತು. ಅನ್ನವಿಕ್ಕಿದ ದಂಪತಿಗಳದೆಂದು ಹೇಳೋಣವೇ? ಅದು ತಾನೇ ಹೇಗೆ ಸಂಭವಿಸೀತು? ಧರ್ಮಬುದ್ಧಿಯೊಂದರಿಂದಲೇ ಅವರು ಅನ್ನದಾನ ಮಾಡಿದರು. ಆ ಬ್ರಹ್ಮಹತ್ಯಾದೋಷ ಯಾರಿಗಾದರೂ ಬರುವುದಿದ್ದರೆ, ಇದೊಂದನ್ನೂ ವಿಚಾರಮಾಡದೆ ಹಾವು ಗಿಡುಗ ಅನ್ನದಾತೃಗಳು ಇವರುಗಳಲ್ಲಿ ಯಾರಮೇಲಾದರೂ ತಪ್ಪನ್ನು ಹಾಕುವವರಿಗೆ ಬರಬೇಕು; ಅಷ್ಟೇಯೆ!” ಎಂದನು.

ಹೀಗೆ ಮಾತನಾಡಿಬಿಟ್ಟಿದ್ದರಿಂದ ಬೇತಾಳನು ರಾಜನ ಹೆಗಲಿನಿಂದ ಮಾಯವಾಗಿ ಮೊದಲಿದ್ದ ಸ್ಥಳಕ್ಕೇ ಹೋಗಿಬಿಟ್ಟನು.

೧೪

೨೧. ತ್ರಿವಿಕ್ರಮಸೇನನು ಹದಿನಾಲ್ಕನೆಯ ಸಾರಿ ಹೆಣವನ್ನು ಹೆಗಲಮೇಲೆ ಹಾಕಿಕೊಂಡು ಹೊರಟನು. ಬೇತಾಳನು ಮತ್ತೊಂದು ಕಥೆಯನ್ನು ಆರಂಭಿಸಿದನು:-

ಅಯೋಧ್ಯೆಯಲ್ಲಿ ರತ್ನದತ್ತನೆಂಬ ಒಬ್ಬ ಧನಿಕನಾದ ವರ್ತಕನಿದ್ದನು. ಅವನಿಗೆ ರತ್ನವತಿಯೆಂಬ ರೂಪವತಿಯಾದ ಮಗಳಿದ್ದಳು. ಅವಳ ಗುಣ ರೂಪಗಳನ್ನು ನೋಡಿ ದೊಡ್ಡ ದೊಡ್ಡ ವರ್ತಕರಿರಲಿ, ರಾಜರೂ ಬಂದು ಅವಳನ್ನು ಮದುವೆಮಾಡಿಕೊಡಬೇಕೆಂದು ಕೇಳುತ್ತಿದ್ದರು. ಅವಳಿಗೋ ಗಂಡಸರೆಂದರೆ ಆಗದು. ಇಂದ್ರನೇ ಆಗಲಿ ನನಗೆ ಗಂಡ ಬೇಡ ಎನ್ನುವಳು; ಪ್ರಾಣವನ್ನಾದರೂ ಬಿಟ್ಟೇನು ಮದುವೆಮಾಡಿಕೊಳ್ಳುವುದಿಲ್ಲ ಎಂದು ಹಟಹಿಡಿದಿದ್ದಳು. ಹೀಗಿರಲು ಆ ಊರಿನಲ್ಲಿ ಎಲ್ಲೆಲ್ಲೂ ಕಳ್ಳತನವಾಗುತ್ತಿತ್ತು; ಕಳ್ಳ ಮಾತ್ರ ಯಾವ ತೋಟಿ ತಳವಾರರಿಗೂ ಸಿಕ್ಕಲಿಲ್ಲ. ಆದ್ದರಿಂದ ರಾಜನೇ ರಾತ್ರಿ ಕಾವಲು ತಿರುಗುತ್ತಿದ್ದು ಒಂದು ದಿನ ಅವನನ್ನು ಕಂಡು ಹಿಂಬಾಲಿಸಿದನು. ತಾನು ಕಳ್ಳನೆಂದು ಹೇಳಿಕೊಂಡು ಅವನ ಜೊತೆಯಲ್ಲಿ ಕಾಡಿನಲ್ಲಿದ್ದ ಅವನ ನೆಲಮಾಳಿಗೆ ಮನೆಗೆ ಹೋಗಿ ನೋಡಿಕೊಂಡು ಬಂದು ಅದಕ್ಕೆ ಸೇನೆಯಿಂದ ಮುತ್ತಿಗೆ ಹಾಕಿಸಿದನು. ಕಳ್ಳನು ಧೈರ್ಯದಿಂದ ಕಾದಿ ಸೇನೆಯನ್ನೆಲ್ಲಾ ಸೋಲಿಸಲು ರಾಜನೇ ಅವನೊಡನೆ ಸರಿಸಮನಾಗಿ ನಿಂತು ಹೋರಾಡಿ ಅವನನ್ನು ಸೆರೆಹಿಡಿದುಕೊಂಡು ಬಂದನು. ಶೂಲಕ್ಕೆ ಹಾಕಿಸಬೇಕೆಂದು ಅವನನ್ನು ಊರಿನಲ್ಲಿ ಮೆರವಣಿಗೆ ಮಾಡಿಸಿಕೊಂಡು ಹೋಗುತ್ತಿರಲು, ಮೈಯೆಲ್ಲಾ ಗಾಯವಾಗಿ ಧೂಳು ಮೆತ್ತಿಕೊಂಡಿದ್ದ ಅವನನ್ನು ನೋಡಿ ರತ್ನವತಿಗೆ ಮೋಹವುಂಟಾಗಿಬಿಟ್ಟಿತು. ತಂದೆಗೆ ತನ್ನ ಇಷ್ಟವನ್ನು ತಿಳಿಸಿ ಅವನನ್ನು ಬಿಡಿಸಿಕೊಂಡು ಬರಬೇಕೆಂದೂ ತಾನು ಅವನನ್ನು ಮದುವೆಯಾಗುವೆನೆಂದೂ ಹೇಳಿದಳು. ಅವನು ಆಶ್ಚರ್ಯಪಟ್ಟು “ಇದೇನಮ್ಮಾ ನೀನು ಆಡುವ ಮಾತು! ರಾಜಾಧಿರಾಜರು ಬಂದು ಕೇಳಿದರೂ ಬೇಡವೆಂದು ಹೇಳಿ, ವಧ್ಯಭೂಮಿಗೆ ಹೋಗುತ್ತಿರುವ ಈ ಪಾಪಿಕಳ್ಳನನ್ನು ಮದುವೆಮಾಡಿಕೊಳ್ಳುವೆನೆಂದು ಹೇಳುತ್ತೀಯೆ!” ಎಂದನು. ಅವಳು ಹಿಡಿದ ಹಟವನ್ನು ಬಿಡಲಿಲ್ಲ; “ದೊರೆಯ ಹತ್ತಿರಕ್ಕೆ ಹೋಗಿ ಅವಳನ್ನು ಬಿಡಿಸಿಕೊಂಡು ಬಾ; ಇಲ್ಲದಿದ್ದರೆ ಅವನೊಡನೆ ನಾನು ಸಹಗಮನಮಾಡಿ ಸಾಯುವುದೇ ಸರಿ!” ಎಂದಳು. ತನ್ನ ಐಶ್ವರ್ಯವನ್ನೆಲ್ಲಾ ಕೊಡುತ್ತೇನೆಂದರೂ ರಾಜನು ಅವನನ್ನು ಬಿಡಲೊಪ್ಪಲಿಲ್ಲ. ತಾನು ಸ್ವಂತವಾಗಿ ಅಷ್ಟೊಂದು ಹೋರಾಡಿ, ತನ್ನ ಜೀವವನ್ನೇ ಪಣವಾಗಿಟ್ಟು ತಂದ, ಊರಿಗೆ ಊರನ್ನೇ ಕೊಳ್ಳೆಹೊಡೆದಿದ್ದ, ಆ ಕಳ್ಳನನ್ನು ಬಿಟ್ಟುಕೊಡುವುದೇ? ಕೋಟಿ ವರಹ ಕೊಡುತ್ತೇನೆಂದರೂ ಒಪ್ಪಲಿಲ್ಲ; ಹೀಗೆ ವರ್ತಕನು ಹೋದ ಕೆಲಸವಾಗದೆ ಮನೆಗೆ ಬರಲು, ರತ್ನವತಿಯು ಸ್ನಾನಮಾಡಿ ಅರಿಸಿನದ ಸೀರೆಯುಟ್ಟು ಶ್ಮಶಾನಕ್ಕೆ ಹೊರಟಳು. ಅವಳ ತಾಯಿತಂದೆಗಳೂ ಬಂಧುಬಳಗಗಳೂ ಅವಳ ಹಿಂದೆಯೇ ಅಳುತ್ತ ಹೊರಟರು. ಶೂಲಕ್ಕೆ ಆಗತಾನೇ ಏರಿಸಿದ್ದ ಕಳ್ಳನು ಈ ವೃತ್ತಾಂತವನ್ನು ಕೇಳಿ ತಿಳಿದು, ಒಂದು ಕ್ಷಣ ಕಣ್ಣೀರು ಹಾಕಿ, ಮರುಕ್ಷಣ ನಕ್ಕು ಪ್ರಾಣಬಿಟ್ಟನು. ರತ್ನವತಿಯು ಅವನ ದೇಹವನ್ನು ತೆಗೆಸಿ ಚಿತೆಯ ಮೇಲಿಡಿಸಿ ತಾನು ಅದನ್ನು ಏರಿದಳು. ಅವಳ ಧೃಢವನ್ನು ನೋಡಿ ಆ ಶ್ಮಶಾನಾಧಿಪತಿಯಾದ ಭೈರವನು ಅದೃಶ್ಯನಾಗಿ “ನಿನ್ನ ಪತಿಭಕ್ತಿಯನ್ನು ಮೆಚ್ಚಿದೆ! ಏನು ವರ ಬೇಕು ಕೇಳು!” ಎಂದನು. ಅವಳು ಭೈರವನಿಗೆ ನಮಸ್ಕರಿಸಿ “ಸ್ವಾಮಿ! ನನ್ನ ತಂದೆಗೆ ಗಂಡು ಮಕ್ಕಳಿಲ್ಲ; ಆದ್ದರಿಂದ ನಾನು ಸತ್ತರೆ, ಅವನೂ ಸತ್ತುಬಿಡುತ್ತಾನೆ. ಆದ್ದರಿಂದ ಅವನಿಗೆ ನೂರು ಜನ ಗಂಡುಮಕ್ಕಳಾಗಲಿ!” ಎಂದಳು. ಭೈರವನು ಅದಕ್ಕೆ ಒಪ್ಪಿ “ಇನ್ನೊಂದು ವರವನ್ನು ಕೇಳು; ನಿನ್ನಂಥ ಸತ್ತ್ವಶಾಲಿನಿಗೆ ಒಂದೇ ವರ ಸಾಲದು!” ಎಂದನು. ಅವಳು “ಸ್ವಾಮೀ! ನನ್ನಲ್ಲಿ ಪ್ರಸನ್ನನಾಗಿರುವ ಪಕ್ಷಕ್ಕೆ, ನನ್ನ ಗಂಡನು ಬದುಕಲಿ, ಧಾರ್ಮಿಕನಾಗಿ ಬಾಳಲಿ!” ಎಂದು ಕೇಳಿದಳು. ಭೈರವನು ಹಾಗೆಯೇ ಆಗಲಿ; ನಿನ್ನ ಗಂಡನು ಅಕ್ಷತನಾಗಿ ಏಳಲಿ, ಧರ್ಮದಲ್ಲಿದ್ದು ಬಾಳಲಿ; ವೀರಕೇತು ರಾಜನಿಗೆ ಸಂತೋಷವಾಗಲಿ!" ಎಂದನು. ಕಳ್ಳನಿಗೆ ಜೀವ ಬಂತು. ಮೈಮೇಲೆ ಒಂದು ಗಾಯವೂ ಇರಲಿಲ್ಲ; ರತ್ನದತ್ತನು ಅವರನ್ನು ಸಂತೋಷದಿಂದ ಕರೆದುಕೊಂಡು ಹೋಗಿ ಮದುವೆಮಾಡಿದನು. ನೆಂಟರಿಷ್ಟರು ನಲಿದಾಡಿದರು. ಗಂಡುಮಕ್ಕಳಾದವು. ವೀರಕೇತುವು ಕಳ್ಳನಾಗಿದ್ದ ಏಕವೀರನಿಗೆ ಸೇನಾಪತಿಯ ಕೆಲಸಕೊಟ್ಟು ತನ್ನ ಹತ್ತಿರವಿಟ್ಟುಕೊಂಡನು. ಅವನೂ ಸನ್ಮಾರ್ಗದಲ್ಲಿರುತ್ತ ಸುಖವಾಗಿದ್ದನು.

ಹೀಗೆಂದು ಕಥೆ ಹೇಳಿ ಬೇತಾಳನು “ಮಹಾರಾಜ! ತಂದೆತಾಯಿಗಳೊಡನೆ ಶ್ಮಶಾನಕ್ಕೆ ಬಂದ ಅವಳನ್ನು ನೋಡಿ ಶೂಲದ ಮೇಲಿದ್ದ ಕಳ್ಳನು ಮೊದಲು ಅತ್ತದ್ದೇಕೆ? ಆಮೇಲೆ ನಕ್ಕದ್ದೇಕೆ? ತಿಳಿದೂ ಹೇಳದಿದ್ದರೆ ನಿನ್ನ ತಲೆ ಒಡೆದು ಹೋಗುತ್ತದೆ!” ಎಂದನು. ರಾಜನು “ಈ ಅಕಾರಣಬಂಧುವಾದ ವರ್ತಕನ ಋಣವನ್ನು ನಾನು ಹೇಗೆ ತೀರಿಸಲಿ-ಎಂದು ಅವನಿಗೆ ದುಃಖವಾಯಿತು. ಆದ್ದರಿಂದ ಅತ್ತನು. ರಾಜಾಧಿರಾಜರನ್ನೂ ಬೇಡವೆಂದು ಹೇಳಿ ಈ ಹೆಂಗಸು ನನ್ನಲ್ಲಿ ಅನುರಕ್ತಳಾಗಿದ್ದಾಳಲ್ಲಾ, ಹೆಂಗಸಿನ ಮನಸ್ಸು ತುಂಬ ವಿಚಿತ್ರವಾದದ್ದು, ಎಂದು ಆಶ್ಚರ್ಯದಿಂದ ನಕ್ಕನು.” ಎಂದು ಉತ್ತರಕೊಟ್ಟನು.

ಹೀಗೆ ಮಾತನಾಡಿಬಿಟ್ಟಿದ್ದರಿಂದ ಬೇತಾಳನು ರಾಜನ ಹೆಗಲಿನಿಂದ ಮಾಯವಾಗಿ ಮೊದಲಿದ್ದ ಸ್ಥಳಕ್ಕೇ ಹೋಗಿಬಿಟ್ಟನು.

೧೫

೨೨. ತ್ರಿವಿಕ್ರಮಸೇನನು ಹದಿನೈದನೆಯ ಸಾರಿ ಹೆಣವನ್ನು ಹೆಗಲಮೇಲೆ ಹಾಕಿಕೊಂಡು ಹೊರಟನು. ಬೇತಾಳನು ಮತ್ತೊಂದು ಕಥೆಯನ್ನು ಆರಂಭಿಸಿದನು:-

ನೇಪಾಳದೇಶದಲ್ಲಿ ಶಿವಪುರವೆಂಬ ನಗರವಿದೆ. ಅಲ್ಲಿ ಹಿಂದೆ ಯಶಃಕೇತುವೆಂಬ ರಾಜನಿದ್ದನು. ಅವನಿಗೆ ಶಶಿಪ್ರಭೆಯೆಂಬ ಮಗಳಿದ್ದಳು. ಅವಳು ಒಂದು ದಿನ ಜಾತ್ರೆಯ ಉತ್ಸವವನ್ನು ನೋಡುವುದಕ್ಕೆ ಹೋಗಿರಲು ಅಲ್ಲಿಗೆ ಬಂದಿದ್ದ ಮನಸ್ವಾಮಿಯೆಂಬ ಯುವಕನನ್ನು ನೋಡಿದಳು. ಅವನೂ ಇವಳನ್ನು ನೋಡಿದನು. ಇಬ್ಬರಿಗೂ ಪರಸ್ಪರ ಮೋಹವುಂಟಾಯಿತು. ಅಷ್ಟುಹೊತ್ತಿಗೆ ಅಲ್ಲಿಗೆ ಒಂದು ಮದ್ದಾನೆಯು ಬಂಧನವನ್ನು ಕಿತ್ತುಕೊಂಡು ಬರುತ್ತಿರಲು, ಪರಿಜನರೆಲ್ಲರೂ ರಾಜಪುತ್ರಿಯನ್ನು ಬಿಟ್ಟು ಓಡಿಹೋದರು. ಆಗ ಮನಸ್ವಾಮಿಯು ಅವಳನ್ನು ಎತ್ತಿಕೊಂಡು ಹೋಗಿ ಅವಳ ಅಂತಃಪುರದಲ್ಲಿ ಸುರಕ್ಷಿತವಾಗಿ ಸೇರಿಸಿದನು. ಇದರಿಂದ ಅವರ ಮೋಹವು ಇನ್ನೂ ಹೆಚ್ಚಾಯಿತು. ಆಗ ಅವನು ಮೂಲದೇವನೆಂಬ ಸಿದ್ಧನ ಹತ್ತಿರಕ್ಕೆ ಹೋಗಿ ಅವನ ಸಹಾಯವನ್ನು ಕೋರಿದನು. ಅವನು ಒಂದು ಗುಳಿಗೆಯನ್ನು ಬಾಯಿಗೆ ಹಾಕಿಕೊಂಡ ಕೂಡಲೆ ಅವನ ರೂಪ ಮಾರ್ಪಟ್ಟು ವೃದ್ಧಬ್ರಾಹ್ಮಣನಾದನು. ಇನ್ನೊಂದು ಗುಳಿಗೆಯನ್ನು ಮನಸ್ವಾಮಿಗೆ ಕೊಡಲು ಅವನು ಅದನ್ನು ಬಾಯಿಯಲ್ಲಿ ಇಟ್ಟುಕೊಂಡ ಕೂಡಲೆ ಒಬ್ಬ ಹುಡುಗಿಯಾದನು. ಅವಳನ್ನು ಕರೆದುಕೊಂಡು ಮೂಲದೇವನು ರಾಜನ ಹತ್ತಿರಕ್ಕೆ ಹೋಗಿ “ಅಯ್ಯಾ! ಈ ಹುಡುಗಿಯನ್ನು ನನ್ನ ಮಗನಿಗೆ ಮದುವೆಮಾಡಬೇಕೆಂದು ಎಷ್ಟೋದೂರದಿಂದ ಯಾಚಿಸಿ ತಂದೆ; ಇಲ್ಲಿ ಬಂದು ನೋಡಲು ಅವನು ಎಲ್ಲೋ ಹೋಗಿಬಿಟ್ಟಿದ್ದಾನೆ. ಅವನನ್ನು ಹುಡುಕಿಕೊಂಡು ಬರುವವರೆಗೆ ಇವಳು ನಿನ್ನ ಅರಮನೆಯಲ್ಲಿರಲಿ; ನೀನು ಎಲ್ಲರಿಗೂ ಪಾಲಕ ತಾನೇ?” ಎಂದು ಬೇಡಿಕೊಂಡನು. ರಾಜನು ತನ್ನ ಮಗಳನ್ನು ಕರೆದು “ಈ ಹುಡುಗಿಯನ್ನು ನಿನ್ನ ಹತ್ತಿರ ಇಟ್ಟುಕೊಂಡಿರು; ಊಟ ತಿಂಡಿ ಎಲ್ಲಾ ನಿನ್ನ ಜೊತೆಯಲ್ಲಿಯೇ ಆಗಲಿ; ರಾತ್ರಿ ನಿನ್ನ ಹತ್ತಿರವೇ ಮಲಗಲಿ!” ಎಂದು ಹೇಳಿ ಅವಳನ್ನು ಒಪ್ಪಿಸಿದನು. ಒಂದೆರಡು ದಿನ ಕಳೆದಮೇಲೆ ಒಂದು ದಿನ ರಾತ್ರಿ ಶಶಿಪ್ರಭೆಯು ವಿರಹದಿಂದ ಕೊರಗುತ್ತಿರಲು ಮನಸ್ವಾಮಿಯು “ಇದೇಕೆ ಕೊರಗುತ್ತಿದ್ದೀಯೆ? ನಿನಗೇಕೆ ಚಿಂತೆ?” ಎಂದು ಕೇಳಿ ಅವಳ ಬಾಯಿಂದ ತನ್ನ ಮೇಲೆ ಇದ್ದ ಪ್ರಣಯವನ್ನು ಹೊರಡಿಸಿದನು. ಕೂಡಲೆ ತನ್ನ ಬಾಯಿಂದ ಗುಳಿಗೆಯನ್ನು ತೆಗೆಯಲು ನಿಜರೂಪ ಬಂತು. ಶಶಿಪ್ರಭೆಗೆ ತುಂಬ ಸಂತೋಷವಾಗಿ ಅವನೊಡನೆ ಸ್ನೇಹದಿಂದ ಇದ್ದುಬಿಟ್ಟಿದ್ದಳು. ಅಲ್ಲಿಂದ ಮುಂದೆ ಅವನು ಹಗಲು ಗುಳಿಗೆಯನ್ನು ಬಾಯಲ್ಲಿ ಇಟ್ಟುಕೊಂಡು ಹೆಂಗಸಾಗಿಯೂ ರಾತ್ರಿ ಅದನ್ನು ತೆಗೆದು ಗಂಡಸಾಗಿಯೂ ಇರುತ್ತಿದ್ದನು. ಹೀಗಿರಲು ಒಂದು ದಿನ ಶಶಿಪ್ರಭೆಯು ತನ್ನ ಸೋದರಮಾವನ ಮದುವೆಗೆ ಹೋಗಿದ್ದಳು. ಅಲ್ಲಿ ಮಂತ್ರಿಯ ಮಗನು ಇವಳ ಜೊತೆಯಲ್ಲಿ ಸಖಿಯಂತಿದ್ದ ಮನಸ್ವಾಮಿಯನ್ನು ನೋಡಿ ಮೋಹಿಸಿ ಅನ್ನ ನೀರು ಬಿಟ್ಟು ಕೊರಗುವುದಕ್ಕೆ ಮೊದಲುಮಾಡಿದನು. ಅವನಿಗೆ ಆಗಲೇ ಮದುವೆಯಾಗಿತ್ತು. ಎಲ್ಲರೂ ಮಂತ್ರಿಯ ಮಗನಿಗೆ ಈ ಹುಡುಗಿಯನ್ನೂ ಮದುವೆಮಾಡಿಕೊಡುವುದು ತಾನೇ! ಅವಳ ತಂದೆ ಬಂದರೆ ನೋಡೋಣ! ಏನಾದರೂ ಹೇಳಿ ಸಮಾಧಾನಮಾಡಿದರಾಯಿತು! ಆ ಹುಡುಗ ಕೊರಗಿ ಸತ್ತರೆ ಮಂತ್ರಿಯೂ ಪುತ್ರಶೋಕದಿಂದ ಸತ್ತು ಅನರ್ಥವಾದೀತು “ಎಂದರು. ರಾಜನು ಹಾಗೆಯೇ ಮಾಡುವುದಾಗಿ ನಿರ್ಧರಿಸಲು ಅವಳು “ಮಹಾರಾಜ! ಯಾರಿಗೋಸ್ಕರವೋ ಉದ್ದೇಶಪಟ್ಟು ತಂದ ಕನ್ಯೆಯನ್ನು ಯಾರಿಗೋ ಕೊಡಬೇಕೆನ್ನುತ್ತೀಯೇ; ನೀನು ರಾಜ; ಅದರ ಧರ್ಮಾಧರ್ಮಗಳು ನಿನಗೇಯೆ! ಆದರೆ ನಾನು ಒಂದು ಕರಾರಿನ ಮೇಲೆ ಒಪ್ಪುತ್ತೇನೆ; ನಾನು ಈಗಲೇ ನನ್ನ ಗಂಡನೊಡನೆ ಇರುವುದಿಲ್ಲ; ಇನ್ನು ಆರು ತಿಂಗಳು ಅವನು ತೀರ್ಥಯಾತ್ರೆ ಮಾಡಿಕೊಂಡು ಬರಬೇಕು; ಹಾಗಲ್ಲದೆ ನನ್ನನ್ನು ನಿರ್ಬಂಧಪಡಿಸಿದರೆ ನಾಲಗೆ ಕಡಿದುಕೊಂಡು ಪ್ರಾಣಬಿಟ್ಟುಬಿಡುತ್ತೇನೆ!” ಎಂದಳು. ಅದಕ್ಕೆ ಮಂತ್ರಿಪುತ್ರನು ಒಪ್ಪಿ ಸ್ತ್ರೀರೂಪದ ಮನಸ್ವಾಮಿಯನ್ನು ಮದುವೆಮಾಡಿಕೊಂಡು ಅವನನ್ನು ತನ್ನ ಮೊದಲನೆಯ ಹೆಂಡತಿಯ ಹತ್ತಿರ ಬಿಟ್ಟು ತೀರ್ಥಯಾತ್ರೆಗೆ ಹೊರಟನು. ಮನಸ್ವಾಮಿಯು ಸಮಯ ನೋಡಿಕೊಂಡು ಒಂದು ರಾತ್ರಿ ಅವಳೂ ಅವನೂ ಇಬ್ಬರೇ ಇದ್ದಾಗ “ನನಗೆ ವಿಷ್ಣುವಿನ ವರವಿದೆ; ಅದರಿಂದ ರಾತ್ರಿ ಗಂಡಸಾಗಬಲ್ಲೆ!” ಎಂದು ಗುಳಿಗೆಯನ್ನು ಬಾಯಿಂದ ತೆಗೆದು ನಿಲ್ಲಲು, ಅಂದಿನಿಂದ ಅವಳು ಅವನ ಸಹವಾಸದಲ್ಲಿ ಇದ್ದುಬಿಟ್ಟಳು; ತೀರ್ಥಯಾತ್ರೆಯ ಅವಧಿ ಮುಗಿಯುತ್ತಾಬರಲು, ಒಂದು ದಿನ ಮನಸ್ವಾಮಿಯು ಅವಳನ್ನು ಎತ್ತಿಕೊಂಡು ಓಡಿಹೋದನು. ಇದೆಲ್ಲವನ್ನೂ ತಿಳಿದ ಮೂಲದೇವನು ಶಶಿ ಎಂಬ ತನ್ನ ಸ್ನೇಹಿತನನ್ನು ಕರೆತಂದು “ಇವನು ನನ್ನ ಮಗ; ನಾನು ನಿನ್ನಲ್ಲಿ ಬಿಟ್ಟಿದ್ದ ಹುಡುಗಿ ಎಲ್ಲಿ?” ಎಂದು ರಾಜನನ್ನು ಕೇಳಿದನು. ರಾಜನು “ಸ್ವಾಮೀ, ಆಕೆ ಎಲ್ಲಿಯೋ ಹೋಗಿಬಿಟ್ಟಳು; ಆಕೆಗೆ ಬದಲಾಗಿ ನನ್ನ ಮಗಳನ್ನು ನಿಮ್ಮ ಮಗನಿಗೆ ಕೊಡಲು ಸಿದ್ಧವಾಗಿದ್ದೇನೆ!” ಎಂದನು. ಮೂಲದೇವನು ಒಪ್ಪಿದನು. ಕ್ರಮವಾಗಿ ಲಗ್ನ ನೆರವೇರಿತು. ಶಶಿಯು ಹೆಂಡತಿಯನ್ನು ಮನೆಗೆ ಕರೆತಂದನು. ಆಗ ಮನಸ್ವಾಮಿಯು ಅಲ್ಲಿಗೆ ಬಂದು ಶಶಿಪ್ರಭೆಯು ತನ್ನ ಹೆಂಡತಿ, ಗುರುವಿನ ಅನುಗ್ರಹದಿಂದ ತಾನು ಮುಂಚೆ ಅವಳ ಪತಿಯಾಗಿದ್ದೆನು ಎಂದನು. ಶಶಿಯು “ನೀನು ಯಾರೋ ನನಗೆ ತಿಳಿಯದು; ಮಹಾರಾಜನು ಇವಳನ್ನು ಅಗ್ನಿಸಾಕ್ಷಿಕವಾಗಿ ನನಗೆ ಮದುವೆ ಮಾಡಿಕೊಟ್ಟಿದ್ದಾನೆ” ಎಂದು ವಾದಿಸಿದನು. ಅವರ ಜಗಳ ಬಗೆಹರಿಯಲಿಲ್ಲ.

ಹೀಗೆಂದು ಕಥೆ ಹೇಳಿ, ಬೇತಾಳನು “ಮಹಾರಾಜ! ಶಶಿಪ್ರಭೆಯು ಯಾರಿಗೆ ಹೆಂಡತಿಯಾಗುವುದು ನ್ಯಾಯ ಹೇಳು! ಇಲ್ಲದಿದ್ದರೆ ನಿನ್ನ ತಲೆ ಒಡೆದುಹೋಗುತ್ತದೆ!” ಎಂದನು. ಆಗ ರಾಜನ “ರಾಜಪುತ್ರಿಯು ಶಶಿಗೇ ಹೆಂಡತಿಯಾಗುವುದು ನ್ಯಾಯ; ಅವನಿಗೇ ರಾಜನು ಬಹಿರಂಗವಾಗಿ ಧರ್ಮರೀತಿಯಲ್ಲಿ ಮದುವೆ ಮಾಡಿಕೊಟ್ಟಿದ್ದು; ಮನಸ್ವಾಮಿಯು ಅವಳನ್ನು ಕಳ್ಳತನದಿಂದ ಗಾಂಧರ್ವರೀತಿಯಲ್ಲಿ ಪಡೆದಿದ್ದ; ಅವರ ಸ್ವತ್ತು ಅವರಿಗೆ; ಕಳ್ಳನಿಗೆ ಹೇಗೆ ಅದರ ಮೇಲೆ ಅಧಿಕಾರ?” ಎಂದು ಉತ್ತರಕೊಟ್ಟನು.

ಹೀಗೆ ಮಾತನಾಡಿಬಿಟ್ಟಿದ್ದರಿಂದ ಬೇತಾಳನು ರಾಜನ ಹೆಗಲಿನಿಂದ ಮಾಯವಾಗಿ ಮೊದಲಿದ್ದ ಸ್ಥಳಕ್ಕೇ ಹೋಗಿಬಿಟ್ಟನು.

೧೬

೨೩. ತ್ರಿವಿಕ್ರಮಸೇನನು ಹದಿನಾರನೆಯ ಸಾರಿ ಹೆಣವನ್ನು ಹೆಗಲಮೇಲೆ ಹಾಕಿಕೊಂಡು ಹೊರಟನು. ಬೇತಾಳನು ಮತ್ತೊಂದು ಕಥೆಯನ್ನು ಆರಂಭಿಸಿದನು:-

ಹಿಮತ್ಪವರ್ತದ ತಪ್ಪಲಲ್ಲಿರುವ ಕಾಂಚನಪುರದಲ್ಲಿ ಜೀಮೂತಕೇತುವೆಂಬ ವಿದ್ಯಾಧರೇಶ್ವರನಿದ್ದನು. ಅವನ ಮನೆಯ ಕೈತೋಟದಲ್ಲಿ ಕಲ್ಪವೃಕ್ಷವಿತ್ತು; ಅವನಿಗೆ ಜಾತಿಸ್ಮರನೂ ಬೋಧಿಸತ್ವನ ಅಂಶದಿಂದ ಹುಟ್ಟಿದವನೂ ದಾನವೀರನೂ ಮಹಾಸತ್ತ್ವನೂ ಪ್ರಾಣಿಗಳಲ್ಲಿ ಅನುಕಂಪವುಳ್ಳವನೂ ಗುರುಶುಶ್ರೂಷಣ ಪರನೂ ಆದ ಜೀಮೂತವಾಹನನೆಂಬ ಮಗನಿದ್ದನು. ಅವನು ಯುವರಾಜನಾಗಲು ಒಂದುದಿನ ತಂದೆಯ ಹತ್ತಿರ ಹೋಗಿ “ಅಪ್ಪಾ! ಈ ಕಲ್ಪವೃಕ್ಷವನ್ನು ಕಾಪಾಡಿಕೊಂಡು ಬಂದಿರುವುದು ಯಾರಿಗೋಸ್ಕರ? ನನ್ನದು ತನ್ನದೆಂದು ಅದನ್ನು ಕಾಪಾಡಿಕೊಂಡು ಬಂದವರೆಲ್ಲರೂ ಈಗ ಎಲ್ಲಿ? ಅವರಿಗೆ ಅದು ಏನು? ಅದಕ್ಕೆ ಅವರು ಯಾರು? ಆದ್ದರಿಂದ ಇದನ್ನು ಪರೋಪಕಾರಕ್ಕಾಗಿ ವಿನಿಯೋಗಿಸುತ್ತೇನೆ; ಐಶ್ವರ್ಯ ನಶ್ವರ; ಸತ್ಕಾರ್ಯವೊಂದೇ ಸ್ಥಿರ!” ಎಂದು ಹೇಳಿದನು. ತಂದೆ ಒಪ್ಪಲು ಕಲ್ಪವೃಕ್ಷದ ಹತ್ತಿರಕ್ಕೆ ಹೋಗಿ ಅವನು “ದೇವ! ನಮ್ಮ ಪೂರ್ವಿಕರ ಇಷ್ಟಾರ್ಥವನ್ನೆಲ್ಲಾ ನೀನು ನೆರವೇರಿಸಿದ್ದೀಯೆ, ಈಗ ನನ್ನದೊಂದು ಇಷ್ಟಾರ್ಥವನ್ನು ನೆರವೇರಿಸು; ಈ ಪ್ರಪಂಚದಲ್ಲಿ ಬಡತನವಿಲ್ಲದಂತೆ ಮಾಡು; ನಿನ್ನನ್ನು ಈ ಲೋಕಕ್ಕಾಗಿ ಕೊಟ್ಟುಬಿಟ್ಟಿದ್ದೇನೆ” ಎಂದು ಕೈಮುಗಿದನು. ಅದು ಮೇಲಕ್ಕೆ ಹಾರಿಹೋಗಿ, ಎಲ್ಲರ ದಾರಿದ್ರ್ಯವೂ ಇಂಗುವಂತೆ ಚಿನ್ನದ ಮಳೆಯನ್ನು ಕರೆಯಿತು. ಅದರಿಂದ ಎಲ್ಲೆಲ್ಲಿಯೂ ಅವನ ಕೀರ್ತಿ ಹರಡಿತು. ಅದನ್ನು ನೋಡಿ ಅವನ ದಾಯಾದಿಗಳಿಗೆ ಹೊಟ್ಟೆಯಕಿಚ್ಚು ಹುಟ್ಟಿ ಅವನ ರಾಜ್ಯವನ್ನು ಕಿತ್ತುಕೊಳ್ಳಬೇಕೆಂದು ಸನ್ನಾಹ ಮಾಡಿಕೊಳ್ಳುತ್ತಿದ್ದರು. ಆಗ ಜೀಮೂತವಾಹನನು ತಂದೆಯ ಹತ್ತಿರಕ್ಕೆ ಹೋಗಿ “ಅಪ್ಪಾ, ನೀನು ಆಯುಧ ಹಿಡಿದುನಿಂತರೆ ನಿನ್ನನ್ನು ಗೆಲ್ಲಬಲ್ಲವರಾರು? ಆದರೆ ಈ ನಶ್ವರವಾದ ಪಾಪಿದೇಹಕ್ಕಾಗಿ ಬಂಧುಗಳನ್ನು ಕೊಂದು ರಾಜ್ಯವಾಳುವುದೇ? ಈ ರಾಜ್ಯದಿಂದ ನಮಗೆ ಆಗಬೇಕಾದದ್ದೇನು? ಎಲ್ಲಾದರೂ ಹೋಗಿ ಇಹಪರಸುಖಸಾಧಕವಾದ ಧರ್ಮವನ್ನು ಆಚರಿಸಿಕೊಂಡಿರೋಣ; ಈ ರಾಜಲೋಭಿಗಳು ಅದನ್ನು ಪಡೆದು ಸುಖಪಡಲಿ!” ಎಂದನು. ರಾಜನು, “ಮಗೂ, ರಾಜ್ಯ ಬೇಕೆನ್ನುವುದು ನಿನಗೋಸ್ಕರ; ಅದನ್ನು ಕೃಪೆಯಿಂದ ನೀನೇ ಬಿಟ್ಟುಕೊಡುವುದಾದರೆ ಮುದುಕನಾದ ನನಗೇನು?” ಎಂದುಬಿಟ್ಟನು. ಜೀಮೂತವಾಹನನು ತಾಯಿತಂದೆಗಳನ್ನು ಕರೆದುಕೊಂಡು ಮಲಯಪರ್ವತಕ್ಕೆ ಬಂದು ಅಲ್ಲಿ ಆಶ್ರಮ ಕಟ್ಟಿಕೊಂಡು ಪಿತೃಶುಶ್ರೂಷೆಯಲ್ಲಿದ್ದುಬಿಟ್ಟನು. ಅಲ್ಲಿ ಅವನಿಗೆ ಸಿದ್ಧರಾಜನಾದ ವಿಶ್ವಾವಸುವಿನ ಮಗ ಮಿತ್ರಾವಸುವಿನ ಸ್ನೇಹವಾಯಿತು. ಅವನ ತಂಗಿಯಾದ ಮಲಯವತಿಯು ಅಲ್ಲಿಯ ಗೌರೀದೇವಾಲಯದಲ್ಲಿ ಪೂಜೆಗಾಗಿ ಬಂದಿರಲು ಜೀಮೂತವಾಹನನು ಅವಳನ್ನು ಕಂಡನು. ಇಬ್ಬರಿಗೂ ಪರಸ್ಪರ ಪ್ರೇಮವುಂಟಾಯಿತು. ವಿಶ್ವಾವಸುವೂ ಅವನ ಮೇಲಣ ಗೌರವದಿಂದ ಅವನಿಗೆ ತನ್ನ ಮಗಳನ್ನು ಮದುವೆ ಮಾಡಿಕೊಡಲು ನಿರ್ಧರಿಸಿದನು. ಜೀಮೂತವಾಹನನು ಜಾತಿಸ್ಮರನಾಗಿದ್ದು ಹಿಂದಿನ ಜನ್ಮದಲ್ಲಿ ಅವಳು ತನ್ನ ಹೆಂಡತಿಯಾಗಿದ್ದಳೆಂದೂ ಮಿತ್ರಾವಸುವು ಸ್ನೇಹಿತನಾಗಿದ್ದನೆಂದೂ ಹೇಳಿದನು. ಮದುವೆಯಾದ ಮೇಲೆ ಒಂದು ದಿನ ಸಮುದ್ರದ ಕರೆಯಲ್ಲಿ ತಿರುಗಾಡುತ್ತಾ ಅಲ್ಲಿ ಒಂದು ಮೂಳೆಯ ರಾಶಿಯನ್ನು ಕಂಡನು. ಅವು ನಾಗಗಳ ಮೂಳೆಗಳೆಂದೂ ವಾಸುಕಿಯು ಅಲ್ಲಿ ಬರುತ್ತಿದ್ದ ಗರುಡನಿಗೆ ನಿತ್ಯವೂ ಒಬ್ಬೊಬ್ಬ ನಾಗನನ್ನು ಕೊಡುವುದಾಗಿ ಮಾತು ಕೊಟ್ಟು ಪಾತಾಳದಲ್ಲಿ ಅವನ ಹಾವಳಿಯನ್ನು ತಪ್ಪಿಸಿಕೊಂಡಿದ್ದನೆಂದೂ ಹೇಳಿದನು. ಜೀಮೂತವಾಹನನಿಗೆ ತುಂಬಾ ದುಃಖವಾಯಿತು. “ವಾಸುಕಿಯು ರಾಜನಾಗಿದ್ದೂ ಕೈಯಾರ ತನ್ನ ಪ್ರಜೆಯನ್ನು ಹೀಗೆ ಶತ್ರುವಿಗೆ ಒಪ್ಪಿಸುವನೇ? ಸಾವಿರ ನಾಲಗೆಯಿದ್ದೂ, ಒಂದು ನಾಲಗೆಯಿಂದಾದರೂ ‘ಇಗೋ, ನನ್ನನ್ನು ಮೊದಲು ತೆಗೆದುಕೋ’ ಎಂದು ಹೇಳಲು ಅವನಿಗೆ ಬಾಯಿ ಬರದೆ ಹೋಯಿತೇ?” ಎಂದು ನೊಂದುಕೊಂಡನು. ಮಿತ್ರಾವಸುವು ಏನೋ ಕೆಲಸದ ನಿಮಿತ್ತವಾಗಿ ಮನೆಗೆ ಹೋದನು. ಅಷ್ಟುಹೊತ್ತಿಗೆ ರಾಜಭಟರು ಒಬ್ಬ ಸುಂದರನಾದ ಹುಡುಗನನ್ನು ಅಲ್ಲಿಗೆ ಕರೆತಂದು ಬಿಟ್ಟು ಹೋದರು. ಅವನು ಗರುಡನಿಗೆ ಅಂದು ಬಲಿಯಾಗಬೇಕಾಗಿತ್ತೆಂದು ಅವನ ತಾಯಿ ಅಳುತ್ತ ಅವನನ್ನು ರಕ್ಷಿಸಿಕೊಳ್ಳುವವರು ಯಾರೂ ಇಲ್ಲವೇ ಎಂದು ಗೋಳಿಡುತ್ತಿದ್ದಳು. ಜೀಮೂತವಾಹನನು ಆ ಶಂಖಚೂಡನ ಜೀವಕ್ಕೆ ಬದಲಾಗಿ ತನ್ನ ಜೀವವನ್ನು ಕೊಡುವುದಾಗಿ ಮುಂದೆ ಬಂದನು. ಆದರೆ ತಾಯಿಯಾಗಲಿ ಮಗನಾಗಲಿ ಅದಕ್ಕೆ ಒಪ್ಪಲಿಲ್ಲ. “ನನ್ನ ಮಗನಿಗಿಂತ ನೀನು ಹೆಚ್ಚು!” ಎಂದಳು ತಾಯಿ; “ರತ್ನವನ್ನು ಕೊಟ್ಟು ಕಲ್ಲನ್ನು ಬಿಡಿಸಿಕೊಳ್ಳುವುದೇ?” ಎಂದನು ಮಗ. ಅವನು ತಾಯಿಯನ್ನು ಸಮಾಧಾನಮಾಡಿ ಕಳುಹಿಸಿ ತಾನು ಗರುಡ ಬರುವ ಹೊತ್ತಿಗೆ ಗೋಕರ್ಣೇಶ್ವರನ ದರ್ಶನ ಮಾಡಿಕೊಂಡು ಬರುತ್ತೇನೆಂದು ಹೋಗಲು ಜೀಮೂತವಾಹನನು ವಧ್ಯಶಿಲೆಯನ್ನು ಏರಿ ನಿಂತನು. ಸ್ವಲ್ಪಹೊತ್ತಿನಲ್ಲಿಯೇ ಗರುಡನು ಹಾರಿಬಂದು ಅವನನ್ನು ಮಲಯಗಿರಿಗೆ ಹೊತ್ತುಕೊಂಡು ಹೋದನು. ತನ್ನನ್ನು ಗರುಡನು ತಿನ್ನುತ್ತಿರಲು ಜೀಮೂತವಾಹನನು “ಪ್ರತಿ ಜನ್ಮದಲ್ಲಿಯೂ ನನ್ನ ದೇಹವು ಹೀಗೆಯೇ ಪರೋಪಕಾರಕವಾಗಲಿ! ಪರೋಪಕಾರವಿಲ್ಲದ ಸ್ವರ್ಗ ಮೋಕ್ಷಗಳು ನನಗೆ ಬೇಡ!” ಎಂದುಕೊಳ್ಳುತ್ತಿದ್ದನು. ಅವನ ಧೈರ್ಯವನ್ನು ನೋಡಿ ಗರುಡನಿಗೆ ಸಂತೋಷವಾಗಿ “ನೀನು ನಾಗನಲ್ಲ; ಯಾರಯ್ಯಾ ಮಹಾತ್ಮ?” ಎಂದು ಕೇಳುತ್ತ ಆಶ್ಚರ್ಯಪಡುತ್ತಿದ್ದನು. ಅವನನ್ನು ಹೊತ್ತುಕೊಂಡು ಬಂದಾಗ ಬಿದ್ದ ಶಿರೋರತ್ನವು ರಕ್ತದಲ್ಲಿ ತೊಯ್ದು ಮಲಯವತಿಯ ಹತ್ತಿರ ಬಿತ್ತು. ಅದನ್ನು ಅವಳು ತನ್ನ ಅತ್ತೆಮಾವಂದಿರಿಗೆ ತೋರಿಸಿದಳು. ಎಲ್ಲರೂ ಗಾಬರಿಪಟ್ಟುಕೊಂಡು ಜೀಮೂತವಾಹನನಿದ್ದೆಡೆಗೆ ಓಡಿಬಂದರು. ಅಷ್ಟುಹೊತ್ತಿಗೆ ಶಂಖಚೂಡನೂ “ಇದೇನಯ್ಯಾ ವಿದ್ಯಾಧರನನ್ನು ತಿನ್ನುತ್ತಿದ್ದೀಯೆ! ಅವನು ನಾಗನಲ್ಲ; ನಾನು ನಾಗ!” ಎಂದು ಕೂಗಿಕೊಂಡು ಓಡಿಬಂದನು. ಜೀಮೂತವಾಹನನಿಗೆ ಪ್ರಾಣ ಹೋಯಿತು. ಗರುಡನಿಗೆ “ಅಯ್ಯೋ, ನಾನು ಬೋಧಿಸತ್ತ್ವನನ್ನು ಅಜ್ಞಾನದಿಂದ ತಿಂದುಬಿಟ್ಟೆನೇ?” ಎಂದು ವ್ಯಥೆಯಾಯಿತು. ಮಲಯವತಿಯು ಆಕಾಶದ ಕಡೆಗೆ ನೋಡುತ್ತ “ಭವಿಷ್ಯಚ್ಚಕ್ರವರ್ತಿಯಾಗುವ ವಿದ್ಯಾಧರರಾಜನು ನಿನ್ನ ಪತಿಯಾಗುತ್ತಾನೆ ಎಂದು ವರ ಕೊಟ್ಟೆ; ನಿನ್ನ ಮಾತು ಸುಳ್ಳಾಯಿತು; ನನ್ನ ಗಂಡನನ್ನು ಬದುಕಿಸು ತಾಯಿ!” ಎಂದು ಗೌರಿಯನ್ನು ಪ್ರಾರ್ಥಿಸಿದಳು. ಗೌರಿಯು ಪ್ರತ್ಯಕ್ಷಳಾಗಿ ಕಲಶೋದಕದಿಂದ ಜೀಮೂತವಾಹನನನ್ನು ಪ್ರೋಕ್ಷಿಸಲು ಅವನಿಗೆ ಜೀವ ಬಂತು. ಗರುಡನು “ಅಯ್ಯಾ! ನಿನ್ನ ಅಪೂರ್ವವಾದ ಔದಾರ್ಯವನ್ನು ನಾನು ಮೆಚ್ಚಿದೆ. ನಿನಗೆ ಏನು ವರ ಬೇಕು ಕೇಳು!” ಎನ್ನಲು ಜೀಮೂತವಾಹನನು “ಇನ್ನುಮೇಲೆ ನಾಗರನ್ನು ತಿನ್ನಬೇಡ; ನೀನು ಈ ಹಿಂದೆ ತಿಂದಿದ್ದವರೂ ಜೀವಿಸಲಿ!” ಎಂದು ಪ್ರಾರ್ಥಿಸಿದನು. ವಿದ್ಯಾಧರರೆಲ್ಲರೂ ಬಂದು ಅವನನ್ನು ಹಿಮಾಲಯಕ್ಕೆ ಕರೆದುಕೊಂಡು ಹೋದರು. ಅಲ್ಲಿ ಅವನು ಮಲಯವತಿಯೊಡನೆ ಬಹುಕಾಲ ಸುಖವಾಗಿದ್ದನು.

ಹೀಗೆಂದು ಕಥೆ ಹೇಳಿ ಬೇತಾಳನು “ಅಯ್ಯಾ ಮಹಾರಾಜ! ಶಂಖಚೂಡ, ಜೀಮೂತವಾಹನ ಇವರಿಬ್ಬರಲ್ಲಿ ಯಾರ ಸತ್ತ್ವ ಹೆಚ್ಚಿನದು? ಇದನ್ನು ಹೇಳದಿದ್ದರೆ ನಿನ್ನ ತಲೆ ಒಡೆದುಹೋಗುತ್ತದೆ!” ಎಂದನು. ರಾಜನು “ಜೀಮೂತವಾಹನನಿಗೆ ಅದು ಬಹು ಜನ್ಮಗಳಿಂದ ಬಂದದ್ದು; ಆದ್ದರಿಂದ ಅದು ಅವನಲ್ಲಿ ಹೆಚ್ಚಲ್ಲ; ಶಂಖಚೂಡನು ಸಾವಿನಿಂದ ಪಾರಾಗಿದ್ದರೂ ಆಗಲೇ ಬಹುದೂರ ಹೋಗಿಬಿಟ್ಟಿದ್ದ ಶತ್ರುವಿನ ಹಿಂದೆ ಓಡಿಹೋಗಿ ತನ್ನ ದೇಹವನ್ನು ತೆಗೆದುಕೋ ಎಂದು ಅವನಿಗೆ ಕೊಟ್ಟದ್ದು ಹೆಚ್ಚಿನದು” ಎಂದನು.

ಹೀಗೆ ಮಾತನಾಡಿಬಿಟ್ಟಿದ್ದರಿಂದ ಬೇತಾಳನು ರಾಜನ ಹೆಗಲಿನಿಂದ ಮಾಯವಾಗಿ ಮೊದಲಿದ್ದ ಸ್ಥಳಕ್ಕೇ ಹೋಗಿಬಿಟ್ಟನು.

೧೭

೨೪. ತ್ರಿವಿಕ್ರಮಸೇನನು ಹದಿನೇಳನೇಯ ಸಾರಿ ಹೆಣವನ್ನು ಹೆಗಲಮೇಲೆ ಹಾಕಿಕೊಂಡು ಹೊರಟನು. ಬೇತಾಳನು ಮತ್ತೊಂದು ಕಥೆಯನ್ನು ಆರಂಭಿಸಿದನು:-

ಕನಕಪುರದಲ್ಲಿ ಯಶೋಧನನೆಂಬ ರಾಜನಿದ್ದನು. ಅವನ ರಾಜ್ಯದಲ್ಲಿದ್ದ ಒಬ್ಬ ವರ್ತಕನಿಗೆ ಉನ್ಮಾದಿನಿಯೆಂಬ ರೂಪವತಿಯಾದ ಮಗಳಿದ್ದಳು. ಅವಳಿಗೆ ಯೌವನ ಬರಲು ಅವನು ರಾಜನ ಹತ್ತಿರಕ್ಕೆ ಬಂದು “ಪ್ರಭೂ, ನನಗೆ ರತ್ನದಂಥ ಒಬ್ಬ ಮಗಳಿದ್ದಾಳೆ; ಅವಳನ್ನು ತಮಗೆ ತಿಳಿಸದೆ ಮತ್ತೊಬ್ಬನಿಗೆ ಮದುವೆ ಮಾಡಿಕೊಡಲಿಷ್ಟ ಬರಲಿಲ್ಲ; ರತ್ನಗಳಿಗೆಲ್ಲಾ ರಾಜನೇ ಒಡೆಯ. ಅವಳನ್ನು ಸ್ವೀಕರಿಸುವುದು ಬಿಡುವುದು ತಮಗೆ ಸೇರಿದ್ದು!” ಎಂದು ಬಿನ್ನವಿಸಿಕೊಂಡನು. ರಾಜನು ಆ ಹುಡುಗಿಯನ್ನು ನೋಡಿಕೊಂಡು ಬರುವಂತೆ ಕೆಲವು ಬ್ರಾಹ್ಮಣರನ್ನು ಕಳುಹಿಸಿದನು. ಅವರು ಹೋಗಿ ನೋಡಿ “ಇಂಥ ರೂಪವತಿಯನ್ನು ಮದುವೆಮಾಡಿಕೊಂಡರೆ, ಮಹಾರಾಜನು ರಾಜ್ಯವನ್ನು ನೋಡಿಕೊಳ್ಳುತ್ತಾನೆಯೇ?” ಎಂದುಕೊಂಡು ಅವಳು ಲಕ್ಷಣವಂತೆಯಲ್ಲವೆಂದು ಸುಳ್ಳು ಹೇಳಿಬಿಟ್ಟರು. ರಾಜನು ಬೇಡವೆನ್ನಲು, ವರ್ತಕನು ಅವಳನ್ನು ಬಲಧರನೆಂಬ ಅವನ ಸೇನಾಪತಿಗೆ ಕೊಟ್ಟು ಮದುವೆ ಮಾಡಿದನು. ವಸಂತಮಾಸ ಬರಲು ಒಂದು ದಿನ ರಾಜನು ತನ್ನ ಆನೆಯ ಮೇಲೆ ಕುಳಿತು ವಸಂತೋತ್ಸವ ನೋಡುವುದಕ್ಕೆಂದು ಹೊರಟನು. “ಅವನ ರೂಪವನ್ನು ನೋಡಿ ಮನಸ್ಸು ಕಲಕೀತು; ಆದ್ದರಿಂದ ಕುಲಸ್ತ್ರೀಯರೆಲ್ಲರೂ ಒಳಗೇ ಇರಿ!” ಎಂದು ಡಂಗೂರ ಹೊಡೆಯಿತು. ತಾನು ಲಕ್ಷಣವಾಗಿಲ್ಲವೆಂದು ರಾಜನು ನಿರಾಕರಿಸಿದ್ದನೆಂಬುದಾಗಿ ಕೇಳಿ ಮನನೊಂದಿದ್ದ ಉನ್ಮಾದಿನಿಯು ರಾಜನು ತನ್ನನ್ನು ನೋಡಲಿ ಎಂದೇ ತನ್ನ ಮನೆಯ ಮಹಡಿ ಹತ್ತಿ ನಿಂತಳು. ರಾಜನಿಗೆ ಅವಳನ್ನು ನೋಡಿ ಮೋಹದಿಂದ ಹುಚ್ಚು ಹಿಡಿದಂತಾಯಿತು. ವಿಚಾರಮಾಡಿದ್ದರಲ್ಲಿ ತಾನು ಹಿಂದೆ ಬೇಡವೆಂದು ಬಿಟ್ಟವಳೇ ಅವಳು ಎಂದು ತಿಳಿಯಿತು. ಕೂಡಲೆ ಆ ಸುಳ್ಳು ಹೇಳಿದ್ದ ಬ್ರಾಹ್ಮಣರನ್ನು ದೇಶಬಿಟ್ಟು ಓಡಿಸಿ, ಉನ್ಮಾದಿನಿಯ ಚಿಂತೆಯಲ್ಲಿಯೇ ಮಗ್ನನಾದನು. ಅದನ್ನು ತಿಳಿದ ಆಪ್ತರು ‘ಇದಕ್ಕೇನು ಯೋಚನೆ! ಅವಳನ್ನು ವಶಪಡಿಸಿಕೊಂಡರಾಯಿತು!’ ಎಂದರು. ಧಾರ್ಮಿಕನಾದ್ದರಿಂದ ಅವನು ಅದನ್ನು ಒಪ್ಪಲಿಲ್ಲ. ಈ ಸಂಗತಿ ಸೇನಾಪತಿಯ ಕಿವಿಗೆ ಬೀಳಲು ಅವನು ಬಂದು ರಾಜನಿಗೆ ನಮಸ್ಕರಿಸಿ “ಪ್ರಭೂ! ಸೇವಕನ ಸ್ತ್ರೀಯು ತಮ್ಮ ಸ್ತ್ರೀಯಲ್ಲವೇ? ನಾನೇ ಅರ್ಪಿಸುತ್ತೇನೆ; ಒಪ್ಪಿಸಿಕೊಳ್ಳಬೇಕು ಅದು ಇಷ್ಟವಿಲ್ಲದಿದ್ದರೆ ಅವಳನ್ನು ದೇವಸ್ಥಾನಕ್ಕೆ ಬಿಡುತ್ತೇನೆ; ದೇವದಾಸಿಯರನ್ನು ಗ್ರಹಿಸುವುದರಿಂದ ದೋಷ ಬರುವುದಿಲ್ಲ!” ಎಂದು ಬಿನ್ನಯಿಸಿದನು. ರಾಜನು ಒಪ್ಪಲಿಲ್ಲ. ಕೋಪದಿಂದ “ರಾಜನಾಗಿದ್ದು ಇಂಥ ಅಧರ್ಮಮಾಡಲೇ? ನಾನೇ ಎಲ್ಲೆಮೀರಿ ನಡೆದರೆ ಸನ್ಮಾರ್ಗದಲ್ಲಿ ಯಾರು ನಡೆದಾರು? ನೀನೇನೋ ರಾಜಭಕ್ತ; ಆದರೆ ನನ್ನನ್ನು ಪಾಪದಲ್ಲಿ ಪ್ರವರ್ತಿಸುವಂತೆ ಹೇಳುತ್ತಿದ್ದೀಯೆ; ನೀನು ನಿನ್ನ ಧರ್ಮಪತ್ನಿಯನ್ನು ಬಿಟ್ಟರೆ ನಾನು ಆ ಅಪರಾಧವನ್ನು ಕ್ಷಮಿಸುವುದಿಲ್ಲ. ಅಂಥ ಅಧರ್ಮವನ್ನು ಅನುಮೋದಿಸುವುದಕ್ಕಿಂತ ಪ್ರಾಣತ್ಯಾಗ ಮೇಲು!” ಎಂದನು. ಪೌರಜಾನಪದರು ಎಲ್ಲಾ ಒಟ್ಟುಗೂಡಿ ಬಂದು ಅದೇ ಮಾತನ್ನು ಹೇಳಿದರೂ ಅವನು ಅದನ್ನು ನಿರಾಕರಿಸಿದನು; ಮತ್ತು ಸ್ವಲ್ಪಕಾಲಾನಂತರ ಅದೇ ಕೊರಗಿನಲ್ಲಿಯೇ ಸತ್ತುಹೋದನು. ಅದನ್ನು ನೋಡಿ ರಾಜಭಕ್ತನಾದ ಆ ಸೇನಾಪತಿಯೂ ಅಗ್ನಿಪ್ರವೇಶಮಾಡಿದನು.

ಹೀಗೆಂದು ಕಥೆ ಹೇಳಿ ಬೇತಾಳನು “ಮಹಾರಾಜ! ರಾಜ ಸೇನಾಪತಿ ಈ ಇಬ್ಬರಲ್ಲಿ ಯಾರು ಹೆಚ್ಚಿನ ಸತ್ತ್ವಶಾಲಿಗಳು? ಹೇಳದಿದ್ದರೆ ನಿನ್ನ ತಲೆ ಒಡೆದುಹೋದೀತು!” ಎಂದನು. ರಾಜನು “ದೊರೆಯೇ ಹೆಚ್ಚಿನ ಸತ್ತ್ವಶಾಲಿ!” ಎಂದನು. “ಸೇನಾಪತಿ ಏಕಲ್ಲ? ತನ್ನ ರಾಜನಿಗೆ ಅಂಥ ಹೆಂಡತಿಯನ್ನು ಕೊಡುತ್ತೇನೆಂದು ಬಂದ; ಅಗ್ನಿಪ್ರವೇಶ ಮಾಡಿದ; ಕಂಡರಿಯದ ಹೆಣ್ಣನ್ನು ದೊರೆಯು ಬಿಟ್ಟಿದ್ದು ಏನು ದೊಡ್ಡದು?” ಎಂದು ಕೇಳಿದನು. ರಾಜನು “ಸತ್ಕುಲಪ್ರಸೂತನೂ ರಾಜಭಕ್ತನೂ ಆದ ಸೇನಾಪತಿಯು ತನ್ನ ಒಡೆಯನಿಗಾಗಿ ಹಾಗೆ ನಡೆದುಕೊಂಡದ್ದು ತಾನೇ ಏನು ಅತಿಶಯ? ಭೃತ್ಯರು ತಮ್ಮ ಪ್ರಾಣವನ್ನಾದರೂ ಕೊಟ್ಟು ರಾಜನನ್ನು ರಕ್ಷಿಸುವುದು ಅವರ ವ್ರತವಾಗಿರುತ್ತದೆ. ರಾಜರು ಮದ್ದಾನೆಗಳ ಹಾಗೆ ನಿರಂಕುಶರಾಗಿ, ವಿಷಯಾಸಕ್ತರಾಗಿ, ಧರ್ಮಶೃಂಖಲೆಗಳನ್ನು ಕಿತ್ತುಬಿಸುಡುತ್ತಾರೆ. ಪಟ್ಟಾಭಿಷೇಕದ ನೀರು ತಲೆಯ ಮೇಲೆ ಬಿತ್ತೆಂದರೆ ಅದು ವಿವೇಕವನ್ನೆಲ್ಲಾ ಕೊಚ್ಚಿಕೊಂಡು ಹೋಗಿಬಿಡುತ್ತದೆ. ಚಾಮರದ ಗಾಳಿ ಬೀಸಿತೆಂದರೆ ವೃದ್ಧೋಪದೇಶವೆಲ್ಲಾ ಧೂಳು ಸೊಳ್ಳೆ ನೊಣಗಳಂತೆ ಹಾರಿಹೋಗಿಬಿಡುತ್ತದೆ. ಕಾಮಮೋಹಿತರಾಗಿ ಜಗಜ್ಜೇತೃಗಳಾದ ನಹುಷನಂಥವರು ವಿಪತ್ತಿಗೀಡಾದರು. ಈ ದೊರೆಯು ಉನ್ಮಾದಿನಿಗೆ ಮನಸ್ಸು ಕೊಡಲಿಲ್ಲ. ಅಮಾರ್ಗದಲ್ಲಿ ಹೆಜ್ಜೆಯಿಡಲಿಲ್ಲ. ಆದ್ದರಿಂದ ಅವನು ಹೆಚ್ಚಿನವನೆಂದು ನಾನು ತಿಳಿಯುತ್ತೇನೆ” ಎಂದನು.

ಹೀಗೆ ಮಾತನಾಡಿಬಿಟ್ಟದ್ದರಿಂದ ಬೇತಾಳನು ರಾಜನ ಹೆಗಲಿನಿಂದ ಮಾಯವಾಗಿ ಮೊದಲಿದ್ದ ಸ್ಥಳಕ್ಕೇ ಹೋಗಿಬಿಟ್ಟನು.

೧೮

೨೫. ತ್ರಿವಿಕ್ರಮಸೇನನು ಹದಿನೆಂಟನೆಯ ಸಾರಿ ಹೆಣವನ್ನು ಹೆಗಲಮೇಲೆ ಹಾಕಿಕೊಂಡು ಹೊರಟನು. ಬೇತಾಳನು ಮತ್ತೊಂದು ಕಥೆಯನ್ನು ಆರಂಭಿಸಿದನು:-

ಉಜ್ಜಯಿನೀ ನಗರದಲ್ಲಿ ಚಂದ್ರಪ್ರಭನೆಂಬ ರಾಜನಿದ್ದನು; ಅವನ ಮಂತ್ರಿಯ ಮಗನಾದ ಚಂದ್ರಸ್ವಾಮಿಯು ಜೂಜಾಡುವುದಕ್ಕೆ ಹೋಗಿ ಅಲ್ಲಿ ದುಡ್ಡು ಕಾಸು ಬಟ್ಟೆ ಬರೆ ಎಲ್ಲವನ್ನೂ ಕಳೆದುಕೊಳ್ಳಲು ಆಟಗಾರರು ಅವನನ್ನು ಜೂಜಿನಕಟ್ಟೆಯಿಂದ ಹೊಡೆದಟ್ಟಿ ಕಾಡಿಗೆ ಓಡಿಸಿದರು. ಅಲ್ಲಿ ಒಂದು ಪಾಳು ಶಿವ ದೇವಾಲಯಕ್ಕೆ ಹೋಗಿ ಚಿಂತಿಸುತ್ತ ಕುಳಿತಿರಲು ಆ ರಾತ್ರಿ ಅಲ್ಲಿಗೆ ಒಬ್ಬ ತಾಪಸನು ಬಂದನು. ಚಂದ್ರಸ್ವಾಮಿಯು ಹಸಿದಿದ್ದನ್ನು ನೋಡಿ ತಾಪಸನು ತಾನು ಭಿಕ್ಷೆಬೇಡಿ ತಂದಿದ್ದ ಅನ್ನದಲ್ಲಿಯೇ ಒಂದು ಭಾಗವನ್ನು ಅವನಿಗೆ ಕೊಡಹೋದನು. ಆದರೆ ಅದನ್ನು ತೆಗೆದುಕೊಳ್ಳಲು ಅವನು ಸಮ್ಮತಿಸಲಿಲ್ಲ. ಆಗ ಅವನು ಇಷ್ಟಸಂಪಾದಿನೀ ವಿದ್ಯೆಯನ್ನು ಕರೆದು ಅತಿಥಿಯ ಇಷ್ಟಾರ್ಥವನ್ನು ಪೂರೈಸಬೇಕೆಂದು ಕೇಳಿದನು. ಆಗ ಅಲ್ಲಿ ಬಂಗಾರದ ಊರು ಎದ್ದಿತು; ಅದರಲ್ಲಿ ಉದ್ಯಾನವಾಯಿತು; ದಿವ್ಯಾಂಗನೆಯರು ಬಂದು “ಏಳಿ, ಸ್ನಾನಮಾಡಿ, ಊಟಮಾಡಿ” ಎಂದು ಉಪಚರಿಸಿದರು. ದಿವ್ಯವಸ್ತ್ರವನ್ನು ಉಟ್ಟು ಊಟಮಾಡಿದನು. ಸರ್ವಾಂಗಸುಂದರಿಯೊಬ್ಬಳು ಜೊತೆಗಾರಳಾದಳು; ಹಣ್ಣುಹಂಪಲುಗಳನ್ನು ತಿಂದು ತಾಂಬೂಲ ಹಾಕಿಕೊಂಡು ಮಂಚದ ಮೇಲೆ ಆ ರಾತ್ರಿಯನ್ನು ಸುಖವಾಗಿ ಕಳೆದನು. ಬೆಳಗಾದಾಗ ನೋಡಿದರೆ, ಅದೇ ಶಿವದೇವಾಲಯ! ಊರು ಕೇರಿ ನಾರಿ ಪರಿವಾರ ಯಾವುದೂ ಇಲ್ಲ! ಅವನಿಗೆ ತುಂಬ ವ್ಯಥೆಯಾಗಿ ಆ ತಾಪಸನಲ್ಲಿ ಹೇಳಿಕೊಂಡನು. ತಾಪಸನು “ಇಲ್ಲಿಯೇ ಇರು; ಇಂದಿನ ರಾತ್ರಿ ಮತ್ತೆ ಅದೇ ಸುಖವನ್ನು ಅನುಭವಿಸುವೆ!” ಎಂದನು. ಹೀಗೆಯೇ ಹಲವು ರಾತ್ರಿಗಳನ್ನು ಸುಖವಾಗಿ ಕಳೆದು ಅವನು ಒಂದು ದಿನ ಆ ತಾಪಸನನ್ನು “ಸ್ವಾಮೀ, ಈ ವಿದ್ಯೆಯನ್ನು ನನಗೆ ಉಪದೇಶಮಾಡಬೇಕು!” ಎಂದು ಬಗೆಬಗೆಯಾಗಿ ಪ್ರಾರ್ಥಿಸಿದನು. ಅವನು “ಅಯ್ಯಾ! ಇದರ ಸಾಧನೆ ತುಂಬಾ ಕಷ್ಟ; ಇದನ್ನು ನೀರಿನೊಳಗಿದ್ದು ಸಾಧಿಸಬೇಕು. ಜಪ ಮಾಡುತ್ತಿದ್ದರೆ ಮಾಯೆ ಮುಚ್ಚಿಕೊಂಡು ಸಿದ್ಧಿಗೆ ಅಡ್ಡಿಯಾಗುತ್ತದೆ; ತಾನು ಮತ್ತೆ ಹುಟ್ಟಿ ಹುಡುಗನಾಗಿ ಯುವಕನಾಗಿ ಮದುವೆಮಾಡಿಕೊಂಡು ಹೆಂಡತಿ ಮಕ್ಕಳನ್ನು ಪಡೆದಂತೆ ಕಾಣುತ್ತದೆ; ಈ ಜನ್ಮವೇ ಮರೆತು ಹೋಗುತ್ತದೆ. ಗುರುವು ಎಚ್ಚರಿಕೆ ಕೊಟ್ಟಾಗ ಧೈರ್ಯದಿಂದ ಆ ಮಾಯೆಯಲ್ಲಿಯೇ ಅಗ್ನಿಪ್ರವೇಶ ಮಾಡಿದರೆ ನೀರಿನಿಂದ ಮೇಲಕ್ಕೆ ಬಂದು ಸಿದ್ಧನಾಗುತ್ತಾನೆ. ಹಾಗಲ್ಲದೆ ಇತರರಿಗೆ ಅದು ಸಿದ್ಧಿಸುವುದಿಲ್ಲ. ಯೋಗ್ಯತೆ ಇಲ್ಲದವನಿಗೆ ಉಪದೇಶಮಾಡಿದರೆ ಗುರುವಿನಲ್ಲಿ ಇರುವ ವಿದ್ಯೆಯೂ ಹೋಗಿಬಿಡುತ್ತದೆ” ಎಂದನು. ಚಂದ್ರಸ್ವಾಮಿಯು “ತಾವು ಚಿಂತಿಸಬೇಕಾದದ್ದಿಲ್ಲ; ನೀವು ಹೇಳಿದಂತೆಯೇ ನಡಸುತ್ತೇನೆ” ಎಂದನು. ಆಮೇಲೆ ತಾಪಸನು ಅವನಿಗೆ ಮಂತ್ರೋಪದೇಶಮಾಡಿ “ನಾನು ಇಲ್ಲಿಯೇ ಇರುತ್ತೇನೆ; ಎಚ್ಚರಿಕೆ ಕೊಟ್ಟಾಗ ಅಗ್ನಿಪ್ರವೇಶ ಮಾಡಿಬಿಡು” ಎಂದು ಹೇಳಿದನು. ಚಂದ್ರಸ್ವಾಮಿಯು ನೀರಿಗೆ ಇಳಿದು ಮುಳುಗಿ ಜಪಮಾಡಲು ಅವನಿಗೆ ಈ ಜನ್ಮ ಮರೆತು ಮತ್ತೆ ಯಾರಿಗೋ ಮಗನಾಗಿ ಹುಟ್ಟಿದಂತೆಯೂ ತನಗೆ ಹೆಂಡತಿಮಕ್ಕಳಾದಂತೆಯೂ, ಅವರೊಡನೆಯೂ ತಾಯಿತಂದೆಗಳೊಡನೆಯೂ ನಾನಾ ಕಷ್ಟಸುಖಗಳನ್ನು ಅನುಭವಿಸುತ್ತಿರುವಂತೆಯೂ ತೋರಿ ಅದರಲ್ಲಿಯೇ ಐಕ್ಯನಾಗಿ ಹೋದನು. ಆಗ ಗುರುವು ತನ್ನ ವಿದ್ಯೆಯನ್ನು ಪ್ರಯೋಗಿಸಿ ಅವನಿಗೆ ಎಚ್ಚರಿಕೆ ಕೊಡಲು ಅದೆಲ್ಲಾ ಮಾಯಾಜಾಲವೆಂದರಿತು ಅಗ್ನಿಪ್ರವೇಶಕ್ಕೆ ಸಿದ್ಧನಾದನು. ಗುರುಗಳೂ ಹಿರಿಯರೂ ನೆಂಟರೂ ಇಷ್ಟರೂ ಎಲ್ಲರೂ ಬೇಡವೆಂದರು. ಚಿತೆಯ ಹತ್ತಿರಕ್ಕೆ ಹೋಗಿ ನೋಡಿದರೆ ಅಲ್ಲಿ ಮುಪ್ಪಿನ ತಾಯಿತಂದೆಗಳೂ ಎಳೆಯ ಮಕ್ಕಳೂ ಅಳುತ್ತಿದ್ದಾರೆ. ಹೆಂಡತಿ ಸಾಯುವುದಕ್ಕೆ ಸಿದ್ಧವಾಗಿದ್ದಾಳೆ! ಅದನ್ನು ನೋಡಿ ಅವನಿಗೆ ಮನಸ್ಸು ಮರುಗಿ “ಅಯ್ಯೋ ನಾನು ಸತ್ತರೆ ನನ್ನ ಬಂಧುಬಳಗವೆಲ್ಲಾ ಸಾಯುತ್ತದೆ; ಗುರುವಿನ ಮಾತು ಸುಳ್ಳೋ ನಿಜವೋ ಯಾರಿಗೆ ಗೊತ್ತು? ಆದ್ದರಿಂದ ಅಗ್ನಿಪ್ರವೇಶ ಮಾಡಲೋ ಬೇಡವೋ? ಇಷ್ಟೆಲ್ಲಾ ನಿಜವಾದಮೇಲೆ ಅದು ನಿಜವಾಗದೇ ಇರುತ್ತದೆಯೇ? ಆದ್ದರಿಂದ ಬೆಂಕಿಗೆ ಬಿದ್ದೇಬಿಡುತ್ತೇನೆ” ಎಂದುಕೊಂಡು ಅಗ್ನಿಪ್ರವೇಶ ಮಾಡಿದನು. ಕೂಡಲೆ ಬೆಂಕಿ ತಣ್ಣಗಾಯಿತು. ಮಾಯೆ ಹರಿಯಿತು. ನದಿಯಿಂದ ಮೇಲಕ್ಕೆ ಹತ್ತಿ ತೀರಕ್ಕೆ ಬಂದನು. ಅಲ್ಲಿ ಇದ್ದ ಗುರುವಿಗೆ ನಮಸ್ಕರಿಸಿ ಬೆಂಕಿ ತಣ್ಣಗಾದದ್ದರವರೆಗೆ ನಡೆದ ವೃತ್ತಾಂತವನ್ನೆಲ್ಲಾ ಅವನಿಗೆ ಹೇಳಿದನು. ಅದನ್ನು ಕೇಳಿ ತಾಪಸರು “ಅಯ್ಯಾ! ಏನೋ ಅಪಚಾರ ನಡೆದಿದೆ. ಇಲ್ಲದಿದ್ದರೆ ಬೆಂಕಿ ತಣ್ಣಗಾಗುತ್ತಿರಲಿಲ್ಲ!” ಎಂದು ಅದನ್ನು ತಿಳಿಯಲು ವಿದ್ಯೆಯನ್ನು ನೆನೆದನು. ಆದರೆ ಅದು ಬರಲೇ ಇಲ್ಲ! ಅವನಿಗೂ ಇಲ್ಲ, ಅವನ ಶಿಷ್ಯನಿಗೂ ಇಲ್ಲ! ಆಮೇಲೆ ಅವರಿಬ್ಬರೂ ಪೆಚ್ಚುಮೋರೆ ಹಾಕಿಕೊಂಡು ಹೋದರು.

ಹೀಗೆಂದು ಕಥೆ ಹೇಳಿ ಬೇತಾಳನು “ಮಹಾರಾಜ! ಹೇಳಿದಂತೆಯೇ ನಡೆಸಿದರೂ ಏಕೆ ಇಬ್ಬರಿಗೂ ವಿದ್ಯೆ ತಪ್ಪಿಹೋಯಿತು? ತಿಳಿದಿದ್ದೂ ಹೇಳದಿದ್ದರೆ ನಿನ್ನ ತಲೆ ಒಡೆದುಹೋಗುತ್ತದೆ!” ಎಂದನು. ರಾಜನು “ಕೇವಲ ಕಷ್ಟಸಾಧ್ಯವಾದ ಕರ್ಮವನ್ನು ನಡೆಸಿದ ಮಾತ್ರದಿಂದಲೇ ಸಿದ್ಧಿ ದೊರೆಯುವುದಿಲ್ಲ. ಅದಕ್ಕೆ ಸತ್ತ್ವಶುದ್ಧಿಯೂ ಚಿತ್ತಸ್ಥೈರ್ಯವೂ ಇರಬೇಕು. ಆ ಮೂಢಬ್ರಾಹ್ಮಣನಿಗೆ, ಎಚ್ಚರಿಕೆ ಕೊಟ್ಟಮೇಲೂ ಮನಸ್ಸು ಹಾಗೋ ಹೀಗೋ ಎಂದು ವಿಕಲ್ಪಗೊಂಡು ಚಂಚಲವಾಗಿತ್ತು, ಆದ್ದರಿಂದ ಅವನಿಗೆ ವಿದ್ಯೆ ಸ್ವಾಧೀನವಾಗಲಿಲ್ಲ; ಅಯೋಗ್ಯನಿಗೆ ದಾನಮಾಡಿದ್ದರಿಂದ ಅದು ಗುರುವಿಗೂ ಕೈತಪ್ಪಿಹೋಯಿತು” ಎಂದನು.

ಹೀಗೆ ಮಾತನಾಡಿಬಿಟ್ಟದ್ದರಿಂದ ಬೇತಾಳನು ರಾಜನ ಹೆಗಲಿನಿಂದ ಮಾಯವಾಗಿ ಮೊದಲಿದ್ದ ಸ್ಥಳಕ್ಕೇ ಹೋಗಿಬಿಟ್ಟನು.

೧೯

೨೬. ತ್ರಿವಿಕ್ರಮಸೇನನು ಹತ್ತೊಂಬತ್ತನೆಯ ಸಾರಿ ಹೆಣವನ್ನು ಹೆಗಲಮೇಲೆ ಹಾಕಿಕೊಂಡು ಹೊರಟನು. ಬೇತಾಳನು ಮತ್ತೊಂದು ಕಥೆಯನ್ನು ಪ್ರಾರಂಭಿಸಿದನು:

ತಾಮ್ರಲಿಪ್ತಿಯಲ್ಲಿ ಧನಪಾಲನೆಂಬ ವರ್ತಕನಿದ್ದನು. ಅವನಿಗೆ ಧನವತಿಯೆಂಬ ಮಗಳಿದ್ದಳು. ಅವಳು ವಯಸ್ಸಿಗೆ ಬರುವ ಹೊತ್ತಿಗೆ ಸರಿಯಾಗಿ ಅವನು ತೀರಿಹೋದನು. ದಾಯಾದಿಗಳು ಆಸ್ತಿಯನ್ನು ದೋಚಿಕೊಂಡುಬಿಡಲು, ವರ್ತಕನ ಹೆಂಡತಿಯಾದ ಪದ್ಮಾವತಿಯು ತಾನು ಗುಟ್ಟಾಗಿ ಇಟ್ಟುಕೊಂಡಿದ್ದ ರತ್ನಾಭರಣಗಳನ್ನು ತೆಗೆದುಕೊಂಡು ಒಂದು ರಾತ್ರಿ ತನ್ನ ಮಗಳೊಡನೆ ಮನೆಬಿಟ್ಟು ಹೊರಟುಬಿಟ್ಟಳು. ಊರ ಹೊರಗೆ ಹೋಗುತ್ತಿರುವಾಗ, ವಿಧಿವಶದಿಂದ, ಕತ್ತಲೆಯಲ್ಲಿ ಕಣ್ಣು ಕಾಣದೆ, ಅಲ್ಲಿ ಶೂಲಕ್ಕೆ ಏರಿಸಿದ್ದ ಒಬ್ಬ ಕಳ್ಳನ ಭುಜವನ್ನು ತಾಕಿಸಿಕೊಂಡಳು. ಅವನು ತುಂಬ ನೊಂದು “ಅಯ್ಯೋ! ಇದು ಯಾರು? ನನ್ನ ಗಾಯದ ಮೇಲೆ ಉಪ್ಪು ಹಾಕಿದವರು?” ಎಂದು ಕೂಗಿಕೊಂಡನು. ವರ್ತಕನ ಹೆಂಡತಿಯು “ನೀನು ಯಾರು?” ಎಂದು ಕೇಳಲು, ಅವನು “ನಾನು ಕಳ್ಳ. ನನ್ನನ್ನು ಶೂಲಕ್ಕೆ ಏರಿಸಿದ್ದಾರೆ; ಆದರೆ ಈ ಪಾಪಿಗೆ ಇನ್ನೂ ಜೀವ ಹೋಗದು. ನೀನು ಯಾರು ತಾಯಿ? ಎಲ್ಲಿಗೆ ಹೋಗುತ್ತಿದ್ದೀಯೆ?” ಎಂದನು. ಅಷ್ಟುಹೊತ್ತಿಗೆ ಚಂದ್ರೋದಯವಾಗಿ ಕಣ್ಣು ಕಾಣಿಸುವಂತಾಗಲು ಅವನು ಧನವತಿಯನ್ನು ನೋಡಿ “ಅಮ್ಮಾ! ನಾನು ಒಂದು ಸಹಸ್ರ ಹೊನ್ನನ್ನು ಕೊಡುತ್ತೇನೆ! ಈ ನಿನ್ನ ಮಗಳನ್ನು ನನಗೆ ಕೊಡುವೆಯಾ?” ಎಂದು ಕೇಳಿದನು. ತಾಯಿಯು ನಗುತ್ತ “ಈ ಸ್ಥಿತಿಯಲ್ಲಿ ನೀನು ಅವಳನ್ನೇನು ಮಾಡಿಕೊಳ್ಳುತ್ತೀಯೆ?” ಎಂದು ಕೇಳಿದಳು. ಅವನು “ನನ್ನ ಆಯುಸ್ಸು ಮುಗಿಯಿತು. ಆದರೆ ನನಗೆ ಮಕ್ಕಳಿಲ್ಲ. ಮಕ್ಕಳಿಲ್ಲದವರಿಗೆ ಸದ್ಗತಿಯಿಲ್ಲ. ಅವಳು ನನ್ನ ಅನುಮತಿಯ ಮೇರೆಗೆ ಬೇರೊಬ್ಬನಿಂದ ಮಕ್ಕಳನ್ನು ಪಡೆದರೆ ಅವನು ನನಗೆ ಕ್ಷೇತ್ರಜನಾದ ಮಗನಾಗುತ್ತಾನೆ!” ಎಂದನು. ಅವಳು ಹಣದ ಆಸೆಯಿಂದ ಅದಕ್ಕೆ ಒಪ್ಪಿ ಆ ಕಳ್ಳನಿಗೆ ಮಗಳನ್ನು ಧಾರೆಯೆರೆದುಕೊಟ್ಟಳು. ಅವನು ಒಂದು ಆಲದಮರದ ಗುರುತು ಹೇಳಿ ಅದರ ಕೆಳಗೆ ಅಗೆದರೆ ಹೊನ್ನು ಸಿಕ್ಕುತ್ತದೆಯೆಂದು ತಿಳಿಸಿ, “ನಾನು ಸತ್ತಮೇಲೆ ನನ್ನ ದೇಹವನ್ನು ಸುಟ್ಟು ಅಸ್ಥಿಗಳನ್ನು ನೀರಿನಲ್ಲಿ ಹಾಕಿ ವಕ್ರೋಲಕಪುರಕ್ಕೆ ಹೋಗಿ ಇದ್ದುಬಿಡಿ. ಅಲ್ಲಿ ಸೂರ್ಯಪ್ರಭನೆಂಬ ರಾಜನಿದ್ದಾನೆ. ಅವನ ರಾಜ್ಯ ಸುರಕ್ಷಿತವಾಗಿದೆ” ಎಂದನು. ಮತ್ತು ಅವರು ಕೊಟ್ಟ ನೀರನ್ನು ಕುಡಿದು ಪ್ರಾಣಬಿಡಲು, ಅವರು ಅವನ ಹೆಣವನ್ನು ಒಪ್ಪಮಾಡಿ, ವಕ್ರೋಲಕ ಪಟ್ಟಣಕ್ಕೆ ಹೋಗಿ ಅಲ್ಲಿ ಒಂದು ಮನೆಯನ್ನು ಕೊಂಡುಕೊಂಡು ವಾಸಮಾಡುತ್ತಿದ್ದರು. ಆ ಊರಿನಲ್ಲಿ ಮನಃಸ್ವಾಮಿಯೆಂಬ ಒಬ್ಬ ಬ್ರಾಹ್ಮಣ ಯುವಕನಿದ್ದನು. ಅವನು ರೂಪವಂತ, ವಿದ್ಯಾವಂತ. ಅವನಿಗೆ ಆ ಊರಿನ ಹಂಸಾವಳಿಯೆಂಬ ಸೂಳೆಯ ಮೇಲೆ ಅಸೆ. ಅವಳು ಒಂದು ರಾತ್ರಿಗೆ ಐನೂರು ದೀನಾರಗಳನ್ನು ಬಾಡಿಗೆಯಾಗಿ ಕೇಳುತ್ತಿದ್ದಳು. ಅದು ಅವನಿಗೆ ದೊರೆಯದೆ ಕೊರಗುತ್ತ ಹೋಗುತ್ತಿದ್ದನು. ಅವನನ್ನು ಕಂಡು ಧನವತಿಯು “ಅಮ್ಮಾ! ಆ ಬ್ರಾಹ್ಮಣನನ್ನು ನೋಡಿದೆಯಾ, ಎಷ್ಟು ಚೆನ್ನಾಗಿದ್ದಾನೆ” ಎಂದಳು. ಅವಳು ಕಳ್ಳನ ಮಾತನ್ನು ಜ್ಞಾಪಿಸಿಕೊಂಡು ಚೇಟಿಯ ಮೂಲಕ ಆತನಿಗೆ ಹೇಳಿಕಳುಹಿಸಿದಳು. ಅವನು ಐನೂರು ದೀನಾರಗಳನ್ನು ಕೊಟ್ಟರೆ ಒಂದು ರಾತ್ರಿ ಬಂದಿರುವುದಾಗಿ ತಿಳಿಸಿದನು. ಧನವತಿಯು ಒಪ್ಪಿ ಅವನನ್ನು ಕರೆಸಿಕೊಂಡು ಅವನೊಡನೆ ಒಂದು ರಾತ್ರಿ ಇದ್ದಳು. ಬ್ರಾಹ್ಮಣನು ಬೆಳಗ್ಗೆ ಎದ್ದು ತನ್ನ ದಾರಿ ಹಿಡಿದು ಹೋದನು. ಧನವತಿಗೆ ಗರ್ಭನಿಂತು ಕಾಲಕ್ರಮದಲ್ಲಿ ಒಂದು ಸರ್ವಲಕ್ಷಣಸಂಪನ್ನವಾದ ಗಂಡುಮಗುವಾಯಿತು. ಆಗ ಒಂದು ರಾತ್ರಿ ಅವರಿಗೆ ಶಿವನು ಸ್ವಪ್ನದಲ್ಲಿ ಕಾಣಿಸಿಕೊಂಡು “ಬೆಳಗಾದ ಕೂಡಲೆ ಈ ಮಗುವನ್ನೂ ಸಾವಿರ ಹೊನ್ನನ್ನೂ ಸೂರ್ಯಪ್ರಭರಾಜನ ಮನೆಯ ಮುಂದೆ ಇಟ್ಟುಬನ್ನಿ; ಅದರಿಂದ ಕ್ಷೇಮವಾಗುತ್ತದೆ!” ಎಂದು ಅಪ್ಪಣೆ ಮಾಡಿದನು. ತಾಯಿಮಕ್ಕಳಿಬ್ಬರಿಗೂ ಅದೇ ಸ್ವಪ್ನ ಬಿದ್ದಿದ್ದರಿಂದ ಅವರು ಶಿವನ ಆಜ್ಞೆಯಂತೆಯೇ ನಡೆದುಕೊಂಡು ಮಗುವನ್ನು ಬಿಟ್ಟುಬಂದರು. ಶಿವನು ರಾಜನಿಗೂ ಸ್ವಪ್ನದಲ್ಲಿ ಕಾಣಿಸಿಕೊಂಡು “ಏಳು ಮಹಾರಾಜ! ನಿನ್ನ ಸಿಂಹದ್ವಾರದಲ್ಲಿ ಒಂದು ಮಗುವೂ ಸಾವಿರ ಹೊನ್ನೂ ಇದೆ. ಅದನ್ನು ತಂದು ಸಾಕಿಕೋ!” ಎಂದು ಆಜ್ಞೆಮಾಡಿದನು. ರಾಜನಿಗೆ ಮಕ್ಕಳಿಲ್ಲದ್ದರಿಂದ ತುಂಬ ಸಂತೋಷವಾಯಿತು. ಅವನೇ ಹೋಗಿ ಮಗುವನ್ನು ತನ್ನ ಎರಡು ತೋಳಿನಲ್ಲಿಯೂ ಎತ್ತಿತಂದು, ಹನ್ನೆರಡು ದಿನ ಊರ ತುಂಬ ಹಿರಿಯ ಹಬ್ಬ ಮಾಡಿ ಮಗುವಿಗೆ ಚಂದ್ರಪ್ರಭನೆಂದು ನಾಮಕರಣಮಾಡಿದನು. ಅವನು ವಯಸ್ಸಿಗೆ ಬರಲು ಸೂರ್ಯಪ್ರಭನು ಅವನಿಗೆ ರಾಜ್ಯವನ್ನು ಒಪ್ಪಿಸಿ ಕಾಶಿಗೆ ಹೋಗಿ ತಪಸ್ಸು ಮಾಡುತ್ತಿದ್ದು ದೇಹ ಬಿಟ್ಟನು. ಚಂದ್ರಪ್ರಭನು ಮಂತ್ರಿಗಳನ್ನು ಕರೆದು ತಾನು ಕಾಶಿಗೆ ಹೋಗಿ ತಂದೆಗೆ ಉತ್ತರಕ್ರಿಯೆಗಳನ್ನು ಮಾಡಿ ಹಾಗೇ ತೀರ್ಥಯಾತ್ರೆ ಮಾಡಿಕೊಂಡು ಬರುತ್ತೇನೆನ್ನಲು, ಅವರು “ಮಹಾರಾಜ! ರಾಜ್ಯವನ್ನು ರಕ್ಷಣೆಯಿಲ್ಲದೆ ಬಿಟ್ಟು ಹೋಗಬಹುದೇ? ಇತರರು ಯಾರಿಂದಾದರೂ ಉತ್ತರಕ್ರಿಯೆ ಮಾಡಿಸಿದರಾಯಿತು! ಸ್ವಧರ್ಮವನ್ನು ಪಾಲಿಸುವುದಕ್ಕಿಂತ ಹೆಚ್ಚಿನ ತೀರ್ಥಯಾತ್ರೆ ಯಾವುದಿದೆ? ದಾರಿಯಲ್ಲಿ ಒದಗುವ ಅಪಾಯಗಳು ಹಲವು; ರಾಜರು ತಮ್ಮನ್ನು ಯಾವಾಗಲೂ ರಕ್ಷಿಸಿಕೊಂಡಿರಬೇಕು!” ಎಂದರು. ಚಂದ್ರಪ್ರಭನು ಅವರ ಮಾತನ್ನು ಅನುಮೋದಿಸಲಿಲ್ಲ. “ತಂದೆಯ ಉತ್ತರಕ್ರಿಯೆಗಳಿಗಾಗಿ ನಾನು ಹೋಗಬೇಕೆಂದಿದ್ದೇನೆ; ಅದರಲ್ಲಿ ಎರಡು ಮನಸ್ಸಿರಬಾರದು. ತೀರ್ಥಯಾತ್ರೆಯೂ ದೇಹ ಗಟ್ಟಿಯಾಗಿರುವಾಗ ಮಾಡತಕ್ಕದ್ದೇ; ದೇಹವು ನಶ್ವರವಾಗಿರುವಾಗ ನಾಳೆ ಯಾರೋ, ನಾವು ಯಾರೋ! ರಾಜ್ಯವನ್ನು ನೀವು ರಕ್ಷಿಸಿಕೊಂಡಿರಿ” ಎಂದು ಹೇಳಿ ಹೊರಟೇ ಬಿಟ್ಟನು. ಕಾಶಿಯನ್ನು ತಲುಪಿ ಗಂಗೆಯಲ್ಲಿ ತಂದೆಯ ಅಸ್ಥಿಗಳನ್ನು ಬಿಟ್ಟು, ಗಯಾಶಿರಕ್ಕೂ ಧರ್ಮಾರಣ್ಯಕ್ಕೂ ಹೋಗಿ ಗಯಾಕೂಪದಲ್ಲಿ ತಂದೆಗೆಂದು ಪಿಂಡವನ್ನು ಕೊಡಲು, ಅದನ್ನು ತೆಗೆದುಕೊಳ್ಳುವುದಕ್ಕೆ ಮೂರು ಕೈಗಳು ಎದ್ದು ಮುಂದೆ ಬಂದವು. ದೊರೆಯು ಇದೇನೆಂದು ಆಶ್ಚರ್ಯದಿಂದ ಬೆರಗಾಗಿ ಯಾವ ಕೈಯಲ್ಲಿ ಪಿಂಡವಿಡಬೇಕೆಂದು ಹತ್ತಿರವಿದ್ದ ಬ್ರಾಹ್ಮಣರನ್ನು ಕೇಳಿದನು. ಅವರು “ಈ ಕೈಯಲ್ಲಿ ಲೋಹನಿರ್ಮಿತವಾದ ಶಂಕುವಿದೆ; ಆದ್ದರಿಂದ ಇದು ಕಳ್ಳನದು; ಇನ್ನೊಂದು ಕೈಯಲ್ಲಿ ಪವಿತ್ರವಿದೆ. ಇದು ಬ್ರಾಹ್ಮಣನದು; ಮೂರನೆಯ ಕೈಯಲ್ಲಿ ಉಂಗುರವಿದೆ; ಸಲ್ಲಕ್ಷಣಗಳಿವೆ; ಆದ್ದರಿಂದ ಇದು ರಾಜನದು; ಇದೇನೋ, ಯಾವುದರಲ್ಲಿ ಪಿಂಡವಿಡಬೇಕೋ ತಿಳಿಯದು!” ಎಂದುಬಿಟ್ಟರು. ರಾಜನಿಗೆ ಬಗೆಹರಿಯದೆ ಹೋಯಿತು.

ಹೀಗೆಂದು ಕಥೆ ಹೇಳಿ ಬೇತಾಳನು “ಮಹಾರಾಜ! ಯಾವ ಕೈಗೆ ಪಿಂಡ ಕೊಡಬೇಕು ಹೇಳಬಲ್ಲೆಯಾ? ತಿಳಿದೂ ಹೇಳದಿದ್ದರೆ ತಲೆ ಒಡೆದುಹೋಗುತ್ತದೆ” ಎಂದನು. ರಾಜನು “ಅಯ್ಯಾ, ಆ ಪಿಂಡವನ್ನು ಕಳ್ಳನ ಕೈಯಲ್ಲಿಯೇ ಕೊಡಬೇಕು; ಏಕೆಂದರೆ ರಾಜನು ಅವನಿಗೆ ‘ಕ್ಷೇತ್ರಜ’ ನಾದ ಮಗ; ಮಿಕ್ಕವರಿಗೆ ಮಗನಲ್ಲ; ಬ್ರಾಹ್ಮಣನು ಜನಕತಂದೆಯಾದರೂ, ಆ ರಾತ್ರಿಗೆ ಹಣ ತೆಗೆದುಕೊಂಡು ತನ್ನನ್ನು ಮಾರಿಕೊಂಡು ಬಿಟ್ಟಿದ್ದನು. ಸೂರ್ಯಪ್ರಭನು ಅವನಿಗೆ ಸಂಸ್ಕಾರಗಳನ್ನು ನಡೆಸಿ ಬೆಳೆಸಿ ಅವನನ್ನು ಮುಂದಕ್ಕೆ ತಂದನು. ಆ ಮಗುವಿನ ಹತ್ತಿರವಿಟ್ಟಿದ್ದ ಹೊನ್ನನ್ನು ತೆಗೆದುಕೊಳ್ಳದಿದ್ದರೆ ಅವನು ರಾಜನ ಮಗನಾಗುತ್ತಿದ್ದನು. ಆದರೆ ಆ ಹಣವನ್ನು ತೆಗೆದುಕೊಂಡನು; ಅದು ಅವನ ಪೋಷಣೆಗಾಯಿತು. ಹಿರಣ್ಯವತಿಯು ಅವನ ತಾಯಿಯನ್ನು ಕಳ್ಳನಿಗೆ ಹೆಂಡತಿಯೆಂದು ಕೈನೀರೆರೆದು ಕೊಟ್ಟಿದ್ದಳು. ಮಗನನ್ನು ಪಡೆಯಬೇಕೆಂದು ಅವನು ಹೊನ್ನನ್ನು ಕೊಟ್ಟು ಅವರಿಂದ ಮಾತು ತೆಗೆದುಕೊಂಡಿದ್ದನು. ಆದ್ದರಿಂದ ಆ ರಾಜನು ಕಳ್ಳನಿಗೇ ಕ್ಷೇತ್ರಜನಾದ ಮಗ; ಅವನಿಗೇ ಪಿಂಡವು ಸಲ್ಲತಕ್ಕದ್ದೆಂಬುದು ನನ್ನ ಅಭಿಪ್ರಾಯ!” ಎಂದನು.

ಹೀಗೆ ಮಾತನಾಡಿಬಿಟ್ಟಿದ್ದರಿಂದ ಬೇತಾಳನು ರಾಜನ ಹೆಗಲಿನಿಂದ ಮಾಯವಾಗಿ ಮೊದಲಿದ್ದ ಸ್ಥಳಕ್ಕೇ ಹೋಗಿಬಿಟ್ಟನು.

೨೦

೨೭. ತ್ರಿವಿಕ್ರಮಸೇನನು ಇಪ್ಪತ್ತನೆಯ ಸಾರಿ ಹೆಣವನ್ನು ಹೆಗಲಮೇಲೆ ಹಾಕಿಕೊಂಡು ಹೊರಟನು. ಬೇತಾಳನು ಮತ್ತೊಂದು ಕಥೆಯನ್ನು ಆರಂಭಿಸಿದನು:-

ಚಿತ್ರಕೂಟನಗರದಲ್ಲಿ ಚಂದ್ರಾವಲೋಕನೆಂಬ ರಾಜನಿದ್ದನು. ಅವನಿಗೆ ಸಕಲೈಶ್ವರ್ಯವೂ ಇತ್ತು. ಆದರೆ ಅನುರೂಪಳಾದ ಹೆಂಡತಿ ಮಾತ್ರ ಇರಲಿಲ್ಲ. ಆ ಚಿಂತೆಯನ್ನು ಮರೆಯಲು ಅವನು ಒಂದು ಸಾರಿ ಬೇಟೆಗೆಂದು ಹೊರಟನು. ಬೇಟೆಯಾಡುತ್ತ ಅವನು ಕುದುರೆಯನ್ನು ಒಂದು ಸಾರಿ ಹಿಮ್ಮಡಿಯಿಂದ ತಿವಿಯಲು ಅದು ಅವನನ್ನು ಕಾಡಿನೊಳಕ್ಕೆ ಬಹುದೂರ ಕರೆದುಕೊಂಡು ಹೋಯಿತು. ಅಲ್ಲಿ ಹತ್ತಿರದಲ್ಲಿಯೇ ಒಂದು ದೊಡ್ಡ ಸರೋವರ ಕಾಣಿಸಿತು. ಅಲ್ಲಿಗೆ ಹೋಗಿ ಕುದುರೆಗೆ ನೀರು ಕುಡಿಸಿ ತಾನು ಸ್ನಾನಮಾಡಿ ಆಯಾಸ ಪರಿಹರಿಸಿಕೊಂಡು ಆ ರಮಣೀಯವಾದ ಪ್ರದೇಶವನ್ನು ನೋಡುತ್ತಿರಲು ಅಲ್ಲಿ ಒಂದು ಅಶೋಕಮರದ ಕೆಳಗೆ ವಲ್ಕಲವುಟ್ಟಿದ್ದ ಒಬ್ಬ ಋಷಿಕನ್ಯೆಯೂ ಅವಳ ಜೊತೆಗಾತಿಯೂ ಕಂಡುಬಂದರು. ಅಲ್ಲಿಗೆ ಹೋಗಿ ಅವರನ್ನು ಮಾತನಾಡಿಸಲು, ಅವಳು ಕಣ್ವರ ಮಗಳೆಂದೂ ಮೇನಕೆಯಲ್ಲಿ ಹುಟ್ಟಿದವಳೆಂದೂ ತಿಳಿಯಿತು. ಸಖಿಯು “ಅವಳ ಹೆಸರು ಇಂದೀವರಪ್ರಭೆ, ಸ್ನಾನಕ್ಕೆ ಬಂದಿದ್ದಳು. ಅವಳ ತಂದೆಯ ಆಶ್ರಮ ಇಲ್ಲಿಯೇ ಹತ್ತಿರದಲ್ಲಿದೆ” ಎಂದಳು. ಒಬ್ಬರಲ್ಲೊಬ್ಬರು ಮೋಹಿತರಾದರು. ರಾಜನು ಅವರೊಡನೆ ಆಶ್ರಮಕ್ಕೆ ಹೋಗಿ ಕುದುರೆಯನ್ನು ಹೊರಗೆ ಬಿಟ್ಟು ಒಳಗೆ ಕಣ್ವರನ್ನು ಕಂಡು ನಮಸ್ಕರಿಸಿದನು. ಅವರು ಅವನನ್ನು ಸತ್ಕರಿಸಿ “ಅಯ್ಯಾ, ನಿಷ್ಕಾರಣವಾಗಿ ಈ ಮೃಗಗಳನ್ನು ಏಕೆ ಹಿಂಸಿಸುತ್ತೀಯೆ? ನಿನ್ನ ಅಸ್ತ್ರವೋ ಶಸ್ತ್ರವೋ ಅಭ್ಯಾಸಮಾಡಿಕೊಂಡು, ರಾಜ್ಯಸುಖವನ್ನು ಅನುಭವಿಸುತ್ತ, ಒಳ್ಳೆಯವನೆಂಬ ಹೆಸರು ಪಡೆ; ಬೇಟೆಯಾಡುವುದನ್ನು ಬಿಡು; ಅದರಿಂದ ಪಾಂಡುವಿಗೆ ಏನು ಅನರ್ಥವಾಯಿತು ಕಾಣೆಯಾ?” ಎಂದು ನಯವಾಗಿ ಉಪದೇಶ ಮಾಡಿದರು. ರಾಜನು “ಮಹಾಪ್ರಸಾದ! ಇನ್ನು ಮೇಲೆ ಬೇಟೆಯಾಡುವುದಿಲ್ಲ” ಎಂದನು. ಋಷಿಯು ಸಂತುಷ್ಟನಾಗಿ “ನಿನಗೇನು ವರ ಬೇಕು?” ಎಂದು ಕೇಳಲು ರಾಜನು ಇಂದೀವರಪ್ರಭೆಯನ್ನು ಕೋರಿದನು. ಋಷಿಯು ಅನುರೂಪನಾದ ವರ ದೊರೆತನೆಂದು ಸಂತೋಷದಿಂದ ಅವಳನ್ನು ಮದುವೆಮಾಡಿಕೊಡಲು, ರಾಜನು ಅವಳನ್ನು ಕರೆದುಕೊಂಡು ತಮ್ಮೂರಿಗೆ ಹಿಂತಿರುಗಿದನು. ದಾರಿಯಲ್ಲಿ ಒಂದು ದೊಡ್ಡ ಅರಳಿಯ ಮರವನ್ನು ಕಂಡು, ಅದರ ಹತ್ತಿರವಿದ್ದ ಕೊಳದಲ್ಲಿ ನೀರು ಕುಡಿದು ವಿಶ್ರಮಿಸಿಕೊಂಡರು. ಕುಸುಮಶಯ್ಯೆಯಲ್ಲಿ ಆ ರಾತ್ರಿಯನ್ನು ಆ ಮರದ ಕೆಳಗೆ ಕಳೆದರು. ಬೆಳಗ್ಗೆ ತನ್ನ ಪರಿವಾರವನ್ನು ಕೂಡಿಕೊಳ್ಳುವುದಕ್ಕೆಂದು ರಾಜನು ಹೆಂಡತಿಯೊಡನೆ ಮುಂದಕ್ಕೆ ಹೊರಡಲು ಎದುರಿಗೆ ಕಾಲಮೇಘದಂತಿದ್ದ ಒಬ್ಬ ಬ್ರಹ್ಮರಾಕ್ಷಸನು ಬಂದು ನಿಂತು “ನಾನು ಜ್ವಾಲಾಮುಖನೆಂಬ ಬ್ರಹ್ಮ ರಾಕ್ಷಸ; ಈ ಅರಳೀಮರ ನನ್ನ ವಾಸಸ್ಥಾನ; ನಾನು ರಾತ್ರಿ ಸಂಚಾರಕ್ಕೆಂದು ಹೋಗಿದ್ದರೆ, ನೀನು ಇದನ್ನು ಆಕ್ರಮಿಸಿಕೊಂಡಿದ್ದೆಯಾ? ಈಗಲೆ ನಿನ್ನ ಹೃದಯವನ್ನು ಸೀಳಿ ರಕ್ತವನ್ನು ಕುಡಿದುಬಿಡುತ್ತೇನೆ!” ಎಂದು ಘರ್ಜಿಸಿದನು. ರಾಜನು ನಯವಾಗಿ “ಅಯ್ಯಾ! ತಿಳಿಯದೆ ಮಾಡಿದ ನನ್ನ ಈ ಅಪರಾಧವನ್ನು ಕ್ಷಮಿಸು; ಶರಣಾಗತನಾಗಿ ನಿನ್ನ ಆಶ್ರಮಕ್ಕೆ ಬಂದ ನಾನು ನಿನ್ನ ಅತಿಥಿಯಲ್ಲವೇ? ನಿನಗೆ ಇಷ್ಟವಾದ ಯಾರನ್ನು ಬೇಕಾದರೂ ನಿನಗೆ ಪಶುವಾಗಿ ತಂದು ಒಪ್ಪಿಸುತ್ತೇನೆ; ಕೋಪವನ್ನು ಬಿಡು, ಪ್ರಸನ್ನನಾಗು!” ಎಂದು ಕೇಳಿಕೊಂಡನು. ಬ್ರಹ್ಮರಾಕ್ಷಸನು ಶಾಂತನಾಗಿ “ಏಕಾಗಬಾರದು? ಇನ್ನು ಏಳು ದಿನಗಳೊಳಗಾಗಿ ನೀನು ಏಳೆಂಟು ವರ್ಷ ವಯಸ್ಸಿನ ಒಬ್ಬ ಬ್ರಾಹ್ಮಣ ಹುಡುಗನನ್ನು ಅರ್ಪಿಸಬೇಕು; ಅವನು ಧೈರ್ಯಶಾಲಿಯೂ ವಿವೇಕಿಯೂ ಆಗಿರಬೇಕು. ಅವನು ನಿನಗಾಗಿ ತನ್ನನ್ನು ಮನಃಪೂರ್ವಕವಾಗಿ ಒಪ್ಪಿಸಿಕೊಳ್ಳಬೇಕು; ಅವನ ಕೈಗಳನ್ನು ತಾಯಿಯೂ, ಕಾಲುಗಳನ್ನು ತಂದೆಯೂ ಹಿಡಿದುಕೊಂಡಿರಲು, ಅವನನ್ನು ನಿನ್ನ ಕತ್ತಿಯಿಂದ ಕತ್ತರಿಸಿ ನನಗೆ ಬಲಿಕೊಡಬೇಕು; ಇಲ್ಲದಿದ್ದರೆ ಈ ಕ್ಷಣದಲ್ಲಿ ನಿನ್ನನ್ನೂ ನಿನ್ನ ಪರಿವಾರವನ್ನೂ ನಾಶಮಾಡಿ ಬಿಡುತ್ತೇನೆ!” ಎಂದನು. ರಾಜನು ಒಪ್ಪಿದನು. ಬ್ರಹ್ಮರಾಕ್ಷಸನು ಮಾಯವಾದನು. ಅನಂತರ ರಾಜನು ‘ಅಯ್ಯೋ ನಾನು ಬೇಟೆಗೂ ಕಾಮಕ್ಕೂ ವಶನಾಗಿ ಪಾಂಡುವಿನಂತೆ ಹೀಗೆ ಅತಂತ್ರದಲ್ಲಿ ಅನರ್ಥಕ್ಕೊಳಗಾದೆನಲ್ಲಾ’ ಎಂದ ಚಿಂತಿಸುತ್ತ ಹೆಂಡತಿಯೊಡನೆ ಊರಿಗೆ ಬಂದನು. ರಾಜನು ತನಗೆ ಅನುರೂಪಳಾದ ಹೆಂಡತಿಯನ್ನು ಮದುವೆಮಾಡಿಕೊಂಡು ಬಂದನೆಂದು ಊರೆಲ್ಲಾ ಸಂತೋಷಪಟ್ಟಿತು. ಮಾರನೆಯ ದಿನ ಅವನು ತನ್ನ ಮಂತ್ರಿಯನ್ನು ಕರೆದು ನಡೆದ ಸಂಗತಿಯನ್ನೆಲ್ಲಾ ಅವನಿಗೆ ಗುಟ್ಟಾಗಿ ತಿಳಿಸಿದನು. ಸುಮತಿಯೆಂಬ ಮಂತ್ರಿಯು ಅವನಿಗೆ ಧೈರ್ಯ ಹೇಳಿ ಚಿನ್ನದಿಂದ ಏಳೆಂಟು ವಯಸ್ಸಿನ ಹುಡುಗನಂತೆ ಒಂದು ಪ್ರತಿಮೆಯನ್ನು ಮಾಡಿಸಿದನು. ಅದನ್ನು ರತ್ನಗಳಿಂದ ಅಲಂಕರಿಸಿ ರಥದಲ್ಲಿ ನಗರ ಗ್ರಾಮ ಹಳ್ಳಿಪಳ್ಳಿಗಳಲ್ಲೆಲ್ಲಾ ಸುತ್ತಾಡಿಸುತ್ತ “ಬ್ರಹ್ಮರಾಕ್ಷಸನಿಗೆ ತನ್ನ ಸ್ವಂತ ಇಚ್ಛೆಯಿಂದ ಯಾರಾದರೂ ಏಳುವರ್ಷದ ಹುಡುಗ ಬಲಿಯಾಗಿ ಬರುವುದಾದರೆ ಅವನ ತಂದೆತಾಯಿಗಳಿಗೆ ಮಹಾರಾಜನು ನೂರು ಗ್ರಾಮಗಳನ್ನೂ ರತ್ನಾಲಂಕೃತವಾದ ಈ ಬಂಗಾರದ ಪ್ರತಿಮೆಯನ್ನೂ ಕೊಡುತ್ತಾನೆ. ತಾಯಿತಂದೆಗಳು ಅವನನ್ನು ಕೊಡುವುದಕ್ಕೆ ಸಮ್ಮತಿಸಿ, ಅವನನ್ನು ವಧಿಸುವಾಗ ಅವನ ಕೈಕಾಲುಗಳನ್ನು ಹಿಡಿದುಕೊಳ್ಳಲು ಒಪ್ಪಬೇಕು!” ಎಂದು ಸಾರಿಸಿದನು. ಒಂದು ಅಗ್ರಹಾರದಲ್ಲಿ ಸಾರಿಕೊಂಡು ಹೋಗುತ್ತಿರಲು ತಮಟೆಯ ಸದ್ದನ್ನು ಕೇಳಿ ಓಡಿಬಂದ ಒಬ್ಬ ಧೈರ್ಯಶಾಲಿಯಾದ ಹುಡುಗನು “ನಾನು ಬರುತ್ತೇನೆ; ನನ್ನ ತಾಯಿತಂದೆಗಳನ್ನು ಒಪ್ಪಿಸುತ್ತೇನೆ!” ಎಂದನು. ಮನೆಗೆ ಬಂದು ತಾಯಿತಂದೆಗಳಿಗೆ ಕೈಮುಗಿದುಕೊಂಡು “ನನಗೆ ಅನುಜ್ಞೆ ಕೊಡಿ; ಇದರಿಂದ ನನ್ನ ಋಣ ಹರಿಯುತ್ತದೆ; ಪರೋಪಕಾರವಾಗುತ್ತದೆ; ನಿಮ್ಮ ಬಡತನ ಹೋಗುತ್ತದೆ!” ಎಂದನು. ಅವರು ಒಪ್ಪುತ್ತಾರೆಯೇ? “ನಿನಗೇನು ಹುಚ್ಚೋ? ಏನಾದರೂ ಗ್ರಹ ಮೆಟ್ಟಿಕೊಂಡಿದೆಯೋ? ಇದೇನು ನೀನು ಆಡುವ ಮಾತು? ದುಡ್ಡಿಗಾಗಿ ಯಾರಾದರೂ ಮಗನನ್ನು ಕೊಲ್ಲಿಸುತ್ತಾರೆಯೇ?” ಎಂದರು. ಅವನು ಬಿಡಲಿಲ್ಲ; ಅವರು ಗೋಳಾಡುತ್ತ ಒಪ್ಪಿಕೊಳ್ಳಲೇಬೇಕಾಯಿತು. ಎಲ್ಲರೂ ಚಿತ್ರಕೂಟಕ್ಕೆ ಬಂದರು. ರಾಜನು ಸಂತೋಷಪಟ್ಟು ಹುಡುಗನನ್ನು ಆನೆಯ ಮೇಲೆ ಮಾಲೆಹಾಕಿ ಕೂರಿಸಿ ತಾಯಿತಂದೆಗಳೊಡನೆ ಬ್ರಹ್ಮರಾಕ್ಷಸನ ಆವಾಸಸ್ಥಾನಕ್ಕೆ ಕರೆತಂದನು. ಬ್ರಹ್ಮರಾಕ್ಷಸನು ಕಾಣಿಸಿಕೊಳ್ಳಲು ರಾಜನು “ಅಯ್ಯಾ, ಇದೋ ನೀನು ಕೇಳಿದಂಥ ನರಬಲಿಯನ್ನು ತಂದಿದ್ದೇನೆ. ಇಂದು ಏಳನೆಯ ದಿವಸ; ಒಪ್ಪಿಸಿಕೋ” ಎಂದನು. ಬ್ರಹ್ಮರಾಕ್ಷಸನು ಕಟವಾಯನ್ನು ನಾಲಗೆಯಿಂದ ಸವರಿಕೊಳ್ಳುತ್ತ ಹುಡುಗನನ್ನು ನೋಡಿದನು. ಅವನು ಚಿಂತಿಸದೆ, ಕೊರಗದೆ, ಸಂತೋಷವಾಗಿ “ಈ ದೇಹದಾನದಿಂದ ಬರುವ ಪುಣ್ಯವು ಪರೋಪಕಾರ ರಹಿತವಾದ ಸ್ವರ್ಗವನ್ನೋ ಮೋಕ್ಷವನ್ನೋ ಸಂಪಾದಿಸಿಕೊಡುವುದು ಬೇಡ; ಪರಾರ್ಥಸಾಧಕವಾದ ದೇಹವೇ ಜನ್ಮಜನ್ಮದಲ್ಲಿಯೂ ಲಭಿಸಲಿ” ಎಂದು ಯೋಚಿಸುತ್ತಿದ್ದನು. ಕೂಡಲೆ ಅಂತರಿಕ್ಷವು ವಿಮಾನಗಳಿಂದ ತುಂಬಿತು. ದೇವತೆಗಳು ಪುಷ್ಪವೃಷ್ಟಿಯನ್ನು ಕರೆದರು. ಬ್ರಹ್ಮರಾಕ್ಷಸನ ಮುಂದಿಟ್ಟ ಹುಡುಗನ ಕೈಯನ್ನು ತಾಯಿ ಹಿಡಿದುಕೊಂಡಳು; ಕಾಲುಗಳನ್ನು ತಂದೆ ಹಿಡಿದುಕೊಂಡನು. ರಾಜನು ಕತ್ತಿ ಎತ್ತಿದನು. ಆಗ ಹುಡುಗನು ನಕ್ಕನು. ಅದನ್ನು ಕಂಡು ಬ್ರಹ್ಮರಾಕ್ಷಸನೂ ಮಿಕ್ಕವರೂ ತಮ್ಮ ತಮ್ಮ ಕೆಲಸವನ್ನು ಬಿಟ್ಟುಬಿಟ್ಟು ಕೈಮುಗಿದುಕೊಂಡು ಅವನ ಮುಖವನ್ನು ನೋಡುತ್ತ ಬೆರಗಾಗಿ ನಿಂತರು.

ಹೀಗೆಂದು ಕಥೆಹೇಳಿ ಬೇತಾಳನು “ಮಹಾರಾಜ! ಅಂಥ ಪ್ರಾಣಹೋಗುವ ಸಮಯದಲ್ಲಿಯೂ ಆ ಹುಡುಗನು ನಕ್ಕದ್ದು ಏಕೆ? ತಿಳಿದಿದ್ದೂ ನೀನು ಹೇಳದಿದ್ದರೆ ನಿನ್ನ ತಲೆ ಒಡೆದುಹೋಗುತ್ತದೆ” ಎಂದನು. ರಾಜನು “ಕೈಯಲ್ಲಾಗದ ಯಾವ ಪ್ರಾಣಿಗಾದರೂ ಭಯವುಂಟಾದರೆ ಅದು ಪ್ರಾಣಭಯದಿಂದ ‘ಅಪ್ಪಾ! ಅಮ್ಮಾ!’ ಎಂದು ಕೂಗಿಕೊಳ್ಳುತ್ತದೆ. ಅವರಿಲ್ಲದಿದ್ದರೆ ಆರ್ತರಕ್ಷಣೆಗೆಂದೇ ರಾಜನು ನಿರ್ಮಿತನಾಗಿರುತ್ತಾನೆ. ಅವನು ದೊರೆಯದಿದ್ದರೆ ಯಾವುದಾದರೂ ಒಂದು ದೇವತೆ ಇರುತ್ತದೆ. ಅವನಿಗೆ ಇದಿಷ್ಟು ಜನರಿದ್ದರೂ ವಿರೋಧವೇ ಆಯಿತು. ತಾಯಿತಂದೆಗಳು ಕೈಕಾಲುಗಳನ್ನು ಹಿಡಿದು ನಿಂತರು; ರಾಜನೇ ತನ್ನ ಪ್ರಾಣವನ್ನು ಉಳಿಸಿಕೊಳ್ಳುವುದಕ್ಕಾಗಿ ಕತ್ತಿ ಎತ್ತಿ ನಿಂತನು. ದೇವತೆಯಾದ ಬ್ರಹ್ಮರಾಕ್ಷಸನು ಅವನನ್ನು ತಿನ್ನುವುದಕ್ಕೆ ಸಿದ್ಧನಾಗಿದ್ದನು. ಅನಿತ್ಯವೂ ಆಧಿವ್ಯಾಧಿಪೀಡಿತವೂ ಆಗಿ ವಿರಸದಲ್ಲಿ ಮುಗಿಯುವ ಈ ದೇಹಕ್ಕಾಗಿ ಇಂಥ ಹುಚ್ಚಾಟವೇ? ಬ್ರಹ್ಮ ವಿಷ್ಣು ಮಹೇಶ್ವರರೂ ನಾಶ ಹೊಂದಬೇಕಾಗಿರುವಾಗ ಇವರಿಗೆ ತಮ್ಮ ಶರೀರ ಸ್ಥಿರವಾಗಿರುತ್ತದೆಂದು ಏನು ಚಪಲ? ಇದಲ್ಲವೇ ಮೋಹ! ಎಂದು ಆಶ್ಚರ್ಯದಿಂದಲೂ ತನ್ನ ಇಷ್ಟಾರ್ಥ ನೆರವೇರಿತಲ್ಲಾ ಎಂದು ಸಂತೋಷದಿಂದಲೂ, ಆ ಹುಡುಗನಿಗೆ ನಗು ಬಂತು!” ಎಂದನು.

ಹೀಗೆ ಮಾತನಾಡಿಬಿಟ್ಟದ್ದರಿಂದ ಬೇತಾಳನು ರಾಜನ ಹೆಗಲಿನಿಂದ ಮಾಯವಾಗಿ ಮೊದಲಿದ್ದ ಸ್ಥಳಕ್ಕೇ ಹೋಗಿಬಿಟ್ಟನು.

೨೧

೨೮. ತ್ರಿವಿಕ್ರಮಸೇನನು ಇಪ್ಪತ್ತೊಂದನೆಯ ಸಾರಿ ಹೆಣವನ್ನು ಹೆಗಲ ಮೇಲೆ ಹಾಕಿಕೊಂಡು ಹೊರಟನು. ಬೇತಾಳನು ಮತ್ತೊಂದು ಕಥೆಯನ್ನು ಆರಂಭಿಸಿದನು:-

ವಿಶಾಲನಗರದಲ್ಲಿ ಅರ್ಥದತ್ತನೆಂಬ ವರ್ತಕನಿದ್ದನು. ಅವನಿಗೆ ಅನಂಗಮಂಜರಿಯೆಂಬ ಒಬ್ಬಳೇ ಮಗಳಿದ್ದಳು. ಅವಳನ್ನು ತಾಮ್ರಲಿಪ್ತಿನಿವಾಸಿಯಾದ ಮಣಿವರ್ಮನೆಂಬ ವರ್ತಕನಿಗೆ ಕೊಟ್ಟು ಮದುವೆ ಮಾಡಿದನು. ಮಗಳ ಮೇಲೆ ತುಂಬ ಮಮತೆಯಾದ್ದರಿಂದ ಅವನು ಅವಳನ್ನು ಬಿಟ್ಟಿರಲಾರದೆ ಅವಳನ್ನೂ ಅಳಿಯನನ್ನೂ ತನ್ನ ಹತ್ತಿರದಲ್ಲೇ ಇಟ್ಟುಕೊಂಡಿದ್ದನು. ಅವಳಿಗೂ ಹಾಗೆಯೇ ತಂದೆಯ ಮೇಲೆ ತುಂಬ ಪ್ರೀತಿ; ಆದರೆ ಗಂಡನ ಮೇಲೆ ಅವಳಿಗೆ ಪ್ರೀತಿಯೇ ಹುಟ್ಟಲಿಲ್ಲ; ದ್ವೇಷವೇ ಉಂಟಾಗುತ್ತ ಬಂತು. ಒಂದು ಸಾರಿ ಅವನು ತಮ್ಮ ಊರನ್ನು ನೋಡಬೇಕೆಂದು ಮನಸ್ಸಾಗಲು ತಾಮ್ರಲಿಪ್ತಿಗೆ ಹೋದನು. ಇತ್ತ ಅನಂಗ ಮಂಜರಿಯು ಒಂದು ದಿನ ನವಿರಾದ ಪಟ್ಟೆಸೀರೆಯುಟ್ಟು ತಮ್ಮ ಮನೆಯ ಉಪ್ಪರಿಗೆಯ ಕಿಟಕಿಯಲ್ಲಿ ನೋಡುತ್ತ ನಿಂತಿದ್ದಳು. ಆಗ ಆ ಊರಿನ ರಾಜಪುರೋಹಿತನ ಮಗನಾದ ಕಮಲಾಕರನೆಂಬ ಸುಂದರ ಯುವಕನು ತನ್ನ ಸ್ನೇಹಿತರೊಡನೆ ಆ ಬೀದಿಯಲ್ಲಿ ಹೋಗುತ್ತ ಅವಳನ್ನು ನೋಡಿದನು; ಅವಳೂ ಅವನನ್ನು ನೋಡಿದಳು. ಇಬ್ಬರಿಗೂ ಪರಸ್ಪರ ಮೋಹವುಂಟಾಯಿತು. ಅವಳು ಏನೂ ಪ್ರತೀಕಾರ ತೋರದೆ ಹಲವು ದಿನಗಳನ್ನು ವಿರಹದಲ್ಲಿ ಕಳೆದು ಒಂದು ರಾತ್ರಿ ತಮ್ಮ ಉದ್ಯಾನಕ್ಕೆ ಬಂದು ಅಲ್ಲಿದ್ದ ಚಂಡೀದೇವಾಲಯದಲ್ಲಿ ನೇಣುಹಾಕಿಕೊಳ್ಳಬೇಕೆಂದು ಪ್ರಯತ್ನಪಡುತ್ತಿದ್ದಳು. ಮಾಲತಿಯೆಂಬ ಅವಳ ಸಖಿಯು ಎಚ್ಚರಗೊಂಡು ಅನಂಗಮಂಜರಿಯು ಹಾಸಿಗೆಯ ಮೇಲಿಲ್ಲದಿರಲು ಅವಳನ್ನು ಹುಡುಕಿಕೊಂಡು ಬಂದು ಆ ಸ್ಥಿತಿಯಲ್ಲಿ ಅವಳನ್ನು ಕಂಡಳು. ಅವಳಿಂದ ಸಂಗತಿಯನ್ನೆಲ್ಲಾ ತಿಳಿದುಕೊಂಡು ಮರುದಿನ ರಾತ್ರಿ ಹೇಗಾದರೂ ಮಾಡಿ ಅದೇ ಉದ್ಯಾನಕ್ಕೆ ಕಮಲಾಕರನನ್ನು ಕರೆತರುತ್ತೇನೆಂದು ಸಮಾಧಾನಮಾಡಿ ಅವಳನ್ನು ಮನೆಯೊಳಕ್ಕೆ ಕರೆದುಕೊಂಡು ಹೋದಳು. ಬೆಳಗ್ಗೆ ಕಮಲಾಕರನ ಮನೆಗೆ ಹೋಗಿ ನೋಡಲು ಅವನೂ ತನ್ನ ಸ್ನೇಹಿತರೊಡನೆ ಮನೆಯ ಉದ್ಯಾನದಲ್ಲಿ ಒಂದು ಮರದ ಕೆಳಗೆ ಕುಳಿತು ತನ್ನ ವಿರಹವನ್ನು ಹೇಳಿಕೊಳ್ಳುತ್ತಿದ್ದನು. ಮಾಲತಿಯು ಅವನನ್ನು ಕಂಡು ತನ್ನ ಸಖಿಯ ಸ್ಥಿತಿಯನ್ನು ತಿಳಿಸಿ ಅಂದು ಸಂಜೆ ಅರ್ಥದತ್ತನ ಮನೆಯ ಉದ್ಯಾನದ ಹತ್ತಿರಕ್ಕೆ ಬಂದರೆ ಅವರಿಗೆ ಭೇಟಿ ಮಾಡಿಸುವುದಾಗಿ ತಿಳಿಸಿದಳು. ಅದರಂತೆ ಅವನು ಬರಲು, ಮಾಲತಿಯು ಮಾವಿನ ಪೊದರಿನಲ್ಲಿದ್ದ ತನ್ನ ಸಖಿಯ ಹತ್ತಿರ ಕರೆದೊಯ್ದಳು. ಅವನನ್ನು ನೋಡಿದ ಕೂಡಲೆ ಅನಂಗಮಂಜರಿಯು ಓಡಿಬಂದು ಅವನನ್ನು ಬಾಚಿ ತಬ್ಬಿಕೊಂಡಳು. ಆದರೆ ಆ ಸಂತೋಷಭರದಲ್ಲಿ ಅವಳ ಪ್ರಾಣ ಹೋಗಿಬಿಟ್ಟಿತು. ಕಮಲಾಕರನು ಅದನ್ನು ನೋಡಿ “ಅಯ್ಯೋ! ಅಯ್ಯೋ! ಇನ್ನೇನು ಗತಿ!” ಎಂದು ಕೂಗಿಕೊಂಡು ಅವಳನ್ನು ತೊಡೆಯಮೇಲೆ ಹಾಕಿಕೊಂಡು ಮುದ್ದಿಟ್ಟು ಗೋಳಾಡುತ್ತಿರಲು ಆ ದುಃಖಭರದಲ್ಲಿ ಅವನ ಪ್ರಾಣ ಹೋಗಿಬಿಟ್ಟಿತು. ಬೆಳಗಾಗುವುದೇ ತಡ, ಮಾಲಿಯ ಮೂಲಕ ಈ ಸಂಗತಿಯು ತಿಳಿದು, ಬಂಧು ಬಳಗವೆಲ್ಲವೂ ಬಂದು ಗೋಳಾಡುವುದಕ್ಕೆ ಮೊದಲುಮಾಡಿತು. ಊರಿಗೆ ಊರೇ ನೆರೆಯಿತು. ಈ ಮಧ್ಯೆ ಊರಿಗೆ ಹೋಗಿದ್ದ ಮಣಿವರ್ಮನು ಬಂದು ತನ್ನ ಹೆಂಡತಿಯು ಪರಪುರುಷನೊಬ್ಬನೊಡನೆ ಸತ್ತುಬಿದ್ದಿರುವುದನ್ನು ನೋಡಿ ಶೋಕದಲ್ಲಿ ಮುಳುಗಿ ಪ್ರಾಣಬಿಟ್ಟನು. ಆಗ ಗಣಗಳು ಚಂಡಿಯನ್ನು “ತಾಯಿ! ಅರ್ಥದತ್ತನು ನಿನ್ನ ಭಕ್ತನಲ್ಲವೇ! ಅವನನ್ನು ಅನುಗ್ರಹಿಸು!” ಎಂದು ಪ್ರಾರ್ಥಿಸಲು ಅವಳು ಎಲ್ಲರನ್ನೂ ಎಬ್ಬಿಸಿದಳು. ಅವರು ನಿದ್ರೆ ತಿಳಿದವರಂತೆ ಎದ್ದರು. ಎಲ್ಲರಿಗೂ ಆಶ್ಚರ್ಯವಾಯಿತು. ಕಮಲಾಕರನು ನಾಚಿಕೆಯಿಂದ ತಲೆ ತಗ್ಗಿಸಿಕೊಂಡು ಮನೆಗೆ ಹೋದನು. ಅರ್ಥದತ್ತನು ಅಳಿಯನನ್ನೂ ಮಗಳನ್ನೂ ಸಂತೋಷದಿಂದ ಮನೆಯೊಳಕ್ಕೆ ಕರೆದುಕೊಂಡು ಹೋದನು.

ಹೀಗೆಂದು ಕಥೆ ಹೇಳಿ ಬೇತಾಳನು “ಮಹಾರಾಜ! ಇವರಲ್ಲಿ ಯಾರ ಅನುರಾಗ ಹೆಚ್ಚು ತೀವ್ರವಾದದ್ದು ಹೇಳು! ತಿಳಿದಿದ್ದೂ ಹೇಳದಿದ್ದರೆ ನಿನ್ನ ತಲೆ ಒಡೆದುಹೋಗುತ್ತದೆ” ಎಂದನು. ರಾಜನು “ಅಯ್ಯಾ, ಮಣಿವರ್ಮನದೇ ತೀವ್ರವಾದದ್ದೆಂದು ನನಗೆ ತೋರುತ್ತದೆ. ಮಿಕ್ಕ ಇಬ್ಬರ ವಿರಹಾವಸ್ಥೆಯು ಕ್ರಮವಾಗಿ ಬೆಳೆದು ಆ ಸ್ಥಿತಿಗೆ ಬಂತು. ಮಣಿವರ್ಮನದು ಹಾಗಲ್ಲ; ತನ್ನ ಹೆಂಡತಿಯು ಅನ್ಯಪುರುಷನೊಡನೆ ಸತ್ತುಬಿದ್ದಿದ್ದರೂ ಕೋಪ ಬರಬೇಕಾದ ಕಾಲದಲ್ಲಿ ಅವಳ ಮೇಲಣ ಅನುರಾಗದಿಂದ ದುಃಖವೇ ಉಂಟಾಗಿ ಆ ದುಃಖಭರದಲ್ಲಿ ಅವನು ಪ್ರಾಣಬಿಟ್ಟನು” ಎಂದನು.

ಹೀಗೆ ಮಾತನಾಡಿಬಿಟ್ಟಿದ್ದರಿಂದ ಬೇತಾಳನು ರಾಜನ ಹೆಗಲಿನ ಮೇಲಿನಿಂದ ಮಾಯವಾಗಿ ಮೊದಲಿದ್ದ ಸ್ಥಳಕ್ಕೇ ಹೋಗಿಬಿಟ್ಟನು.

೨೨

೨೯. ತ್ರಿವಿಕ್ರಮರಾಜನು ಇಪ್ಪತ್ತೆರಡನೆಯ ಸಾರಿ ಹೆಣವನ್ನು ಹೆಗಲ ಮೇಲೆ ಹಾಕಿಕೊಂಡು ಹೊರಟನು. ಬೇತಾಳನು ಮತ್ತೊಂದು ಕಥೆಯನ್ನು ಪ್ರಾರಂಭಿಸಿದನು:-

ಕುಸುಮಪುರದಲ್ಲಿ ವಿಷ್ಣುಸ್ವಾಮಿಯೆಂಬ ಬ್ರಾಹ್ಮಣನಿದ್ದನು. ಅವನಿಗೆ ನಾಲ್ಕು ಜನ ಗಂಡುಮಕ್ಕಳಾದರು. ಅವರು ದೊಡ್ಡವರಾಗುವುದಕ್ಕೆ ಮುಂಚೆಯೇ ತಂದೆಯು ಸತ್ತುಹೋಗಲು ಇದ್ದ ಅಲ್ಪಸ್ವಲ್ಪ ಆಸ್ತಿಯನ್ನು ದಾಯಾದಿಗಳು ಅಪಹರಿಸಿದರು. ಆಗ ಅವರು ಮುಂದೇನು ಮಾಡುವುದಕ್ಕೂ ತೋರದೆ ಸೋದರಮಾವನ ಮನೆಗೆ ಹೋಗಿ ಅವನ ಆಶ್ರಯದಲ್ಲಿ ವೇದಾಧ್ಯಯನ ಮಾಡಿಕೊಂಡು ಇದ್ದುಬಿಟ್ಟರು. ಕೆಲವು ಕಾಲದ ಮೇಲೆ ಎಲ್ಲರೂ ಅವರಲ್ಲಿ ಅಸಡ್ಡೆ ತೋರುತ್ತ ಬರಲು ಅವರು ಒಟ್ಟುಗೂಡಿ ಚಿಂತಿಸಿದರು. ದೊಡ್ಡವನು ತಮ್ಮಂದಿರನ್ನು ಕುರಿತು “ಎಲ್ಲಾ ನಮ್ಮ ನಮ್ಮ ಅದೃಷ್ಟ; ನಾವು ಏನಾದರೂ ಮಾಡಬೇಕೆಂದರೆ ಆಗುತ್ತದೆಯೇ? ಇವೊತ್ತು ತುಂಬ ಬೇಸರವಾಗಿ ಶ್ಮಶಾನಕ್ಕೆ ಹೋಗಿ ಅಲ್ಲಿ ನೇಣುಹಾಕಿಕೊಂಡರೆ ಹಗ್ಗವೇ ಕಿತ್ತು ಕೆಳಕ್ಕೆ ಬಿದ್ದುಬಿಟ್ಟೆ; ಯಾವನೋ ಒಬ್ಬನು ಕುಣಿಕೆ ಬಿಚ್ಚಿ ಗಾಳಿಹಾಕಿ ‘ಏಕಯ್ಯಾ ಇಂಥ ಕೆಲಸಮಾಡಿದೆ? ನಿನಗೆ ಏನಾದರೂ ದುಃಖವಿದ್ದರೆ ಸತ್ಕಾರ್ಯಮಾಡು, ಅದು ನಿವಾರಣೆಯಾಗುತ್ತದೆ. ಆತ್ಮಹತ್ಯದಿಂದ ಏಕೆ ನರಕಕ್ಕೆ ಹೋಗುತ್ತೀಯೆ?” ಎಂದು ಬುದ್ದಿ ಹೇಳಿ ಕಳುಹಿಸಿದನು. ದೈವೇಚ್ಛೆಯಿಲ್ಲದಿದ್ದರೆ ಸಾಯುವುದಕ್ಕೂ ಆಗುವುದಿಲ್ಲ ಎಂದುಕೊಂಡು ಬಂದೆ” ಎಂದು ಹೇಳಿದನು. ಆಮೇಲೆ ಅವರು ಏನಾದರೂ ಉದ್ಯೋಗವನ್ನು ಅವಲಂಬಿಸಬೇಕೆಂದೂ, ಅದಕ್ಕಾಗಿ ಯಾವುದಾದರೂ ಒಂದೊಂದು ವಿಜ್ಞಾನವನ್ನು ಕಲಿತು ಬರಬೇಕೆಂದೂ ನಿಶ್ಚಯಮಾಡಿಕೊಂಡು, ಇಂಥ ಸ್ಥಳದಲ್ಲಿ ಒಟ್ಟಿಗೆ ಸೇರಬೇಕೆಂದೂ ಗೊತ್ತುಮಾಡಿಕೊಂಡರು. ಅದೇ ರೀತಿಯಲ್ಲಿ ಅವರು ಒಬ್ಬೊಬ್ಬರೂ ಒಂದೊಂದು ದಿಕ್ಕಿಗೆ ಹೋಗಿ ವಿದ್ಯೆ ಕಲಿತು ಬಂದು ಒಟ್ಟಿಗೆ ಸೇರಿದರು. ‘ನೀನೇನು ಕಲಿತು ಬಂದೆ? ನೀನೇನು ಕಲಿತು ಬಂದೆ?’ ಎಂದು ಒಬ್ಬರನ್ನೊಬ್ಬರು ಕೇಳಿದರು. ಒಬ್ಬನು ‘ನನಗೆ ಯಾವುದಾದರೂ ಒಂದು ಪ್ರಾಣಿಯ ಒಂದು ಚೂರು ಮೂಳೆ ಸಿಕ್ಕಿದರೂ ಸಾಕು, ಒಂದು ಕ್ಷಣದಲ್ಲಿ ಅದಕ್ಕೆ ತಕ್ಕ ಮಾಂಸವನ್ನು ಸೃಷ್ಟಿಸಿಬಿಡುತ್ತೇನೆ’ ಎಂದನು. ಇನ್ನೊಬ್ಬನು ‘ನಾನು ಆ ಮಾಂಸದ ಮೇಲೆ ಚರ್ಮವನ್ನೂ ಕೂದಲನ್ನೂ ಸೃಷ್ಟಿಸುತ್ತೇನೆ!’ ಎಂದನು. ಮೂರನೆಯವನು “ನಾನು ಆ ಪ್ರಾಣಿಯ ಅವಯವಗಳನ್ನು ಸೃಷ್ಟಿಸುತ್ತೇನೆ!” ಎಂದನು. ನಾಲ್ಕನೆಯವನು “ನಾನು ಆ ಪ್ರಾಣಿಗೆ ಜೀವಕೊಡುತ್ತೇನೆ” ಎಂದನು. ಅನಂತರ ತಮ್ಮ ವಿಜ್ಞಾನವನ್ನು ಪ್ರದರ್ಶಿಸುವುದಕ್ಕೋಸ್ಕರ ಅವರು ಮೂಳೆಯ ತುಂಡನ್ನು ಹುಡುಕಿಕೊಂಡು ಕಾಡಿಗೆ ಹೋದರು. ಅಲ್ಲಿ ವಿಧಿವಶದಿಂದ ಅವರಿಗೆ ಒಂದು ಸಿಂಹದ ಮೂಳೆಯ ತುಂಡು ಸಿಕ್ಕಿತು. ಅದು ಇಂಥ ಪ್ರಾಣಿಯ ಮೂಳೆ ಎಂದು ತಿಳಿಯದೆ ಅವರು ಅದನ್ನೇ ತೆಗೆದುಕೊಂಡರು. ಒಬ್ಬನು ಅದಕ್ಕೆ ಮಾಂಸ ಬರಿಸಿದನು. ಇನ್ನೊಬ್ಬನು ಚರ್ಮರೋಮಗಳನ್ನು ಬರಿಸಿದನು. ಮತ್ತೊಬ್ಬನು ಅವಯವಗಳನ್ನುಂಟುಮಾಡಿದನು; ಅದು ಸಿಂಹದ ದೇಹವಾಯಿತು; ನಾಲ್ಕನೆಯವನು ಅದಕ್ಕೆ ಜೀವ ಬರಿಸಿದನು. ಆಗ ಅದು ಎದ್ದು ಭಯಂಕರವಾಗಿ ಗರ್ಜಿಸುತ್ತ ಅವರು ನಾಲ್ವರನ್ನೂ ಕೊಂದು ತಿಂದು ಕಾಡಿಗೆ ಹೊರಟುಹೋಯಿತು. ದುಷ್ಟಪ್ರಾಣಿಯನ್ನು ಎಬ್ಬಿಸಿ ಕೂರಿಸಿದರೆ ಸುಖವಾದೀತೇ? ಪೌರುಷವೃಕ್ಷಕ್ಕೆ ದೈವವು ಬುಡದಲ್ಲಿ ಪ್ರಜ್ಞಾನದ ನೀರೆರೆದರೆ ಅದು ಫಲಿಸೀತು!

ಹೀಗೆಂದು ಕಥೆ ಹೇಳಿ ಬೇತಾಳನು “ಮಹಾರಾಜ! ಆ ನಾಲ್ಕು ಜನರಲ್ಲಿ ಅಪರಾಧ ಯಾರದ್ದು ಹೇಳು! ತಿಳಿದೂ ಹೇಳದಿದ್ದರೆ ನಿನ್ನ ತಲೆ ಒಡೆದುಹೋಗುತ್ತದೆ” ಎಂದನು. ರಾಜನು “ಅಯ್ಯಾ, ಸಿಂಹಕ್ಕೆ ಜೀವ ಕೊಟ್ಟವನೇ ಅವರಲ್ಲಿ ಅಪರಾಧಿ. ಇಂಥ ಪ್ರಾಣಿಯೆಂದು ತಿಳಿಯದೆ ಮಿಕ್ಕವರು ಮಾಂಸ ಚರ್ಮ ರೋಮ ಅವಯವಗಳನ್ನು ಸೃಷ್ಟಿಸಿದರು. ಸಿಂಹದ ಆಕಾರವನ್ನು ನೋಡಿಯೂ, ತನ್ನ ವಿದ್ಯೆಯನ್ನು ಪ್ರಕಾಶಮಾಡಬೇಕೆಂಬ ಉತ್ಸಾಹದಿಂದಲೇ ನಾಲ್ಕನೆಯವನು ಅದಕ್ಕೆ ಜೀವ ಕೊಟ್ಟು ಬ್ರಹ್ಮಹತ್ಯೆಗೆ ಕಾರಣನಾದನು.” ಎಂದನು.

ಹೀಗೆ ಮಾತನಾಡಿಬಿಟ್ಟಿದ್ದರಿಂದ ಬೇತಾಳನು ರಾಜನ ಹೆಗಲಿನ ಮೇಲಿನಿಂದ ಮಾಯವಾಗಿ ಮೊದಲಿದ್ದ ಸ್ಥಳಕ್ಕೇ ಹೋಗಿಬಿಟ್ಟನು.

೨೩

೩೦. ತ್ರಿವಿಕ್ರಮರಾಜನು ಇಪ್ಪತ್ತಮೂರನೆಯ ಸಾರಿ ಹೆಣವನ್ನು ಹೆಗಲ ಮೇಲೆ ಹಾಕಿಕೊಂಡು ಹೊರಟನು. ಬೇತಾಳನು ಮತ್ತೊಂದು ಕಥೆಯನ್ನು ಆರಂಭಿಸಿದನು:-

ಶೋಭಾವತೀ ಪಟ್ಟಣದಲ್ಲಿ ಯಜ್ಞಸೋಮನೆಂಬ ವೇದಪಾರಂಗತನಾದ ಬ್ರಾಹ್ಮಣನಿದ್ದನು. ಅವನಿಗೆ ಅಪರವಯಸ್ಸಿನಲ್ಲಿ ದೇವಸೋಮನೆಂಬ ಮಗನಾದನು. ವಿದ್ಯಾವಿನಯಸಂಪನ್ನನಾದ ಅ ಹುಡುಗನು ಹದಿನಾರು ವರ್ಷ ತುಂಬುತ್ತಿದ್ದ ಹಾಗೇ ಜ್ವರದಿಂದ ತೀರಿಕೊಂಡುಬಿಟ್ಟನು. ತಂದೆತಾಯಿಗಳ ದುಃಖ ಹೇಳತೀರದು. ಆಗ ಅವರ ನೆಂಟರಿಷ್ಟರೆಲ್ಲರೂ ಅವರಿಗೆ ಸಮಾಧಾನ ಹೇಳಿ ಆ ಹುಡುಗನ ಶವವನ್ನು ಶ್ಮಶಾನಕ್ಕೆ ಸಾಗಿಸಿದರು. ಅಲ್ಲಿ ವಾಮಶಿವನೆಂಬ ಒಬ್ಬ ವೃದ್ಧ ಪಾಶುಪತಯೋಗಿಯು ತಪಸ್ಸು ಮಾಡಿಕೊಂಡಿದ್ದನು. ಅವನು ತನ್ನ ಶಿಷ್ಯನನ್ನು ಕುರಿತು “ಅದೇನು ಗದ್ದಲ, ನೋಡಿಕೊಂಡು ಬಾ!” ಎಂದು ಹೇಳಿದನು. ಶಿಷ್ಯನು “ಈಗ ಹೋಗಲಾಗುವುದಿಲ್ಲ. ಭಿಕ್ಷೆಗೆ ಹೋಗಬೇಕು, ಹೊತ್ತಾಗಿಹೋಗುತ್ತದೆ!” ಎಂದನು. ಅದೇ ಕಾರಣವಾಗಿ ಮಾತಿಗೆ ಮಾತು ಬೆಳೆದು ಶಿಷ್ಯನು ಅವನನ್ನು ತೊರೆದು ಹೊರಟುಹೋದನು. ಆದ್ದರಿಂದ ತಾಪಸನೇ ಎದ್ದು ಬಂದನು. ಪ್ರಾಯದ ಹುಡುಗನ ಆ ಹೆಣವನ್ನು ನೋಡಿ ಅದರೊಳಗೇಕೆ ಪ್ರವೇಶಮಾಡಬಾರದೆನ್ನಿಸಿತು. ಆಗ ಬಿಕ್ಕಿ ಬಿಕ್ಕಿ ಅತ್ತನು; ಆಮೇಲೆ ಕುಣಿದಾಡಿದನು. ಆಮೇಲೆ ಯೋಗದಿಂದ ಮುಪ್ಪಡಸಿದ ತನ್ನ ದೇಹವನ್ನು ಬಿಟ್ಟು ಆ ಹುಡುಗನ ದೇಹದಲ್ಲಿ ಹೊಕ್ಕನು. ಕೂಡಲೆ ದೇವಸೋಮನು ನಿದ್ರೆ ತಿಳಿದವನಂತೆ ಆಕಳಿಸುತ್ತ ಎದ್ದು ಕುಳಿತನು. ಅದನ್ನು ನೋಡಿ ಎಲ್ಲರಿಗೂ ಸಂತೋಷವೋ ಸಂತೋಷ. ಅವನೊಳಗಿದ್ದ ತಾಪಸನು “ನಾನು ಲೋಕಾಂತರಕ್ಕೆ ಹೋಗಿದ್ದೆ; ಅಲ್ಲಿ ಶಿವನು ಮಹಾಪಾಶುಪತವ್ರತವನ್ನು ಹಿಡಿಯಬೇಕೆಂದು ನನಗೆ ಆಜ್ಞೆಮಾಡಿ ಜೀವದಾನಮಾಡಿದನು” ಎಂದು ಅಲ್ಲಿದ್ದವರಿಗೆಲ್ಲಾ ಹೇಳಿ ಎಲ್ಲರನ್ನೂ ಮನೆಗೆ ಕಳುಹಿಸಿ ತಾನು ತನ್ನ ಮೊದಲ ದೇಹವನ್ನು ಒಂದು ಹಳ್ಳದೊಳಕ್ಕೆ ತಳ್ಳಿ ತನಗೆ ಬೇಕಾದ ಕಡೆಗೆ ಹೊರಟುಹೋದನು.

ಹೀಗೆಂದು ಕಥೆ ಹೇಳಿ ಬೇತಾಳನು “ಮಹಾರಾಜ! ಆ ಯೋಗಿಯು ಅತ್ತದ್ದೇಕೆ? ಕುಣಿದಾಡಿದ್ದೇಕೆ? ನಿನಗೆ ತಿಳಿದೂ ಹೇಳದಿದ್ದರೆ ನಿನ್ನ ತಲೆ ಒಡೆದುಹೋಗುತ್ತದೆ” ಎಂದನು. ರಾಜನು “ಈ ದೇಹದಲ್ಲಿ ನಾನು ಸಿದ್ಧಿಪಡೆದೆ; ಇದನ್ನು ನನ್ನ ತಂದೆತಾಯಿಗಳು ಬಾಲ್ಯದಲ್ಲಿ ಲಾಲಿಸಿ ಪಾಲಿಸಿದರು. ಇದನ್ನು ಬಿಟ್ಟು ಹೋಗಬೇಕಲ್ಲಾ-ಎಂಬ ದುಃಖದಿಂದ ಅವನು ಅತ್ತನು. ದೇಹಾಭಿಮಾನವನ್ನು ಬಿಡುವುದು ಕಷ್ಟ. ಹೊಸ ದೇಹವನ್ನು ಹೊಕ್ಕು ಇದಕ್ಕೂ ಹೆಚ್ಚಿನದನ್ನು ಸಾಧಿಸುತ್ತೇನೆ -ಎಂದು ಸಂತೋಷದಿಂದ ಕುಣಿದಾಡಿದನು. ಯೌವನ ಯಾರಿಗೆ ಇಷ್ಟವಲ್ಲ?” ಎಂದನು.

ಹೀಗೆ ಮಾತನಾಡಿಬಿಟ್ಟಿದ್ದರಿಂದ ಬೇತಾಳನು ರಾಜನ ಹೆಗಲಮೇಲಿಂದ ಮಾಯವಾಗಿ ಮೊದಲಿದ್ದ ಸ್ಥಳಕ್ಕೇ ಹೋಗಿಬಿಟ್ಟನು.

೨೪

೩೧. ತ್ರಿವಿಕ್ರಮರಾಜನು ಇಪ್ಪತ್ತನಾಲ್ಕನೆಯ ಸಾರಿ ಹೆಣವನ್ನು ಹೆಗಲ ಮೇಲೆ ಹಾಕಿಕೊಂಡು ಹೊರಟನು. ಬೇತಾಳನು ಮತ್ತೊಂದು ಕಥೆಯನ್ನು ಪ್ರಾರಂಭಿಸಿದನು:-

ದಕ್ಷಿಣಾಪಥದಲ್ಲಿ ಧರ್ಮನೆಂಬ ಮಾಂಡಲಿಕನಿದ್ದನು. ಅವನಿಗೆ ಚಂದ್ರವತಿಯೆಂಬ ಹೆಂಡತಿಯೂ ಲಾವಣ್ಯವತಿಯೆಂಬ ಒಬ್ಬಳೇ ಮಗಳೂ ಇದ್ದರು. ದಾಯಾದರು ಅವನ ರಾಜ್ಯವನ್ನು ಕಿತ್ತುಕೊಳ್ಳಲು ಅವನು ಒಂದು ರಾತ್ರಿ ಹೆಂಡತಿಯೊಡನೆಯೂ ಮಗಳೊಡನೆಯೂ ಇದ್ದಬದ್ದ ಆಭರಣಗಳನ್ನು ತೆಗೆದುಕೊಂಡು ಮಾವನ ಮನೆಗೆ ಹೊರಟನು. ದಾರಿಯಲ್ಲಿ ವಿಂಧ್ಯಾಟವಿ ಸಿಕ್ಕಿತು. ಅಲ್ಲಿ ಒಂದು ಭಿಲ್ಲರ ಪಡೆಯು ಬರಲು, ಹೆಂಗಸರಿಬ್ಬರೂ ಮರದ ಪೊದರಿನಲ್ಲಿ ಅವಿತುಕೊಂಡರು. ರಾಜನು ಕತ್ತಿ ಗುರಾಣಿಗಳನ್ನು ಹಿಡಿದು ಅವರಲ್ಲಿ ಬಹುಜನರನ್ನು ಕೊಂದನು. ಕೊನೆಗೆ ಅವರಿಗೆ ಕೈಸೆರೆ ಸಿಕ್ಕಲು, ಅವರ ಯಜಮಾನನ ಅಪ್ಪಣೆಯಂತೆ, ಅವರು ಅವನನ್ನು ಕೊಂದುಹಾಕಿದರು. ಹೆಂಗಸರು ಅದನ್ನು ತಿಳಿದು ಹಾಗೇ ತಲೆಮರೆಸಿಕೊಂಡು ಕಾಡಿನಲ್ಲಿ ಮುಂದೆ ಮುಂದೆ ಹೋಗುತ್ತ ಒಂದು ಅಶೋಕವೃಕ್ಷದ ಕೆಳಗೆ ಅಳುತ್ತ ಕುಳಿತರು. ಈ ಮಧ್ಯೆ, ಆ ಪ್ರಾಂತನಿವಾಸಿಯಾದ ಚಂಡಸಿಂಹನೆಂಬವನೂ ಅವನ ಮಗನೂ ಬೇಟೆಗಾಗಿ ಬರುತ್ತ ಆ ಹೆಂಗಸರ ಹೆಜ್ಜೆಗುರುತುಗಳನ್ನು ನೋಡಿದರು. ಎರಡೂ ಲಕ್ಷಣವಾಗಿ, ಒಂದು ಸಣ್ಣದೂ ಒಂದು ದೊಡ್ಡದೂ ಆಗಿತ್ತು. ಸಿಂಹಪರಾಕ್ರಮನೆಂಬ ಮಗನು ತಂದೆಯನ್ನು ಕುರಿತು “ಈ ಸಣ್ಣ ಹೆಜ್ಜೆಯವಳನ್ನು ನಾನು ಮದುವೆಮಾಡಿಕೊಳ್ಳುತ್ತೇನೆ; ದೊಡ್ಡ ಹೆಜ್ಜೆಯವಳನ್ನು ನೀನು ಮಾಡಿಕೊ!” ಎಂದನು. ತಂದೆಯು “ಇದೇನು ನೀನು ಆಡುವ ಮಾತು! ನಿನ್ನ ತಾಯಿ ಸ್ವರ್ಗಸ್ಥಳಾಗಿ ಇನ್ನೂ ಸ್ವಲ್ಪ ಕಾಲವಾಗಿದೆ. ಅಂಥ ಒಳ್ಳೆಯ ಹೆಂಡತಿಯನ್ನು ಕಳೆದುಕೊಂಡು ಮತ್ತೆ ಹೆಂಡತಿಗೆ ಆಸೆಪಡಲೆ?” ಎಂದನು. ಮಗನು “ಹೆಂಡತಿಯಿಲ್ಲದ ಮನೆಯು ಮನೆಯೆ? ನೀನು ಮದುವೆ ಮಾಡಿಕೊಳ್ಳಲೇಬೇಕು. ಇಲ್ಲದಿದ್ದರೆ ನನ್ನಾಣೆ!” ಎಂದನು. ಆದ್ದರಿಂದ ಅವನು ಒಪ್ಪಬೇಕಾಯಿತು. ಮುಂದೆ ಅವರು ಆ ಹೆಂಗಸರನ್ನು ಕಂಡು ಅವರು ಯಾರು ಏನು ಎಂದು ವಿಚಾರಿಸಿದರು. ಅವರು ಗಂಡುದಿಕ್ಕಿಲ್ಲದವರೆಂದು ತಿಳಿದು, ಸಮಾಧಾನ ಮಾಡಿ, ಇಬ್ಬರೂ ಒಬ್ಬೊಬ್ಬರನ್ನು ತಮ್ಮ ಕುದುರೆಯ ಮೇಲೆ ಕೂರಿಸಿಕೊಂಡು ಊರಿಗೆ ಬಂದರು. ಅಲ್ಲಿ ಮಗನಾದ ಸಿಂಹಪರಾಕ್ರಮನು ಸಣ್ಣ ಹೆಜ್ಜೆಯ ಚಂದ್ರವತಿಯೆಂಬ ರಾಣಿಯನ್ನೂ, ತಂದೆಯಾದ ಚಂಡಸಿಂಹನು ದೊಡ್ಡ ಹೆಜ್ಜೆಯ ಲಾವಣ್ಯವತಿಯೆಂಬ ಹುಡುಗಿಯನ್ನೂ ಮದುವೆಯಾದರು. (ದೊಡ್ಡ ಹೆಜ್ಜೆಯವಳು ವಯಸ್ಸಿನಲ್ಲಿ ದೊಡ್ಡವಳೆಂದೂ, ಚಿಕ್ಕ ಹೆಜ್ಜೆಯವಳು ವಯಸ್ಸಿನಲ್ಲಿ ಕಿರಿಯವಳೆಂದೂ ಅವರು ತಿಳಿದುಕೊಂಡಿದ್ದದ್ದು ತಲೆಕೆಳಗಾಯಿತು.) ಇದರಿಂದ ತಾಯಿಯೂ ಮಗಳೂ ಆಗಿದ್ದವರು, ಮಗನನ್ನೂ ತಂದೆಯನ್ನೂ ಮದುವೆಯಾದರು. ಕಾಲಕ್ರಮದಲ್ಲಿ ಇಬ್ಬರಿಗೂ ಗಂಡು ಹೆಣ್ಣು ಮಕ್ಕಳಾದರು. ಮೊಮ್ಮಕ್ಕಳಾದರು.

ಹೀಗೆಂದು ಕಥೆ ಹೇಳಿ ಬೇತಾಳನು “ಮಹಾರಾಜ! ಆ ತಾಯಿಯ ಮತ್ತು ಮಗಳ ಹೊಟ್ಟೆಯಲ್ಲಿ ಹುಟ್ಟಿದ ಮಕ್ಕಳು ಒಬ್ಬರಿಗೊಬ್ಬರು ಏನಾಗಬೇಕು? ತಿಳಿದೂ ಹೇಳದಿದ್ದರೆ ನಿನ್ನ ತಲೆ ಸಿಡಿದು ಹೋಗುತ್ತದೆ!” ಎಂದನು. ರಾಜನು ಎಷ್ಟು ಯೋಚಿಸಿದರೂ ಅದು ಗೊತ್ತಾಗಲಿಲ್ಲ. ಆದ್ದರಿಂದ ಅವನು ಯಾವ ಮಾತನ್ನೂ ಆಡದೆ ಸುಮ್ಮನೆ ಹೋಗುತ್ತಿದ್ದನು. ಅದನ್ನು ನೋಡಿ ಬೇತಾಳನು “ಮಹಾರಾಜನು ಈ ಪ್ರಶ್ನೆಗೆ ಉತ್ತರ ಕೊಡಲಾರ; ಆದ್ದರಿಂದ ಅವನು ಸುಮ್ಮನೆ ಹೋಗುತ್ತಿದ್ದಾನೆ; ಅವನು ಸತ್ತ್ವಶಾಲಿ; ಇವನನ್ನು ವಂಚಿಸುವುದಕ್ಕಾಗುವುದಿಲ್ಲ; ಆ ಭಿಕ್ಷುವೂ ಇಷ್ಟಕ್ಕೇ ಬಿಡುವುದಿಲ್ಲ; ಆದ್ದರಿಂದ ಆ ದುರಾತ್ಮನನ್ನು ಉಪಾಯದಿಂದ ವಂಚಿಸಿ ಮುಂದೆ ಬರುವ ಸಿದ್ಧಿ ಯನ್ನು ಇವನಿಗೇ ದೊರಕಿಸಿಕೊಡುತ್ತೇನೆ” ಎಂದು ಯೋಚಿಸಿ “ಮಹಾರಾಜ! ಇಷ್ಟು ನಿನ್ನನ್ನು ಪೀಡಿಸಿದರೂ ಸುಖಿಯಾದ ನೀನು ಆಯಾಸಗೊಳ್ಳಲಿಲ್ಲ; ನಿನ್ನ ಧೈರ್ಯವನ್ನು ಮೆಚ್ಚಿದೆ. ಆದ್ದರಿಂದ ನಿನಗೆ ಹಿತವಾದ ಒಂದು ಮಾತನ್ನು ಹೇಳುತ್ತೇನೆ, ಕೇಳು; ಈ ಶವದಿಂದ ನಾನು ಈಗ ಹೊರಗೆ ಬರುತ್ತೇನೆ. ಅದನ್ನು ಹೊತ್ತುಕೊಂಡು ಹೋಗಿ ಭಿಕ್ಷುವಿಗೆ ಕೊಡು; ಅವನು ಇದರೊಳಗೆ ನನ್ನನ್ನು ಆವಾಹನೆ ಮಾಡಿ ಅರ್ಚಿಸಿ ನಿನ್ನನ್ನು ಬಲಿಕೊಡಬೇಕೆಂದಿರುತ್ತಾನೆ. ಆದ್ದರಿಂದ ಅವನು ನಿನ್ನನ್ನು ನಮಸ್ಕಾರ ಮಾಡು ಎಂದು ಹೇಳಿದಾಗ ‘ಹೇಗೆ ಮಾಡಬೇಕೋ ತೋರಿಸಿಕೊಡು’ ಎಂದು ಕೇಳು. ಅವನು ತೋರಿಸುವುದಕ್ಕೆಂದು ತಲೆ ಬಗ್ಗಿಸಿದಾಗ ಅವನ ತಲೆಯನ್ನು ಕತ್ತಿಯಿಂದ ಕತ್ತರಿಸಿಹಾಕಿಬಿಡು. ಆಗ ಅವನು ಪಡೆಯಬೇಕೆಂದಿರುವ ವಿದ್ಯಾಧರರ ಐಶ್ವರ್ಯವೂ ಸಿದ್ಧಿಯೂ ನಿನ್ನದಾಗುತ್ತದೆ. ಅವನನ್ನು ಬಲಿಕೊಟ್ಟು ಅವನ್ನು ಪಡೆ. ಇಲ್ಲದಿದ್ದರೆ ಅವನು ನಿನ್ನನ್ನು ಬಲಿಯಾಗಿ ಅರ್ಪಿಸುತ್ತಾನೆ. ಆದ್ದರಿಂದ ನಿನಗೆ ಇಷ್ಟು ಹೊತ್ತೂ ವಿಘ್ನಮಾಡಿದೆ; ನಿನಗೆ ಸಿದ್ಧಿಯಾಗಲಿ, ಹೋಗು!” ಎಂದು ಹೊರಬಿದ್ದನು. ರಾಜನು ಸಂತೋಷದಿಂದ ಆ ಹೆಣವನ್ನು ಆಲದ ಮರದ ಕಡೆಗೆ ಹೊತ್ತುಕೊಂಡು ಹೋದನು.

೨೫

೩೨. ಭಿಕ್ಷುವು ದಾರಿಯನ್ನೇ ನೋಡುತ್ತಾ ಕುಳಿತಿದ್ದನು. ರಾಜನು ಹೆಣವನ್ನು ಹೊತ್ತುತಂದದ್ದನ್ನು ನೋಡಿ ಸಂತೋಷದಿಂದ ಎದ್ದು “ಮಹಾರಾಜ! ನಿನ್ನಿಂದ ದೊಡ್ಡ ಅನುಗ್ರಹವಾದಹಾಗಾಯಿತು. ಹೀಗೆ ಪರಾರ್ಥಕ್ಕಾಗಿ ಕಷ್ಟಪಡುವವರು ಯಾರು?” ಎಂದು ಅವನನ್ನು ಹೊಗಳಿ, ಹೆಣವನ್ನು ಅವನ ಹೆಗಲಿನಿಂದ ಇಳಿಸಿಕೊಂಡನು. ಅನಂತರ ಅದಕ್ಕೆ ಸ್ನಾನಮಾಡಿಸಿ ಹೂವಿನಿಂದ ಅಲಂಕರಿಸಿ ಮಂಡಲದ ಮಧ್ಯದಲ್ಲಿಟ್ಟನು. ಬೂದಿ ಬಳಿದುಕೊಂಡು ಕೂದಲ ಯಜ್ಞೋಪವೀತವನ್ನು ಹಾಕಿಕೊಂಡು, ಹೆಣದ ಮೇಲಿನ ವಸ್ತ್ರವನ್ನುಟ್ಟು, ಬೇತಾಳನನ್ನು ಶವದಲ್ಲಿ ಆವಾಹನೆಮಾಡಿ ಪೂಜಿಸಿದನು. ತಲೆಯೋಡಿನಲ್ಲಿ ರಕ್ತದಿಂದ ಅರ್ಘ್ಯಕೊಟ್ಟನು. ಮನುಷ್ಯರ ಕಣ್ಣುಗಳಿಂದ ಧೂಪ ಹಾಕಿ ಮಾಂಸವನ್ನು ನೈವೇದ್ಯ ಮಾಡಿದನು. ಅನಂತರ ತನ್ನ ಹತ್ತಿರ ನಿಂತಿದ್ದ ರಾಜನನ್ನು ಕುರಿತು “ಮಹಾರಾಜ! ಈ ಮಂತ್ರಾಧಿರಾಜನಿಗೆ ಸಾಷ್ಟಾಂಗ ನಮಸ್ಕಾರಮಾಡು; ನಿನಗೆ ಅವನು ಇಷ್ಟಾರ್ಥವನ್ನು ಸಲ್ಲಿಸುತ್ತಾನೆ!” ಎಂದನು. ದೊರೆಯು “ಸ್ವಾಮಿ ನಾನು ಹಾಗೆ ಹಿಂದೆ ಎಂದೂ ನಮಸ್ಕಾರಮಾಡಿ ಅರಿಯೆ; ಹೇಗೆ ಮಾಡಬೇಕೋ ತೋರಿಸಿದರೆ ಮಾಡುತ್ತೇನೆ!” ಎಂದನು. ತೋರಿಸುವುದಕ್ಕೆಂದು ಭಿಕ್ಷುವು ನೆಲದ ಮೇಲೆ ತಲೆಯಿಟ್ಟ ಕೂಡಲೆ ರಾಜನು ತನ್ನ ಕೈಯಲ್ಲಿದ್ದ ಕತ್ತಿಯಿಂದ ಅವನ ತಲೆಯನ್ನು ಕತ್ತರಿಸಿಹಾಕಿದನು. ಅವನ ಹೊಟ್ಟೆಯನ್ನು ಬಗಿದು ಹೃತ್ಪದ್ಮವನ್ನು ತೆಗೆದು ಬೇತಾಳನಿಗೆ ಅರ್ಪಿಸಿದನು. ಬೇತಾಳನು ಸಂತೋಷಪಟ್ಟು “ಮಹಾರಾಜ! ಭಿಕ್ಷುವು ಅಪೇಕ್ಷಿಸಿದ್ದ ವಿದ್ಯಾಧರೇಂದ್ರಪದವಿಯು ನಿನಗೆ, ನೀನು ಭೂಸಾಮ್ರಾಜ್ಯವನ್ನು ಅನುಭವಿಸಿದ ನಂತರ ದೊರೆಯುತ್ತದೆ. ನಾನು ನಿನಗೆ ತುಂಬ ಕಷ್ಟ ಕೊಟ್ಟೆ; ಆದ್ದರಿಂದ ಬೇಕಾದ ವರವನ್ನು ಕೇಳಿಕೋ!” ಎಂದನು. ರಾಜನು “ನೀನು ಪ್ರಸನ್ನನಾದರೆ ಯಾವುದು ತಾನೇ ಆಗುವುದಿಲ್ಲ! ಆದರೂ, ಈ ಮನೋಹರವಾದ ಇಪ್ಪತ್ತನಾಲ್ಕು ಕಥೆಗಳೂ, ಈ ಇಪ್ಪತ್ತೈದನೆಯ ಸಮಾಪ್ತಿ ವೃತ್ತಾಂತವೂ* ಪ್ರಸಿದ್ಧವಾಗಲಿ, ಪೂಜ್ಯವಾಗಲಿ!” ಎಂದು ಕೇಳಿಕೊಂಡನು. ಬೇತಾಳನು ಒಪ್ಪಿ ತನ್ನ ಸ್ಥಳಕ್ಕೆ ಹೋದನು.

ಆಗ ಮಹೇಶ್ವರನು ಪ್ರತ್ಯಕ್ಷನಾಗಿ “ಮಹಾರಾಜ! ನೀನು ನನ್ನ ಅಂಶದಿಂದ ಹಿಂದೆ ವಿಕ್ರಮಾದಿತ್ಯನಾಗಿ ಜನಿಸಿ ಮ್ಲೇಚ್ಛರಾಗಿ ಹುಟ್ಟಿಬಂದಿದ್ದ ರಾಕ್ಷಸರನ್ನು ಸಂಹಾರಮಾಡಿದೆ; ಈಗ ಹೀಗೆ ಹುಟ್ಟಿದ್ದೀಯೆ; ಮುಂದೆ ಸ್ವಲ್ಪದರಲ್ಲಿಯೇ ವಿದ್ಯಾಧರ ಚಕ್ರವರ್ತಿಯಾಗಿ ಕೊನೆಗೆ ನನ್ನಲ್ಲಿ ಸಾಯುಜ್ಯ ಪಡೆಯುತ್ತೀಯೆ; ಈ ಅಪರಾಜಿತವೆಂಬ ಕತ್ತಿಯನ್ನು ತೆಗೆದುಕೋ!” ಎಂದು ಅವನಿಂದ ಪೂಜೆ ಪಡೆದು ಅಂತರ್ಧಾನನಾದನು.

ಹೀಗೆ ತಾನು ರಾತ್ರಿ ಹೊರಟ ಕೆಲಸ ಮುಗಿದು ಬೆಳಗಾಗಲು ತ್ರಿವಿಕ್ರಮಸೇನನು ಪ್ರತಿಷ್ಠಾನಪುರಕ್ಕೆ ಹಿಂತಿರುಗಿ ಬಂದನು. ಈಶ್ವರನ ವರದಂತೆ ಕಾಲಕ್ರಮದಲ್ಲಿ ವಿದ್ಯಾಧರಚಕ್ರವರ್ತಿತ್ವವನ್ನೂ ಸಾಯುಜ್ಯವನ್ನೂ ಪಡೆದನು.


 ಬೇತಾಳ ಪಂಚವಿಂಶತಿ ಮುಗಿಯಿತು


ಮಂತ್ರಿಯಾದ ವಿಕ್ರಮಕೇಸರಿಯು ತನ್ನ ವೃತ್ತಾಂತವನ್ನು ಮುಂದುವರೆಸಿ “ಪ್ರಭೂ! ಆ ವೃದ್ಧ ಬ್ರಾಹ್ಮಣನು ಈ ಬೇತಾಳ ಪಂಚವಿಂಶತಿ ಕಥೆಗಳನ್ನು ಹೇಳಿ ‘ಅಯ್ಯಾ! ತ್ರಿವಿಕ್ರಮಸೇನನು ಬೇತಾಳನ ಅನುಗ್ರಹದಿಂದ ಬೇಕಾದ ಇಷ್ಟಾರ್ಥಗಳನ್ನು ಪಡೆದನು. ಆದ್ದರಿಂದ ನೀನೂ ಈ ಮಂತ್ರವನ್ನು ಸ್ವೀಕರಿಸಿ ಬೇತಾಳನನ್ನು ವಶಮಾಡಿಕೊ; ನಿಮ್ಮ ದೊರೆಯಾದ ಮೃಗಾಂಕದತ್ತನು ಸಿಕ್ಕುತ್ತಾನೆ. ಉತ್ಸಾಹಹೀನನಾದರೆ ಕಾರ್ಯವಾಗುವುದಿಲ್ಲ; ನೀನು ನನ್ನನ್ನು ಬದುಕಿಸಿದ್ದರಿಂದ ನನ್ನ ಬಂಧುವಾದೆ; ಆದ್ದರಿಂದ ಈ ಮಾತನ್ನು ಹೇಳುತ್ತೇನೆ” ಎಂದನು. ನಾನು ಅದರಂತೆ ಬೇತಾಳನನ್ನು ವಶಪಡಿಸಿಕೊಂಡು ‘ನನ್ನ ಪ್ರಭುವಾದ ಮೃಗಾಂಕದತ್ತನಲ್ಲಿಗೆ ಕರೆದುಕೊಂಡು ಹೋಗು!’ ಎಂದೆ. ಅವನು ನನ್ನನ್ನು ತನ್ನ ಹೆಗಲ ಮೇಲೆ ಕೂರಿಸಿಕೊಂಡು ಆಕಾಶಮಾರ್ಗದಿಂದ ಬಂದು ಇಲ್ಲಿ ಬಿಟ್ಟುಹೋದನು. ನಾಗಶಾಪದಿಂದ ನಾವು ಬೇರೆಯಾದ ಮೇಲೆ ನಡೆದ ವೃತ್ತಾಂತ ಇದು!" ಎಂದನು.

೩೩. ಅನಂತರ ಮೃಗಾಂಕದತ್ತನು ಮಂತ್ರಿಗಳೊಡನೆ ತನ್ನ ಪ್ರಯಾಣವನ್ನು ಮುಂದುವರೆಸಿ ದಾರಿಯಲ್ಲಿ ಒಂದು ದಿವ್ಯವಾದ ಸರಸ್ಸನ್ನೂ ಅದರ ಹಿಂದೆ ಒಂದು ಹಣ್ಣಿನ ಮರವನ್ನೂ ಕಂಡನು. ಅದನ್ನು ಕಂಡಕೂಡಲೆ ಅವನ ಮಂತ್ರಿಗಳು ಆರು ಜನವೂ ಹಸಿವಿನ ಆತುರದಿಂದ ಹಣ್ಣು ಕುಯ್ಯಲು ಆ ಮರವನ್ನು ಹತ್ತಿದರು. ಆದರೆ ಹತ್ತಿದವರು ಇಳಿದು ಬರಲೇ ಇಲ್ಲ. ಮೃಗಾಂಕದತ್ತನು ತುಂಬ ಚಿಂತೆಗೊಂಡು ಒಬ್ಬೊಬ್ಬರನ್ನೂ ಹೆಸರು ಹಿಡಿದು ಕೂಗಿ ಕೂಗಿ ಕರೆದನು. ಆದರೆ ಯಾರದ್ದೂ ಉತ್ತರ ಬರಲಿಲ್ಲ. ಆದ್ದರಿಂದ “ಅಯ್ಯೋ! ಇನ್ನೇನು ಗತಿ! ಈ ಮರದಲ್ಲಿರುವ ಯಾವುದೋ ಭೂತವು ಅವರನ್ನೆಲ್ಲಾ ತಿಂದುಬಿಟ್ಟಿತು” ಎಂದು ಮೂರ್ಛೆಹೋದನು. ಶ್ರುತಧಿಯು ಅವನನ್ನು ಉಪಚರಿಸಿ ಧೈರ್ಯ ಹೇಳಿದನು. ಆದರೆ ಅವನು ನಿರಾಶನಾಗಿ ಆ ಕೊಳದಲ್ಲಿ ಬೀಳಬೇಕೆಂದು ಹೋದನು. ಆಗ “ಅಯ್ಯಾ, ಸಾಹಸ ಬೇಡ! ನಿನಗೆ ಎಲ್ಲಾ ಕೊನೆಗೆ ಸುಮುಖವಾಗುತ್ತದೆ. ಈ ಮರದಲ್ಲಿ ಗಣಪತಿ ವಾಸವಾಗಿದ್ದಾನೆ; ನಿನ್ನ ಮಂತ್ರಿಗಳು ಅಜ್ಞಾನದಿಂದ ಅವನಿಗೆ ಅವಮಾನ ಮಾಡಿದ್ದಾರೆ. ಕೈಕಾಲು ತೊಳೆದುಕೊಂಡು ಆಚಮನ ಮಾಡದೆ ಅಶುದ್ಧರಾಗಿ ಹಸಿವಿನ ಆತುರದಿಂದ ಅವನ ನಿವಾಸವನ್ನು ತುಳಿದದ್ದರಿಂದ ಅವರೂ ಹಣ್ಣುಗಳಾಗಿ ಹೋದರು. ಏತರ ಮೇಲೆ ನಿಮಗೆ ಇಷ್ಟು ತೀವ್ರವಾದ ಆಸೆ ಇದೆಯೋ ಅದೇ ಆಗಿಬಿಡಿ! ಎಂದು ಗಣಪತಿಯು ಶಾಪಕೊಟ್ಟನು. ಆದ್ದರಿಂದ ಅವನನ್ನು ಅರ್ಚಿಸು. ಅವನ ಪ್ರಸಾದದಿಂದ ನಿನ್ನ ಎಲ್ಲಾ ಇಷ್ಟವೂ ಸಿದ್ಧಿಸುತ್ತದೆ” ಎಂದು ಅಶರೀರವಾಣಿಯಾಯಿತು. ಅದರಂತೆ ಅವನು ಆ ಸರಸ್ಸಿನಲ್ಲಿ ಸ್ನಾನಮಾಡಿ ನಿರಾಹಾರನಾಗಿ ದರ್ಭಾಸನದ ಮೇಲೆ ಕುಳಿತು ಹನ್ನೊಂದು ದಿವಸ ವಿಘ್ನೇಶ್ವರನನ್ನು ಆರಾಧಿಸಿದನು. ಹನ್ನೆರಡನೆಯ ದಿನ ರಾತ್ರಿ ಸ್ವಪ್ನದಲ್ಲಿ ಗಣಪತಿಯು ಕಾಣಿಸಿಕೊಂಡು “ಮಗು! ನಾನು ಸಂತುಷ್ಟನಾಗಿದ್ದೇನೆ. ನಿನ್ನ ಮಂತ್ರಿಗಳು ಶಾಪದಿಂದ ಬಿಡುಗಡೆ ಹೊಂದುತ್ತಾರೆ. ಅವರೊಡನೆ ಹೋಗಿ ಶಶಾಂಕವತಿಯನ್ನು ಪಡೆ” ಎಂದು ಹೇಳಿದನು. ಮಾರನೆಯ ದಿನ ಬೆಳಿಗ್ಗೆ ಅವನು ಸ್ನಾನಮಾಡಿ ಪೂಜಿಸಿ ಮರವನ್ನು ಪ್ರದಕ್ಷಿಣೆ ಮಾಡುತ್ತಿರಲು, ಅವನ ಹತ್ತು ಜನ ಮಂತ್ರಿಗಳೂ ಮರದಿಂದ ಕೆಳಕ್ಕೆ ಇಳಿದು ಮುಂದೆ ನಿಂತರು; ಹಿಂದೆ ಬಂದಿದ್ದ ಆರು ಜನರ ಜೊತೆಗೆ ಇಂದು ಅನಿರೀಕ್ಷಿತವಾಗಿ ವ್ಯಾಘ್ರಸೇನ, ಸ್ಥೂಲಬಾಹು, ಮೇಘಬಲ, ದೃಢಮುಷ್ಟಿ, ಇವರನ್ನೂ ಕಂಡು ಅವನು ತುಂಬ ಸಂತೋಷಿಸಿ ಅವರ ವೃತ್ತಾಂತವನ್ನು ಕೇಳಲು ಅವರಲ್ಲಿ ಒಬ್ಬನಾದ ವ್ಯಾಘ್ರಸೇನನು ಹೀಗೆಂದು ಹೇಳಿದನು:-


###  ವ್ಯಾಘ್ರಸೇನ ಮುಂತಾದ ನಾಲ್ವರ ವೃತ್ತಾಂತ


೩೪. ದೇವ! ನಾಗಶಾಪದಿಂದ ನಿಮ್ಮನ್ನು ಅಗಲಿದ ಮೇಲೆ ನಾನು ರಾತ್ರಿಯೆಲ್ಲಾ ಕಾಡಿನಲ್ಲಿ ಅಲೆದು ಬೆಳಗಾದಮೇಲೆ ಉಜ್ಜಯಿನಿಗೆ ಹೋದರೆ ನೀನು ಸಿಕ್ಕಿದರೂ ಸಿಕ್ಕಬಹುದು ಎಂದು ಆ ದಿಕ್ಕಿನಲ್ಲಿ ಪ್ರಯಾಣ ಮಾಡುತ್ತ ದಾರಿಯಲ್ಲಿ ಇವರು ಮೂವರನ್ನೂ ಕಂಡೆ. ಆದರೆ ಅವರಿಗೂ ನಿನ್ನ ವಿಚಾರವೇ ತಿಳಿಯದು. ಆದ್ದರಿಂದ ಏನೋ ಅವಿವೇಕ ನಡೆದಿದೆ ಎಂದು ಒಂದು ಸರೋವರದಲ್ಲಿ ದೇಹತ್ಯಾಗ ಮಾಡಬೇಕೆಂದಿರಲು ಅಲ್ಲಿಗೆ ಬಂದ ಮುನಿಕುಮಾರನೊಬ್ಬನು ನಮಗೆ ಧೈರ್ಯ ಹೇಳಿ ನಮ್ಮನ್ನು ತಮ್ಮ ತಂದೆಯ ಆಶ್ರಮಕ್ಕೆ ಕರೆದುಕೊಂಡು ಹೋದನು. ಅಲ್ಲಿ ಅವನು ಆಗತಾನೇ ಮರಗಳು ಕೊಟ್ಟ ಹಣ್ಣನ್ನು ನಮಗೆ ತಿನ್ನಲಿತ್ತನು. ಅವುಗಳನ್ನು ತಿಂದು ತೃಪ್ತರಾಗಿ ಆ ಆಶ್ರಮದಲ್ಲಿದ್ದ ಕಣ್ವರೆಂಬ ಮುನಿಗಳನ್ನು ದರ್ಶನಮಾಡಿದೆವು. ಅವರು ನಮ್ಮ ವೃತ್ತಾಂತವನ್ನು ತಿಳಿದು “ಇದೇನು, ವೀರಪುರುಷರಾಗಿ ಇಂಥ ಯೋಚನೆ ಮಾಡಿದಿರಿ? ಆಪತ್ತಿನಲ್ಲಿ ಉತ್ಸಾಹ ಬಿಡದೆ ಧೈರ್ಯ ತಾಳುವುದೇ ಸತ್ಪುರುಷ ಲಕ್ಷಣ; ದೊಡ್ಡ ಕಷ್ಟಗಳನ್ನು ಧೈರ್ಯದಿಂದ ಪರಿಹರಿಸಿಕೊಂಡು ದೊಡ್ಡ ಫಲಗಳನ್ನು ಪಡೆದವರೇ ದೊಡ್ಡವರೆನಿಸಿಕೊಂಡಿರುವರು; ಅದಕ್ಕೆ ಈ ಸುಂದರಸೇನ ಮಂದಾರವತಿಯರ ಕಥೆಯನ್ನು ಹೇಳುತ್ತೇನೆ ಕೇಳಿ!” ಎಂದು ಅದನ್ನು ಹೇಳಿದರು:


### ಸುಂದರಸೇನ ಮಂದಾರವತಿಯರ ಕಥೆ


ಅಲಕಾಪಟ್ಟಣದಲ್ಲಿ ಮಹಾಸೇನನೆಂಬ ರಾಜನಿದ್ದನು. ಅವನ ಮಗನಾದ ಸುಂದರಸೇನನಿಗೆ ಚಂಡಪ್ರಭ ಭೀಮಭುಜ ವ್ಯಾಘ್ರಪರಾಕ್ರಮ ವಿಕ್ರಮಶಕ್ತಿ ದೃಢಬುದ್ಧಿ ಎಂಬ ಐದು ಜನ ಮಂತ್ರಿಗಳಿದ್ದರು. ಅವನು ಆ ಮಂತ್ರಿಗಳೊಡನೆ ಒಂದು ಸಾರಿ ಬೇಟೆಗೆಂದು ಹೊರಡಲು, ದೂರದೇಶದಿಂದ ಬಂದಿದ್ದ ಕಾತ್ಯಾಯಿನಿಯೆಂಬ ಸನ್ಯಾಸಿನಿಯು “ರಾಜಕುಮಾರನಿಗೆ ಜಯವಾಗಲಿ!” ಎಂದು ಆಶೀರ್ವದಿಸಿದಳು. ಅವನು ಅದನ್ನು ಕಿವಿಯ ಮೇಲೆ ಹಾಕಿಕೊಳ್ಳದೆ ತನ್ನ ಸ್ನೇಹಿತರೊಡನೆ ಮಾತನಾಡಿಕೊಂಡು ಹೋಗುತ್ತಿದ್ದನು. ಆದ್ದರಿಂದ ಅವಳು ಸಿಟ್ಟುಗೊಂಡು “ಈಗಲೇ ಇಷ್ಟು ದರ್ಪವಾದಮೇಲೆ ಹಂಸದ್ವೀಪೇಶ್ವರನ ಮಗಳಾದ ಮಂದಾರವತಿಯನ್ನು ಮದುವೆ ಮಾಡಿಕೊಂಡಮೇಲೆ ಕೇಳಬೇಕೇ? ಮಹೇಂದ್ರ ಬಂದು ಮಾತನಾಡಿಸಿದರೂ ಕಿವಿಯ ಮೇಲೆ ಬೀಳುವುದಿಲ್ಲ; ನಮ್ಮಂಥ ನರಮನುಷ್ಯರ ಮಾತೇನು!” ಎಂದು ಕೂಗಿಹೇಳಿದಳು. ಅದನ್ನು ಕೇಳಿ, ಅವನು ಕುತೂಹಲಗೊಂಡು ಆಕೆಯನ್ನು ಕರೆದು ಕ್ಷಮೆಬೇಡಿ, ಭೃತ್ಯರೊಡನೆ ಆಕೆಯನ್ನು ವಿಕ್ರಮಸೇನನ ಮನೆಗೆ ವಿಶ್ರಾಂತಿಗಾಗಿ ಕಳುಹಿಸಿದನು. ಬೇಟೆಯಿಂದ ಹಿಂತಿರುಗಿ ಬಂದಮೇಲೆ ಆಕೆಯನ್ನು ಕಂಡು ಆ ಮಂದಾರವತಿಯ ವಿಚಾರವನ್ನು ಕೇಳಿದನು. ಅವಳು ಆಕೆಯ ರೂಪವನ್ನು ಹೊಗಳಿ ತಾನು ಬರೆದುಕೊಂಡಿದ್ದ ಆಕೆಯ ಚಿತ್ರಪಟವನ್ನು ತೋರಿಸಿದಳು. ಅದರಲ್ಲಿ ಅವನು ತನ್ಮಯನಾಗಿ ಹೋಗಲು ಅವನ ಮಂತ್ರಿಗಳು ಅದರ ಪಕ್ಕದಲ್ಲಿ ತಮ್ಮ ರಾಜಪುತ್ರನ ಚಿತ್ರವನ್ನು ಬರೆಯಬೇಕೆಂದೂ, ಆ ಚಿತ್ರವು ತದ್ವತ್ತಾಗಿದ್ದರೆ, ಮಂದಾರವತಿಯ ಚಿತ್ರವೂ ತದ್ವತ್ತಾಗಿರುತ್ತದೆಂದು ತಿಳಿಯುವುದೆಂದೂ ಹೇಳಿದರು. ಅವಳು ಅವನ ಪ್ರತಿಕೃತಿಯನ್ನು ಬಹು ಚೆನ್ನಾಗಿ ಬರೆದಳು. ಆಗ ರಾಜಕುಮಾರನು ಅವಳಿಗೆ ಉಚಿತ ರೀತಿಯಲ್ಲಿ ಸನ್ಮಾನಮಾಡಿ ಆ ಚಿತ್ರವನ್ನು ತೆಗೆದುಕೊಂಡು ಹೋದನು. ಅನ್ನನೀರನ್ನು ಬಿಟ್ಟು ಅದನ್ನೇ ನೋಡುತ್ತ ಅವಳ ಚಿಂತೆಯಲ್ಲಿಯೇ ಮಗ್ನನಾಗಿರಲು ತಂದೆಗೆ ಅದು ತಿಳಿದು “ಇದಕ್ಕೇಕೆ ಇಷ್ಟು ಚಿಂತಿಸಬೇಕು? ಹಂಸದ್ವೀಪದ ಮಂದಾರದೇವ ನನ್ನ ಆಪ್ತಸ್ನೇಹಿತ; ಅವನನ್ನು ಕೇಳಿದರಾಯಿತು!” ಎಂದು ಮಂದಾರದೇವನಲ್ಲಿಗೆ ದೂತನನ್ನು ಅಟ್ಟಿದನು. ಅವನು ತಾಪಸಿಯು ಬರೆದುಕೊಟ್ಟಿದ್ದ ಚಿತ್ರಪಟವನ್ನೂ ದೊರೆಯ ಸಂದೇಶವನ್ನೂ ತೆಗೆದುಕೊಂಡು ಹೋಗಿ ಮಂದಾರದೇವನಿಗೆ ತೋರಿಸಲು, ಎಲ್ಲರಿಗೂ ಅವನು ಅನುರೂಪನಾದ ವರನೆನ್ನಿಸಿತು. ಮಂದಾರವತಿಗಂತೂ ತುಂಬ ಸಂತೋಷವಾಯಿತು. ಆದ್ದರಿಂದ ಅವನು ಕುಮಾರದತ್ತನೆಂಬ ತನ್ನ ಕಡೆಯ ಪ್ರತಿದೂತನನ್ನು ಕಳುಹಿಸಿಕೊಟ್ಟನು. ಅವನಿಂದ ಕನ್ಯೆಯ ನಕ್ಷತ್ರವನ್ನು ತಿಳಿದುಕೊಂಡು ಜೋಯಿಸರನ್ನು ಕೇಳಲು ಅವರು, ಅಲ್ಲಿಂದ ಮೂರು ತಿಂಗಳಿಗೆ ಕಾರ್ತಿಕ ಶುದ್ಧ ಪಂಚಮಿಯ ದಿನ ಒಳ್ಳೆಯ ಲಗ್ನವಿದೆಯೆಂದು ಹೇಳಿದರು. ಅದನ್ನು ಮಂದಾರದೇವನಿಗೆ ತಿಳಿಸಿಯಾಯಿತು. ಎಲ್ಲರೂ ಮದುವೆಯ ದಿನವನ್ನು ಎದುರುನೋಡುತ್ತಿದ್ದರು. ಮಂದಾರವತಿಗೆ ಮೂರು ತಿಂಗಳು ಬಹುದೂರವೆನ್ನಿಸಿತು. ಸುಂದರಸೇನನಲ್ಲಿಯೇ ನಟ್ಟಮನಸ್ಸುಳ್ಳವಳಾಗಿ ಅನ್ನನೀರು ಬಿಟ್ಟು ಕೃಶಳಾದಳು. ಅದನ್ನು ನೋಡಿ ಅವಳ ತಂದೆಯು “ಎಂದಿದ್ದರೂ ಗಂಡನ ಹತ್ತಿರವೇ ಇರಬೇಕು; ಆಮೇಲೆ ಇರುವುದು ಈಗಲೇ ಹೋಗಿ ಇರಲಿ; ಇದಕ್ಕೆ ಸಂಕೋಚವೇಕೆ?” ಎಂದುಕೊಂಡು ತನ್ನ ಮಂತ್ರಿ ವಿನೀತಮತಿಯೊಡನೆ ಅವಳನ್ನು ಹಡಗಿನಲ್ಲಿ ಪ್ರಯಾಣಮಾಡಿಸಿ ಕಳುಹಿಸಿದನು. ಆದರೆ ಕೆಲವು ದಿನಗಳ ನಂತರ ಸಾಗರದ ಮಧ್ಯದಲ್ಲಿ ಮಳೆಗಾಳಿ ಆರಂಭವಾಗಿ ಆ ಹಡಗು ಒಡೆದುಹೋಯಿತು. ವಿನೀತಮತಿಯೂ ಪರಿವಾರವೂ ಒಡವೆ ವಸ್ತುಗಳೂ ಎಲ್ಲಾ ಸಮುದ್ರದ ಪಾಲಾದರು. ಅಲೆಗಳು ಮಂದಾರವತಿಯನ್ನು ಮಾತ್ರ ಜೀವಸಹಿತವಾಗಿ ತೀರದಲ್ಲಿದ್ದ ಕಾಡಿಗೆ ತಂದು ಎಸೆದವು. ಅಲ್ಲಿಗೆ ಸ್ನಾನಕ್ಕೆಂದು ಬಂದ ಮತಂಗಋಷಿಯು ಅವಳನ್ನು ಸಮಾಧಾನಮಾಡಿ ತನ್ನ ಆಶ್ರಮಕ್ಕೆ ಕರೆದುಕೊಂಡು ಹೋದನು. ಅತ್ತ ಅಲಕಾಪಟ್ಟಣದಲ್ಲಿ ಸುಂದರಸೇನನು ದಿನವನ್ನು ಎಣಿಸಿ ಎಣಿಸಿ ಬೇಸರಪಡಲು ರಾಜನು ಅವನನ್ನು ಸೇನೆಯೊಡನೆಯೂ ಮಂತ್ರಿಗಳೊಡನೆಯೂ ಹಂಸದ್ವೀಪಕ್ಕೆ ಪ್ರಯಾಣಮಾಡಿಸಿದನು. ಸುಂದರಸೇನನು ತೀರದಲ್ಲಿದ್ದ ಶಶಾಂಕಪುರದ ಮಹಾರಾಜನನ್ನು ಕಂಡು ಅವನಲ್ಲಿ ತನ್ನ ಸೈನ್ಯವನ್ನು ಬಿಟ್ಟು, ಅವನೊಡನೆಯೂ ಮಂತ್ರಿಗಳೊಡನೆಯೂ ಹಂಸದ್ವೀಪಕ್ಕೆ ಹಡಗಿನಲ್ಲಿ ಹೊರಟನು. ಎರಡು ಮೂರು ದಿನಗಳ ನಂತರ ಬಿರುಗಾಳಿ ಎದ್ದು ಹಡಗು ಮುಳುಗಿಹೋಗುವಂತಾಗಲು ಸುಂದರಸೇನನು “ನನ್ನ ಪಾಪವಿಶೇಷದಿಂದ ಈ ವಿಲಯಮಾರುತವೆದ್ದಿದೆ; ಆದ್ದರಿಂದ ನಾನು ಸಮುದ್ರದಲ್ಲಿ ಬಿದ್ದು ಬಿಡುತ್ತೇನೆ!” ಎಂದು ಸಮುದ್ರದೊಳಕ್ಕೆ ಹಾರಿದನು. ಅವನ ಹಿಂದೆ ಮಹೇಂದ್ರಾದಿತ್ಯನೂ ಮಂತ್ರಿಗಳೂ ಹಾರಿದರು. ಅಲೆ ಎದ್ದು ಒಬ್ಬೊಬ್ಬರನ್ನು ಒಂದೊಂದು ಕಡೆ ಒಯ್ದಿತು. ಆದರೆ ಸುಂದರಸೇನನೂ ಅವನ ಮಂತ್ರಿ ಧೃಢಬುದ್ಧಿಯೂ ಒಟ್ಟಿಗೆ ಸೇರಿ ಅಕಸ್ಮಾತ್​ ತೇಲಿಬಂದ ಒಂದು ದೋಣಿಯನ್ನು ಹತ್ತಿ ದಡವನ್ನು ಸೇರಿದರು. ಅಲ್ಲಿಗೆ ಸ್ನಾನಕ್ಕೆ ಬಂದಿದ್ದ ಇಬ್ಬರು ತಾಪಸರು ಅವರನ್ನು ಕಂಡು ಸಮಾಧಾನಮಾಡಿ ತಮ್ಮ ಆಶ್ರಮಕ್ಕೆ ಕರೆದುಕೊಂಡು ಹೋದರು. ಅತ್ತ ಭೀಮಭುಜನೂ ವಿಕ್ರಮಶಕ್ತಿಯೂ ಈಜಿಕೊಂಡು ಬೇರೆಬೇರೆಯಾಗಿ ತೀರವನ್ನು ಮುಟ್ಟಿದರು. ತಮ್ಮಂತೆಯೇ ಸುಂದರಸೇನನೂ ತೀರವನ್ನು ತಲುಪಿರಬಹುದೆಂದು ಅವನನ್ನು ಹುಡುಕುತ್ತ ಹೋದರು. ಚಂಡಪ್ರಭ ವ್ಯಾಘ್ರಪರಾಕ್ರಮರೂ ಮಹೇಂದ್ರಾದಿತ್ಯನೂ ದಡವನ್ನು ಸೇರಿ, ಮಹೇಂದ್ರಾದಿತ್ಯನು ಶಶಾಂಕಪುರಕ್ಕೆ ಹೋದನು. ಉಳಿದ ಇಬ್ಬರು ಅಲಕಾಪುರಿಗೆ ಹೋದರು. ಹೀಗಿರಲು ಅದೃಷ್ಟವಶದಿಂದ ಸುಂದರಸೇನನು ಮಂದಾರವತಿಯಿದ್ದ ಮತಂಗಋಷಿಯ ಆಶ್ರಮಕ್ಕೆ ಬಂದನು. ಹೂಕುಯ್ಯುತ್ತಿದ್ದ ಹುಡುಗಿಯರ ಮಧ್ಯೆ ಇದ್ದ ಅವಳನ್ನು ನೋಡಿ ಆಶ್ಚರ್ಯಪಡುತ್ತಿರಲು, ಅವರೆಲ್ಲರೂ ಹತ್ತಿರದಲ್ಲಿದ್ದ ಹೊಳೆಯಲ್ಲಿ ಸ್ನಾನಕ್ಕೆ ಇಳಿದರು. ಆಗ ಅವಳನ್ನು ಒಂದು ಮೊಸಳೆಯು ಹಿಡಿದುಕೊಳ್ಳಲು ಸುಂದರಸೇನನು ನೀರಿನಲ್ಲಿ ಧುಮುಕಿ ತನ್ನ ಕೈಯಲ್ಲಿದ್ದ ಕತ್ತಿಯಿಂದ ಆ ಮೊಸಳೆಯನ್ನು ಹೊಡೆದು ಕೊಂದನು. ಚಿತ್ರದಲ್ಲಿ ಒಬ್ಬರನ್ನೊಬ್ಬರು ನೋಡಿದ್ದರಿಂದ ಮೊದಲು ಸಂದೇಹವುಂಟಾಗಿ, ಆಮೇಲೆ ಮಾತನಾಡುತ್ತಾ ಪರಿಚಯವುಂಟಾಯಿತು. ಸಂದೇಹ ಪರಿಹಾರವಾಗಿ ಅವರೇ ಸುಂದರಸೇನ ಮಂದಾರವತಿಯರೆಂದು ಗೊತ್ತಾಯಿತು. ಮತಂಗಋಷಿಯು ಕೆಲವುದಿನ ಅವರನ್ನು ತನ್ನ ಆಶ್ರಮದಲ್ಲಿಟ್ಟುಕೊಂಡಿದ್ದು ಆಮೇಲೆ ಅವರನ್ನು ಅಲಕಾಪಟ್ಟಣಕ್ಕೆ ಕಳುಹಿಸಿಕೊಟ್ಟನು. ಅವನು ಅದರಂತೆ ಹೊರಟು ಸಮುದ್ರತೀರದಲ್ಲಿದ್ದ ಒಂದು ವರ್ತಕನ ದೋಣಿಯಲ್ಲಿ ಹೋಗೋಣವೆಂದು ಯೋಚಿಸಿ ಮಂದಾರವತಿಯನ್ನು ಅದರಲ್ಲಿ ಮೊದಲು ಹತ್ತಿಸಿದನು. ಅವಳ ಮೇಲೆ ಮೋಹಗೊಂಡ ಆ ವರ್ತಕನು ನಾವಿಕನಿಗೆ ಕಣ್ಣುಸಂಜ್ಞೆ ಮಾಡಲು ಸುಂದರಸೇನನಾಗಲಿ ಧೃಢಬುದ್ಧಿಯಾಗಲಿ ಹತ್ತುವುದರೊಳಗಾಗಿ ಅವನು ದೋಣಿಯನ್ನು ಬಿಟ್ಟುಬಿಟ್ಟನು. ಏನುಮಾಡುವುದಕ್ಕೂ ತೋರದೆ ಅವಳ ಚಿಂತೆಯಲ್ಲಿಯೇ ಹುಚ್ಚುಹಿಡಿದಂತಾಗಿ ಆ ಕಾಡಿನಲ್ಲಿ ಅಲೆಯುತ್ತಿರಲು ಅವರು ಆಯುಧಪಾಣಿಗಳಾಗಿದ್ದ ಬೇಡರ ಕೈಗೆ ಬಿದ್ದರು. ಅವರೊಡನೆ ತೀವ್ರವಾಗಿ ಕಾದಾಡಿದರೂ ಪ್ರಯೋಜನವಾಗಲಿಲ್ಲ; ಸೇನೆಯನ್ನು ತಂದು ಗಾಯಗೊಳಿಸಿ ಕೈಕಾಲುಕಟ್ಟಿ ಕರೆದುಕೊಂಡು ಹೋಗಿ ಕಾರಾಗೃಹದಲ್ಲಿ ಹಾಕಿದರು. ಅಲ್ಲಿ ಅವರಂತೆಯೇ ಕೈಕಾಲು ಕಟ್ಟಿ ಉರುಳಿಸಿದ್ದ ಭೀಮಭುಜ ವಿಕ್ರಮಶಕ್ತಿಗಳು ಕಂಡುಬಂದರು. ಮುಂದಿನ ಚತುರ್ದಶಿಯ ದಿವಸ ಅವರೆಲ್ಲರನ್ನೂ ಆ ಬೇಡರೊಡೆಯನು ದೇವಿಗೆ ಬಲಿಕೊಡುವನೆಂದು ಅವರಿಂದ ತಿಳಿಯಿತು. ಅಂದು ವ್ಯಾಧರಾಜನಾದ ವಿಂಧ್ಯಕೇತುವು ದೇವಾಲಯಕ್ಕೆ ಬಂದು ತನ್ನ ಕಡೆಯವರನ್ನು ಕುರಿತು “ಆ ಹಿರಿಯ ಪಶುವಾದ ವೀರನೆಲ್ಲಿ? ಅವನನ್ನು ಕರೆದುಕೊಂಡು ಬನ್ನಿ” ಎಂದನು. ಸುಂದರಸೇನನನ್ನು ಕರೆತಂದು ಅವನ ಮುಂದೆ ನಿಲ್ಲಿಸಿದರು. ಅವನಿಗೆ ಆ ಬೇಡರರಸನು ತನ್ನ ತಂದೆಯ ಆಶ್ರಿತನೆಂದು ಗುರುತಾಯಿತು. ಆದರೆ ಅದನ್ನು ಹೇಳಿಕೊಳ್ಳುವುದೇನು, ಆದದ್ದಾಗಲಿ, ಎಂದು ಸುಮ್ಮನಿದ್ದನು. ವಿಂಧ್ಯಕೇತುವಿಗೇ ಅವನ ಗುರುತಾದಂತಾಗಿ ಅವನು ಯಾರು ಏನು ಎಂದು ಕೇಳಿದನು. ಆದರೆ ಅವನು “ಯಾರಾದರೇನು? ಅದೆಲ್ಲಾ ಇಲ್ಲೇಕೆ?” ಎಂದುಬಿಟ್ಟನು. ಇನ್ನು ಸ್ವಲ್ಪ ಮಾತಾಡಿದಮೇಲೆ ಅವನಿಗೆ ಚೆನ್ನಾಗಿ ಗುರುತುಹತ್ತಿ “ಅಯ್ಯೋ! ಅಯ್ಯೋ!” ಎಂದು ನೆಲದಮೇಲೆ ಬಿದ್ದುಬಿಟ್ಟನು; “ಮಹಾಸೇನ ಮಹಾರಾಜ! ನೀವು ತೋರಿಸಿದ ಅನುಗ್ರಹಕ್ಕೆ ಪ್ರತಿಯಾಗಿ ಈ ಪಾಪಿ ಈಗ ಏನು ಮಾಡಿಬಿಡುತ್ತಿದ್ದ! ನಿಮ್ಮ ಪ್ರಾಣಕ್ಕೆ ಸಮನಾದ ಮಗನನ್ನು ಇಂಥ ಅವಸ್ಥೆಗೆ ತಂದುಬಿಟ್ಟೆನೇ? ಸುಂದರಸೇನನು ಇಲ್ಲಿಗೇಕೆ ಬಂದ?” ಎಂದು ಅವನನ್ನು ತಬ್ಬಿಕೊಂಡು ಗೋಳಾಡಿದನು. ಬಲಿಕೊಡಬೇಕೆಂದಿದ್ದವರೆಲ್ಲರನ್ನೂ ಬಿಡಿಸಿ ದೇವಿಯ ಅರ್ಚನೆ ನಡೆಸಿ ಅವರನ್ನು ಮನೆಗೆ ಕರೆತಂದು ಉಪಚರಿಸಿದನು. ರಾಜಪುತ್ರನು ತನ್ನ ವೃತ್ತಾಂತವನ್ನೆಲ್ಲಾ ತಿಳಿಸಿದನು. ಅದನ್ನು ಕೇಳಿ ಅವನು “ಅಯ್ಯಾ ಚಿಂತಿಸಬೇಡ! ವಿಧಿವಿಲಾಸವು ವಿಚಿತ್ರವಾದದ್ದು; ಇಷ್ಟೆಲ್ಲಾ ಮಾಡಿ ನಿನ್ನನ್ನು ಇಲ್ಲಿಗೆ ಎಳೆದು ತಂದ ವಿಧಿಯೇ ನಿನ್ನ ಪ್ರಿಯೆಯನ್ನೂ ತಂದು ಸೇರಿಸುತ್ತದೆ!” ಎಂದು ಸಮಾಧಾನ ಹೇಳಿದನು. ಅಷ್ಟುಹೊತ್ತಿಗೆ ಅವನ ಸೇನಾಪತಿಯು ಬಂದು ಕೈಮುಗಿದು “ದೇವ! ಯಾವನೋ ಒಬ್ಬ ವರ್ತಕನು ಯಥೇಚ್ಛವಾದ ಹಣವನ್ನೂ ಒಂದು ಸ್ತ್ರೀರತ್ನವನ್ನೂ ಅನುಚರರನ್ನೂ ಒಡಗೊಂಡು ಈ ಕಾಡಿಗೆ ಬಂದ; ಅವನನ್ನು ಹಿಡಿದುಕೊಂಡುಬಂದು ಹೊರಗೆ ನಿಲ್ಲಿಸಿದ್ದೇನೆ!” ಎಂದು ಹೇಳಿದನು. ಅವರನ್ನು ಕರೆಸಲು ಅವರೇ ಮಂದಾರವತಿ ಮತ್ತು ಅವಳನ್ನು ಹಾರಿಸಿಕೊಂಡು ಹೋದ ವರ್ತಕ ಎಂದು ಗೊತ್ತಾಯಿತು. ಸುಂದರಸೇನನು ಓಡಿಹೋಗಿ ಅವಳನ್ನು ತಬ್ಬಿಕೊಂಡನು. ಇಬ್ಬರೂ ಒಬ್ಬರನ್ನೊಬ್ಬರು ಕಣ್ಣೀರಿನಿಂದ ತೋಯಿಸಿದರು. ವಿಂಧ್ಯಕೇತುವು ಆ ವರ್ತಕನನ್ನು ಕೊಂದುಬಿಡಬೇಕೆಂದಿದ್ದನು; ಆದರೆ ಸುಂದರಸೇನನು ಅದನ್ನು ತಪ್ಪಿಸಿದನು. ಆದ್ದರಿಂದ ವಿಂಧ್ಯಕೇತುವು ಆ ವರ್ತಕನಿಗೆ ಪ್ರಾಣಕ್ಕಿಂತ ಹೆಚ್ಚಾಗಿದ್ದ ಐಶ್ವರ್ಯವನ್ನು ಕಿತ್ತುಕೊಂಡು ಕಳುಹಿಸಿದನು. ಪ್ರಾಣ ಹೋದವರು ಸಾಯುವುದಿಲ್ಲ. ಹಣ ಹೋದವರು ನಿತ್ಯವೂ ಸಾಯುತ್ತಿರುತ್ತಾರೆ! ಶಬರರಾಜನು ಆ ದಂಪತಿಗಳು ಹೀಗೆ ಸೇರಿದ್ದಕ್ಕಾಗಿ ದೊಡ್ಡ ಉತ್ಸವ ನಡೆಸಿ ಮಹಾಸೇನನಿಗೆ ಚಾರರೊಡನೆ ವರ್ತಮಾನವನ್ನು ಕಳುಹಿಸಿದನು. ಅವನು ಹೋಗುವ ಹೊತ್ತಿಗೆ ಮಗನ ವರ್ತಮಾನ ಒಂದೂ ತಿಳಿಯದೆ ದುಃಖಿತರಾಗಿ ಅವನೂ ಅವನ ಹೆಂಡತಿಯೂ ಅಗ್ನಿಪ್ರವೇಶ ಮಾಡುವುದರಲ್ಲಿದ್ದರು. ಚಾರನಿಂದ ಮಗನ ಯೋಗಕ್ಷೇಮ ತಿಳಿದು ಅವರಿಗೆ ಜೀವಬಂದಂತಾಯಿತು. ಜನರೆಲ್ಲರೂ ಸಂತೋಷದಿಂದ ಕಲಕಲ ಧ್ವನಿಯನ್ನೆಬ್ಬಿಸಿದರು. ರಾಜನು, ಮಗಳನ್ನು ಹುಡುಕಿಕೊಂಡು ಈ ಮೊದಲೇ ಅಲ್ಲಿಗೆ ಬಂದಿದ್ದ ಹಂಸದ್ವೀಪಾಧಿಪತಿಯಿಂದಲೂ ಸುಂದರಸೇನನ ಮಂತ್ರಿಗಳೊಡನೆಯೂ ಚತುರಂಗಸೇನೆಯೊಡನೆಯೂ ಹೊರಟು ದಾರಿಯಲ್ಲಿ ಮಗನನ್ನು ಎದುರುಗೊಂಡನು. ಪೂರ್ಣಚಂದ್ರೋದಯದಿಂದ ಸಮುದ್ರ ಉಕ್ಕಿಬಂದಂತಾಯಿತು. ಮಗನೂ ಸೊಸೆಯೂ ಅವನಿಗೆ ನಮಸ್ಕಾರ ಮಾಡಿದರು. ಈ ವೃತ್ತಾಂತವನ್ನೆಲ್ಲಾ ಕೇಳಿ ಶಶಾಂಕಪುರದಿಂದ ಮಹೇಂದ್ರಾದಿತ್ಯನೂ ಬಂದನು. ವಿಂಧ್ಯಕೇತುವು ರಾಜಪುತ್ರನೊಡನೆಯೇ ಬಂದಿದ್ದನು. ಅವರೆಲ್ಲರೂ ಇರುವಾಗ ಮಂದಾರವತೀ ಸುಂದರಸೇನರ ಮದುವೆಯು ಹಿಂದೆ ಜೋಯಿಸರು ಗೊತ್ತುಮಾಡಿದ್ದ ಲಗ್ನದಲ್ಲಿಯೇ ಅತ್ಯಂತ ವಿಜೃಂಭಣೆಯಿಂದ ನೆರವೇರಿತು.

ದೇವ! ಕಣ್ವರು ಈ ಕಥೆಯನ್ನು ಹೇಳಿ “ಯಾರು ಕಷ್ಟವನ್ನು ಧೈರ್ಯದಿಂದ ಎದುರಿಸುತ್ತಾರೆಯೋ ಅವರು ಆಮೇಲೆ ತಮ್ಮ ಇಷ್ಟಾರ್ಥವನ್ನು ಪಡೆಯುತ್ತಾರೆಯೇ ಹೊರತು, ಎದೆಗುಂದಿ ಕೈಕಾಲುಗೆಟ್ಟವರು ಎಂದಿಗೂ ಪಡೆಯುವುದಿಲ್ಲ. ಆದ್ದರಿಂದ ಚಿಂತೆಯನ್ನು ಬಿಡಿ; ನಿಮ್ಮ ಒಡೆಯನಾದ ಮೃಗಾಂಕದತ್ತನು ಎಲ್ಲ ಮಂತ್ರಿಗಳನ್ನೂ ಪಡೆದು ಶಶಾಂಕವತಿಯೊಡನೆ ಬಹುಕಾಲ ರಾಜ್ಯವಾಳುತ್ತಾನೆ!” ಎಂದರು. ನಾವು ಅದರಿಂದ ಧೈರ್ಯಗೊಂಡು ಅಂದಿನ ರಾತ್ರಿಯನ್ನು ಅಲ್ಲಿ ಕಳೆದು ಮುಂದೆ ಹೊರಟೆವು. ಹಸಿವು ಬಾಯಾರಿಕೆಗಳಿಂದ ಬಳಲಿ ಹಣ್ಣಿಗೆಂದು ಈ ಮರವನ್ನು ಹತ್ತಲು ನಾವೇ ಹಣ್ಣುಗಳಾಗಿ ನಿಂತೆವು. ನೀನು ಬಂದು ಬಿಡುಗಡೆ ಮಾಡಿದೆ; ಇದೇ ನಾವು ನಾಲ್ವರೂ ನಿನ್ನನ್ನು ಅಗಲಿದಮೇಲೆ ನಡೆದ ವೃತ್ತಾಂತ- ಎಂದು ವ್ಯಾಘ್ರಸೇನನು ಹೇಳಿದನು.

೩೫. ಅನಂತರ ಮೃಗಾಂಕದತ್ತನು ತನ್ನ ಎಲ್ಲ ಮಂತ್ರಿಗಳೊಡಗೂಡಿ ಹೊರಟು, ಹಲವು ಕಾಡುಮೇಡುಗಳನ್ನೂ ಹೊಳೆಕೆರೆಗಳನ್ನೂ ದಾಟಿ, ಉಜ್ಜಯಿನೀ ನಗರದ ಹತ್ತಿರಕ್ಕೆ ಬಂದನು. ಅದಕ್ಕೆ ಬೆಟ್ಟಗಳಂತಿದ್ದ ಕೋಟೆಗೋಡೆಗಳಿದ್ದುವು. ಅದನ್ನು ನಾನಾ ಆಯುಧಸಹಿತರಾದ ವೀರರು ರಕ್ಷಿಸುತ್ತಿದ್ದರು. ಯಾವ ಕಡೆಯಿಂದಲೂ ಅದರೊಳಗೆ ಹೋಗುವಂತಿರಲಿಲ್ಲ. ಆಗ ವಿಕ್ರಮಕೇಸರಿಯು ತನಗೆ ಸ್ವಾಧೀನನಾಗಿದ್ದ ಬೇತಾಳನನ್ನು ನೆನೆದು ಶಶಾಂಕವತಿಯನ್ನು ಅವಳ ವಾಸಗೃಹದಿಂದ ತರಿಸಬೇಕೆಂದು ಯೋಚಿಸಿದನು. ಅವನೇನೋ ನೆನೆದ ಕೂಡಲೆ ಬಂದನು.* ಅವನ ಬಣ್ಣ ಕಪ್ಪು; ಆಳು ಎತ್ತರ; ಕತ್ತು ಒಂಟೆಯದು; ಮುಖ ಆನೆಯದು; ಹೆಜ್ಜೆ ಎಮ್ಮೆಯದು; ಕಣ್ಣು ಗೂಬೆಯದು; ಆದರೆ ಈಶ್ವರನು ಕೊಟ್ಟಿದ್ದ ವರದಿಂದ ಅವನಂಥವರು ಆ ಊರಿನ ಒಳಕ್ಕೆ ಹೋಗುವಂತಿರಲಿಲ್ಲ. ಆಗ ಶ್ರುತಧಿಯು “ಮಹಾರಾಜ! ಪುಲಿಂದರಾಜನಾದ ಮಾಯಾವಟು, ಮಾತಂಗರಾಜನಾದ ದುರ್ಗಾಪಿಶಾಚಿ, ಕಿರಾತರಾಜನಾದ ಶಕ್ತಿರಕ್ಷಿತ ಇವರ ಸೈನ್ಯಗಳೊಡನೆ ಬಂದು ಇದನ್ನು ಸಾಧಿಸಬೇಕು. ಇದು ನಮ್ಮಂಥ ಕೆಲವರಿಂದ ಆಗತಕ್ಕ ಕೆಲಸವಲ್ಲ. ಊರಿನ ನಾಲ್ಕು ದ್ವಾರಗಳಲ್ಲಿಯೂ ಸಾವಿರಾರು ಹಸ್ತ್ಯಶ್ವರಥಪದಾತಿಗಳು ಸಿದ್ದವಾಗಿವೆ!” ಎಂದನು. ಅದು ಎಲ್ಲರಿಗೂ ಸರಿ ಎನ್ನಿಸಿತು. ಆದ್ದರಿಂದ ಎಲ್ಲರೂ ವಿಂಧ್ಯಪರ್ವತಕ್ಕೆ ಹಿಂತಿರುಗಿ ಬಂದು ತಮ್ಮ ಹಳೆಯ ಕಿರಾತ ಸ್ನೇಹಿತರನ್ನು ಕಂಡರು. ಅವರು ಮೃಗಾಂಕದತ್ತನನ್ನೂ ಅವನ ಸ್ನೇಹಿತರನ್ನೂ ಆದರಿಸಿ, ಅವರ ಸಹಾಯಕ್ಕಾಗಿ ಸೇನೆಗಳನ್ನೆಲ್ಲಾ ಸೇರಿಸಿದರು. ದಂಡಯಾತ್ರೆ ಹೊರಡಬೇಕೆಂದಿರಲು ಶ್ರುತಧಿಯು “ದೇವ! ಮೊದಲು ಸಾಮಮಾರ್ಗದಿಂದ ಹೋಗಿ ನೋಡೋಣ; ಕರ್ಮಸೇನನು ಆಶಾಪರನಲ್ಲ; ಆದ್ದರಿಂದ ಅವನಲ್ಲಿ ದಾನೋಪಾಯ ನಡೆಯದು; ಅವನ ಮೇಲೆ ಕೋಪಗೊಂಡವರಾಗಲಿ, ಅವನಿಂದ ಅವಮಾನಿತರಾದವರಾಗಲಿ ಇಲ್ಲದ್ದರಿಂದ ಭೇದೋಪಾಯವೂ ನಡೆಯದು; ಉಳಿದದ್ದು ದಂಡೋಪಾಯ; ಅದನ್ನು ಹಿಡಿಯೋಣವೆಂದರೆ ಅವನು ಅಧಿಕ ಬಲ! ಬಲವಿದ್ದವರಿಗೂ ಯುದ್ಧದಲ್ಲಿ ಜಯವು ಸಂದೇಹವೇ; ಅಲ್ಲದೆ ಕನ್ಯಾರ್ಥಿಯಾಗಿ ಹೋಗುವವನು ಅವನ ನೆಂಟರಿಷ್ಟರನ್ನೆಲ್ಲಾ ಕೊಲ್ಲುವುದು ತರವಲ್ಲ; ಆದ್ದರಿಂದ ಸಾಮವನ್ನು ಅನುಸರಿಸಿ ಒಬ್ಬ ದೂತನನ್ನು ಕಳುಹಿಸಿ ನೋಡೋಣ; ಅದು ಪ್ರಯೋಜನವಿಲ್ಲದೆ, ಅವನು ಹಟ ಮಾಡಿದರೆ ದಂಡಪ್ರಯೋಗವಿದ್ದೇ ಇದೆ!” ಎಂದನು. ಅದು ಯುಕ್ತವಾಗಿ ತೋರಿದ್ದರಿಂದ ಅವನು ಒಬ್ಬ ದೂತನನ್ನು ಸಂದೇಶವಿತ್ತು ಕಳುಹಿಸಿದನು. ಅವನು ಉಜ್ಜಯಿನಿಗೆ ಹೋಗಿ ಆಸ್ಥಾನದಲ್ಲಿದ್ದ ರಾಜನನ್ನು ಕಂಡು ಅದನ್ನು ಒಪ್ಪಿಸಿದನು. ಪ್ರಜ್ಞಾಕೋಪನೆಂಬ ಮಂತ್ರಿಯು ಅದನ್ನು ಒಡೆದು ಓದಿದನು. ಅದರ ಒಕ್ಕಣೆಯು ಹೀಗಿತ್ತು:-

 ‘ಸ್ವಸ್ತಿ! ಶ್ರೀ ಕರಭಗ್ರೀವಕೋಟ್ಟ ಮೂಲಾಟವೀತಟದಿಂದ ಅಯೋಧ್ಯಾಪುರೀ ಮಹಾರಾಜಾಧಿರಾಜನಾದ ಶ್ರೀಮದಮರದತ್ತನ ಪುತ್ರನಾದ ಮೃಗಾಂಕದತ್ತನು ಉಜ್ಜಯಿನಿಯ ಮಹಾರಾಜನಾದ ಕರ್ಮಸೇನನಲ್ಲಿ ಸಾದರದಿಂದ ತಿಳಿಸುವ ಸಂದೇಶವೇನೆಂದರೆ:- ನಿನಗೆ ಒಬ್ಬಳು ಮಗಳಿದ್ದಾಳೆಯಷ್ಟೆ. ಮಗಳೆಂದಮೇಲೆ ಅನ್ಯರಿಗೆ ಕೊಡತಕ್ಕವಳೇಯೆ; ಅವಳನ್ನು ನನಗೆ ಕೊಡು; ಅವಳು ನನಗೆ ಸದೃಶಳಾದ ಹೆಂಡತಿಯೆಂದು ದೇವತೆಗಳೇ ಹೇಳಿದ್ದಾರೆ; ಹೀಗೆ ನಮ್ಮನಮ್ಮಲ್ಲಿ ಹೊಸ ಬಂಧುಭಾವ ಉಂಟಾಗಲಿ; ಹಳೆಯ ವೈರ ಹೋಗಲಿ; ಇಲ್ಲದಿದ್ದರೆ ಈ ಕಾರ್ಯಸಾಧನೆಗಾಗಿ ನನ್ನ ಭುಜಗಳನ್ನೇ ಕೇಳುತ್ತೇನೆ!"

ಇದನ್ನು ಕೇಳಿ ರಾಜನು ಕಿಡಿಕಿಡಿಯಾಗಿ “ಅವರು ನಮಗೆ ಯಾವಾಗಲೂ ಶತ್ರುಗಳು; ಇದರಲ್ಲಿ ಅವನು ಮೊದಲು ತನ್ನನ್ನು ಉಲ್ಲೇಖಿಸಿಕೊಂಡು ಆಮೇಲೆ ಅಲಕ್ಷ್ಯದಿಂದ ನನ್ನ ಹೆಸರನ್ನು ಎತ್ತಿದ್ದಾನೆ! ಕೊನೆಗೆ ದರ್ಪದಿಂದ ಕೊಬ್ಬಿ ತನ್ನ ಬಾಹುವೀರ್ಯವನ್ನು ಕೊಚ್ಚಿಕೊಂಡಿದ್ದಾನೆ. ಆದ್ದರಿಂದ ಕನ್ಯೆಯನ್ನು ಕೊಡುವ ಮಾತು ಹಾಗಿರಲಿ, ಪ್ರತಿಸಂದೇಶ ಕಳುಹಿಸುವುದೂ ಯೋಗ್ಯವಲ್ಲ; ಅಯ್ಯಾ ದೂತ! ಹೋಗಿ, ನೀನು ಬೇಕಾದದ್ದನ್ನು ಮಾಡಬಹುದು ಎಂದು ನಿನ್ನ ಸ್ವಾಮಿಗೆ ಹೇಳು” ಎಂದನು. ಅವನು ಅದನ್ನು ಮೃಗಾಂಕದತ್ತನಿಗೆ ತಿಳಿಸಿದನು.

೩೬. ಎರಡು ಕಡೆಯೂ ಸೈನ್ಯಗಳು ಸಿದ್ಧವಾದುವು. ಉಜ್ಜಯಿನಿಯ ಹೊರಗೆ ಎರಡೂ ಸೇರಿ ಐದು ದಿನಗಳವರೆಗೆ ಘೋರವಾದ ಯುದ್ಧ ನಡೆಯಿತು. ಐದನೆಯ ದಿನ ಸಂಜೆ ಶ್ರುತಧಿಯು ಮೃಗಾಂಕದತ್ತನನ್ನು ರಹಸ್ಯದಲ್ಲಿ ಕಂಡು, “ನೀವು ಯುದ್ಧದಲ್ಲಿ ತೊಡಗಿರಲು ನಾನು ಭಿಕ್ಷುಕವೇಷದಲ್ಲಿ ಉಜ್ಜಯಿನಿಯ ಒಳಕ್ಕೆ ಹೋದೆ. ವಿದ್ಯಾಪ್ರಭಾವದಿಂದ ಅದೃಶ್ಯನಾಗಿದ್ದದ್ದರಿಂದ ಯಾರಿಗೂ ಕಾಣುತ್ತಲೂ ಇರಲಿಲ್ಲ. ಅಲ್ಲಿ ನಾನು ಕಂಡದ್ದನ್ನು ಹೇಳುತ್ತೇನೆ ಕೇಳು: ಕರ್ಮಸೇನನು ಯುದ್ಧಕ್ಕೆ ಹೊರಟ ಕೂಡಲೆ, ಶಶಾಂಕವತಿಯು ತಾಯಿಯ ಅಪ್ಪಣೆ ಪಡೆದು ಆ ಊರಿನ ಗೌರೀದೇವಾಲಯಕ್ಕೆ ಬಂದು, ತಂದೆಗೆ ಜಯವಾಗಲಿ ಎಂದು ಪೂಜಾಸಕ್ತಳಾಗಿದ್ದಳು. ಅಲ್ಲಿ ತನ್ನ ಸಖಿಯೊಬ್ಬಳನ್ನು ಗುಟ್ಟಾಗಿ ಕರೆದು ‘ಸಖಿ, ಈ ಯುದ್ಧ ಸಂಭವಿಸಿರುವುದು ನನ್ನ ನಿಮಿತ್ತವಾಗಿ; ಆ ರಾಜಪುತ್ರನು ಈಗ ನಮ್ಮೂರಿಗೆ ಮುತ್ತಿಗೆ ಹಾಕಿದ್ದಾನೆ; ಆದ್ದರಿಂದ ನಮ್ಮ ತಂದೆ ನನ್ನನ್ನು ಕೊಟ್ಟರೂ ಕೊಟ್ಟುಬಿಟ್ಟನೇ! ಏಕೆಂದರೆ ರಾಜರಿಗೆ ರಾಜ್ಯದ ಮುಂದೆ ಮಕ್ಕಳಲ್ಲ! ಆ ರಾಜಪುತ್ರ ಹೇಗಿದ್ದಾನೋ ಏನೋ! ಕುರೂಪಿಯನ್ನು ಕೈಹಿಡಿಯುವುದಕ್ಕಿಂತ ಮರಣವೇ ಲೇಸು; ದರಿದ್ರನಾದರೂ ರೂಪವಂತನಾದ ಗಂಡನೇ ಮೇಲು; ಅಖಂಡ ಭೂಮಂಡಲ ಚಕ್ರವರ್ತಿಯಾಗಿದ್ದರೂ ಕುರೂಪಿಯಾದ ಗಂಡ ಬೇಡ! ಆದ್ದರಿಂದ ಅವನು ಹೇಗಿದ್ದಾನೆ ನೋಡಿಕೊಂಡು ಬರುತ್ತೀಯಾ? ಚತುರಿಕೆ ಎಂದು ನಿನ್ನ ಹೆಸರು ಇರುವುದು ಒಂದಲ್ಲ, ನೀನಿರುವುದು ಒಂದಲ್ಲ. ನೀನು ಬುದ್ಧಿವಂತೆ; ನೀನು ಇದನ್ನು ಮಾಡಿಕೊಂಡು ಬರಬಲ್ಲೆ!” ಎಂದು ಹೇಳಿದಳು. ಅದರಂತೆ ಅವಳು ಉಪಾಯದಿಂದ ಸೇನಾಶಿಬಿರಕ್ಕೆ ಬಂದು ನಿನ್ನನ್ನು ನೋಡಿಕೊಂಡು ಹೋಗಿ “ಅಮ್ಮಾ! ಆ ರಾಜಪುತ್ರನ ರೂಪನ್ನು ವರ್ಣಿಸಲು ಆದಿಶೇಷನಿಗೂ ಅಳವಲ್ಲ; ಸಿದ್ಧರು ಗಂಧರ್ವರು ದೇವತೆಗಳು ಯಾರಲ್ಲಿಯೂ ಅಂಥವರು ಇರಲಾರರು!” ಎಂದು ಹೇಳಿದಳು. ಅಂದಿನಿಂದ ಶಶಾಂಕವತಿಗೆ ನಿನ್ನ ಮೇಲೆ ಮನಸ್ಸಾಗಿದೆ; ಆದ್ದರಿಂದ ಇಂದಿನ ರಾತ್ರಿ ಗುಟ್ಟಾಗಿ ಗೌರೀದೇವಾಲಯಕ್ಕೆ ಹೋಗಿ ಅಲ್ಲಿಂದ ಅವಳನ್ನು ಕರೆತಂದು ನೀವಿಬ್ಬರೂ ಈ ಮಾಯಾವಟುವಿನ ಮನೆಗೆ ಹೋಗಿಬಿಡಿ; ಆಮೇಲೆ ನಾನೂ ರಾಜರೂ ಬರುತ್ತೇವೆ. ಈ ಯುದ್ಧ ನಿಲ್ಲಲಿ; ಸೈನ್ಯಸಂಹಾರ ಬೇಡ; ರಾಜನೂ ನೀನೂ ಕ್ಷೇಮದಿಂದಿರಿ; ಪ್ರಾಣಹಾನಿಯಿಂದ ಯುದ್ಧಮಾಡುವುದು ಕೇವಲ ಜಘನ್ಯವಾದ ಸಾಧನ- ಎಂದು ತಿಳಿದವರು ಹೇಳುತ್ತಾರೆ” ಎಂದನು. ಅದರಂತೆ ಅವನು ಅಂದಿನ ರಾತ್ರಿ ತನ್ನ ಸಚಿವರೊಡಗೂಡಿ ಉಜ್ಜಯಿನಿಯ ಒಳಕ್ಕೆ ಹೋದನು. ಬಾಗಿಲಲ್ಲಿ ಕೆಲವೇ ಕಾವಲುಗಾರರಿದ್ದು ಅವರೂ ನಿದ್ದೆಹೋಗಿಬಿಟ್ಟಿದ್ದರು. ಶ್ರುತಧಿಯು ಹೇಳಿದ್ದ ಗುರುತು ಹಿಡಿದು ಹೋಗಿ ಪುಷ್ಪಕರಂಡಕೋದ್ಯಾನದಲ್ಲಿ, ಬೆಳದಿಂಗಳಿಂದ ಬೆಳಗುತ್ತಿದ್ದ ಆ ಗೌರ್ಯಾಶ್ರಮವನ್ನು ಕಂಡರು. ಅಷ್ಟುಹೊತ್ತಿಗೆ, ಶಶಾಂಕವತಿಯ ಪರಿಚಾರಿಕೆಯರೆಲ್ಲರೂ ನಿದ್ರೆಹೋಗಿದ್ದರು. ಅವಳಿಗೆ ಮಾತ್ರ ನಿದ್ರೆ ಬರದೆ “ನನಗಾಗಿ ಪ್ರತಿನಿತ್ಯವೂ ಎರಡು ಕಡೆಯ ರಾಜರೂ ಹತರಾಗುತ್ತಿದ್ದಾರೆ. ಆ ರಾಜಪುತ್ರನೇ ನನ್ನ ಗಂಡನಾಗುತ್ತಾನೆಂದು ಗೌರೀದೇವಿಯು ಕನಸಿನಲ್ಲಿ ಬಂದು ಹೇಳಿದ್ದಾಳೆ. ನನಗೂ ಅವನ ಮೇಲೇ ಮನಸ್ಸಾಗಿದೆ. ಆದರೆ ಪೂರ್ವವೈರದಿಂದಲೂ ದರ್ಪದ ಬರವಣಿಗೆಯಿಂದಲೂ ನನ್ನ ತಂದೆ ಈ ನಿರ್ಭಾಗ್ಯಳನ್ನು ಅವನಿಗೆ ಕೊಡುವುದಿಲ್ಲ; ವಿಧಿಯು ವಿರುದ್ಧವಾದರೆ ಸ್ವಪ್ನ ನಿಜವಾಗುವುದೆಂಬ ನಂಬಿಕೆಯೇನು? ಪ್ರಿಯಪ್ರಾಪ್ತಿಗೆ ಮಾರ್ಗವೇ ಕಾಣುವುದಿಲ್ಲ. ಆದ್ದರಿಂದ ಪ್ರಾಣ ಕಳೆದುಕೊಳ್ಳುವುದೇ ಸರಿ!” ಎಂದು ಯೋಚಿಸಿ, ದೇವಾಲಯದ ಎದುರಿಗಿದ್ದ ಒಂದು ಅಶೋಕವೃಕ್ಷದಲ್ಲಿ ತನ್ನ ಉತ್ತರೀಯದಿಂದ ನೇಣುಹಾಕಿಕೊಳ್ಳುವುದರಲ್ಲಿದ್ದಳು. ಅಷ್ಟುಹೊತ್ತಿಗೆ ಅವಳ ಸಖಿಯರಿಗೆ ಎಚ್ಚರವಾಗಿ ಅವಳನ್ನು ಹುಡುಕುತ್ತ ಬಂದರು! ‘ಮಗಳೇ! ಚಿಂತಿಸಬೇಡ; ಕನಸಿನಲ್ಲಿ ನಾನು ಹೇಳಿದ್ದು ಸುಳ್ಳಾಗುವುದಿಲ್ಲ. ಮೃಗಾಂಕದತ್ತನು ನಿನ್ನ ಹತ್ತಿರವೇ ಬಂದಿದ್ದಾನೆ; ಅವನನ್ನು ಸೇರಿ ಸುಖವಾಗಿರು’ ಎಂದು ಗರ್ಭಗುಡಿಯಿಂದ ಅಶರೀರವಾಣಿ ಕೇಳಿಬಂತು. ಆದ್ದರಿಂದ ಅವಳು ಗಾಬರಿಗೊಂಡು ಅಕ್ಕಪಕ್ಕದಲ್ಲಿ ನೋಡಲು ವಿಕ್ರಮಕೇಸರಿಯು ಮುಂದೆ ಬಂದು “ದೇವಿ! ರಾಜಪುತ್ರನು ನಿನ್ನ ಪ್ರೇಮಪಾಶದಲ್ಲಿ ಸಿಕ್ಕಿ ನಿನ್ನ ಹತ್ತಿರವೇ ಇದ್ದಾನೆ!” ಎಂದು ಅವನನ್ನು ತೋರಿಸಿದನು. ಅವನನ್ನು ನೋಡಿ ಅವಳು ರೋಮಾಂಚಗೊಂಡು ಸ್ತಬ್ಧಳಾಗಿ ನಿಲ್ಲಲು ಮೃಗಾಂಕದತ್ತನು ಮುಂದೆ ಬಂದು “ಕೋಮಲಾಂಗಿ! ನಾನು ನಿನ್ನ ಗುಣಗಳಿಂದ ಬಂಧಿತನಾಗಿ ದೇಶಕೋಶ ಬಂಧುಬಳಗ ಎಲ್ಲವನ್ನೂ ಬಿಟ್ಟು ಬಹುದೂರದಿಂದ ಬಂದಿದ್ದೇನೆ. ಕಾಡಿನಲ್ಲಿ ಅಲೆದು, ನೆಲದ ಮೇಲೆ ಮಲಗಿ, ಬಿಸಿಲಲ್ಲಿ ಬಳಲಿ, ಹಣ್ಣುಹಂಪಲಿನಿಂದ ಹೊಟ್ಟೆ ಹೊರೆದುಕೊಂಡು ತಪಸ್ಸುಮಾಡಿದ್ದಕ್ಕೆ ಈ ಅಮೃತವರ್ಷ ಫಲವಾಗಿ ದೊರೆಯಿತು! ನನ್ನಲ್ಲಿ ನಿನಗೆ ಪ್ರೇಮವಿರುವುದಾದರೆ ನಮ್ಮ ಪುರಪುರಂಧ್ರಿಯರಿಗೆ ನಯನೋತ್ಸವವನ್ನುಂಟುಮಾಡು! ಯುದ್ಧ ನಿಲ್ಲಲಿ; ಎರಡು ಪಕ್ಷಗಳಿಗೂ ಸುಖವಾಗಲಿ!” ಎಂದನು. ಶಶಾಂಕವತಿಯು ನೆಲವನ್ನು ನೋಡುತ್ತಾ ಮೆಲ್ಲಗೆ “ಆರ್ಯಪುತ್ರ! ನಾನು ನಿನ್ನ ಗುಣಗಳಿಗೆ ಮಾರುಹೋಗಿದ್ದೇನೆ; ಆದ್ದರಿಂದ ಯಾವುದು ಒಳ್ಳೆಯದೆಂದು ತಿಳಿದಿದ್ದೀಯೋ ಅದನ್ನು ಮಾಡು!” ಎಂದಳು. ಅಮೃತದಂಥ ಆ ಮಾತನ್ನು ಕೇಳಿ ಅವನಿಗೆ ಪರಮಾನಂದವಾಯಿತು. ಗೌರಿಯನ್ನು ನಮಸ್ಕರಿಸಿ ಅವನು ರಾಜಪುತ್ರಿಯನ್ನು ಕುದುರೆಯ ಮೇಲೆ ತನ್ನ ಹಿಂದೆ ಕೂರಿಸಿಕೊಂಡನು. ಅವಳ ಸಖಿಯರನ್ನು ಅವನ ಸಚಿವರು ಕೂರಿಸಿಕೊಂಡರು; ಹನ್ನೊಂದು ಜನರೂ ಶಸ್ತ್ರಪಾಣಿಗಳಾಗಿ ಹೋಗುತ್ತಿರಲು, ನಗರರಕ್ಷಕರಿಗೆ ಅವರನ್ನು ತಡೆಯಲು ಧೈರ್ಯ ಬರಲಿಲ್ಲ. ಎಲ್ಲರೂ ಸುರಕ್ಷಿತವಾಗಿ ಮಾಯಾವಟುವಿನ ಮನೆಗೆ ಹೋದರು.

ಅತ್ತ ಉಜ್ಜಯಿನಿಯಲ್ಲಿ ರಾಜಪುತ್ರಿಯನ್ನು ಎತ್ತಿಕೊಂಡು ಹೋದರೆಂದು ವರ್ತಮಾನ ಹರಡಿತು; ಇದನ್ನು ಮಹಾರಾಣಿಯು ನಗರಾಧ್ಯಕ್ಷನೊಡನೆ ಕರ್ಮಸೇನನಿಗೆ ಹೇಳಿಕಳುಹಿಸಿದಳು. ಅಂದಿನ ಸಂಜೆ, ಮೃಗಾಂಕದತ್ತನೂ ಅವನ ಸ್ನೇಹಿತರೂ ವೇಷಧಾರಿಗಳಾಗಿ ಉಜ್ಜಯಿನಿಗೆ ಹೋದರೆಂದು ಈ ಮೊದಲೇ ಗೂಢಚಾರರು ಕರ್ಮಸೇನನಿಗೆ ವರ್ತಮಾನಕೊಡಲು, ಅವನು ಐನೂರು ಸವಾರರನ್ನು ಕರೆದು ‘ಆ ಪಾಪಿಯನ್ನು ಹಿಡಿದು ತನ್ನಿ! ಇಲ್ಲವೇ ಕೊಂದುಬಿಡಿ! ಸೇನೆಯನ್ನು ವ್ಯವಸ್ಥೆಗೊಳಿಸಿ ನಾನೂ ನಿಮ್ಮ ಹಿಂದೆಯೇ ಬಂದುಬಿಟ್ಟೆ !’ ಎಂದು ಅವರನ್ನು ಕಳುಹಿಸಿದನು. ಸೇನಾಪತಿಯೇ ಅವರನ್ನು ಕರೆದುಕೊಂಡು ಹೊರಟನು. ಆದರೆ ದಾರಿಯಲ್ಲಿ ನಗರಾಧ್ಯಕ್ಷನು ಸಿಕ್ಕಿ ಯಾರೋ ಕೆಲವರು ವೀರರು ರಾಜಪುತ್ರಿಯನ್ನು ಕರೆದುಕೊಂಡು ಹೋಗಿಬಿಟ್ಟಿದ್ದರೆಂದು ತಿಳಿಸಿದನು. ಆದ್ದರಿಂದ ಏನೂ ಮಾಡಲಾರದೆ ರಾಜನು ಅಂದಿನ ರಾತ್ರಿಯನ್ನು ಸುಮ್ಮನೆ ಕಳೆದನು. ಬೆಳಗಾದಮೇಲೆ ಒಬ್ಬ ದೂತನೊಡನೆ ಮೃಗಾಂಕದತ್ತನ ಶಿಬಿರಕ್ಕೆ “ಮೃಗಾಂಕದತ್ತನು ನನ್ನ ಮಗಳನ್ನು ಕರೆದುಕೊಂಡು ಹೋದನು; ಆದದ್ದಾಯಿತು; ಅವನಿಗಿಂತ ಉತ್ತಮನಾದವರು ತಾನೇ ಮತ್ತಾರು ಇದ್ದಾರೆ? ಆದ್ದರಿಂದ ನೀವೆಲ್ಲರೂ ನಮ್ಮ ಮನೆಗೆ ದಯಮಾಡಿಸಿ; ಅಲ್ಲಿ ಕ್ರಮವಾಗಿ ಮದುವೆಮಾಡಿಕೊಡುತ್ತೇನೆ” ಎಂದು ಹೇಳಿಕಳುಹಿಸಿದನು. ಅದನ್ನು ಮೃಗಾಂಕದತ್ತನ ಕಡೆಯ ರಾಜರೆಲ್ಲರೂ ಕೇಳಿ ಕರ್ಮಸೇನನ ಮಾತನ್ನು ನಂಬಿ ಮಾಯಾವಟುವಿನ ಮನೆಗೆ ಬಂದು ಮೃಗಾಂಕದತ್ತನಿಗೆ ಈ ವಿಚಾರವನ್ನು ತಿಳಿಸಿದರು. ಅವನು ಎಲ್ಲರನ್ನೂ ಕೂರಿಸಿಕೊಂಡು ‘ನಾವು ಉಜ್ಜಯಿನಿಗೆ ಮದುವೆಗಾಗಿ ಹೋಗತಕ್ಕದ್ದು ಯುಕ್ತವೇ ಅಲ್ಲವೇ ವಿಚಾರಮಾಡಿದ್ದೀರಾ? ಆ ರಾಜ ದುಷ್ಟ; ಅವನ ಮನೆಗೆ ಹೋದರೆ ಒಳ್ಳೆಯದಾಗುತ್ತದೆಯೆಂಬ ನಂಬಿಕೆ ಏನು? ಅವನ ಮಗಳು ದೊರೆತಮೇಲೆ ನಮಗೆ ಅಲ್ಲಿ ಏನೂ ಕೆಲಸವಿಲ್ಲ!’ ಎಂದನು. ಶ್ರುತಧಿಯು ‘ಹೋಗಬೇಕೆಂಬುದೇ ನನ್ನ ಅಭಿಪ್ರಾಯ; ಅವನು ಮೆತ್ತಗಾಗಿ ಹೀಗೆಂದು ಹೇಳಿಕಳುಹಿಸಿದ್ದಾನೆ. ಇಲ್ಲದಿದ್ದರೆ, ಮಗಳು ಕೈಬಿಟ್ಟು ಹೋಗಿರುವಾಗ ಯುದ್ಧವನ್ನು ಬಿಟ್ಟು ಮನೆಗೇಕೆ ಹಿಂತಿರುಗಿ ಹೋಗುತ್ತಿದ್ದ? ಸೈನ್ಯದೊಡನೆ ನೀನು ಅವನ ಮನೆಗೆ ಹೋದರೆ ಅವರು ನಿನಗೆ ಮಾಡುವುದು ತಾನೇ ಏನು? ನೀನು ಹೋದರೆ ಅವನೊಡನೆ ಪ್ರೀತಿ ಸ್ನೇಹಗಳುಂಟಾಗುವುವು; ಮುಂದೆ ಅವನಿಂದ ಸಹಾಯವಾದೀತು; ಅಕ್ರಮವಾದ ಮದುವೆಯೂ ಅವನಿಗೆ ಒಪ್ಪಿಗೆ ಇಲ್ಲ; ಅದಕ್ಕೋಸ್ಕರ ಹೀಗೆ ಹೇಳಿದ್ದಾನೆ; ಆದ್ದರಿಂದ ಅಲ್ಲಿಗೆ ಹೋಗುವುದೇ ಯುಕ್ತ!’ ಎಂದನು. ಎಲ್ಲರೂ ಒಪ್ಪಿದರು. ತಂದೆತಾಯಿಗಳಿಲ್ಲದೆ, ಅವರ ಅಭಿಪ್ರಾಯ ತಿಳಿಯದೆ, ಅವನು ಮದುವೆಮಾಡಿಕೊಳ್ಳಲು ಇಷ್ಟಪಡಲಿಲ್ಲ. ಆದ್ದರಿಂದ ಅವರನ್ನು ಕರೆತರಲು ಅವನು ಭೀಮಪರಾಕ್ರಮನನ್ನು ಅಯೋಧ್ಯೆಗೆ ಕೊಟ್ಟುಕಳುಹಿಸಿದನು. ಅಷ್ಟುಹೊತ್ತಿಗೆ ತನ್ನ ಮಂತ್ರಿಯು ಅನ್ಯಾಯವಾಗಿ ಮೃಗಾಂಕದತ್ತನ ಮೇಲೆ ದೂರುಹೊರಿಸಿ ಅವನನ್ನು ಊರುಬಿಟ್ಟು ಹೊರಡಿಸಿದ್ದನೆಂದು ಅಮರದತ್ತನಿಗೆ ತಿಳಿದುಬಂತು; ಆದ್ದರಿಂದ ಅವನು ಕೋಪಗೊಂಡು ಆ ಮಂತ್ರಿಯನ್ನೂ ಅವನ ವಂಶದವರನ್ನೂ ಕೊಲ್ಲಿಸಿ ಪುತ್ರವಿರಹದಿಂದ ಕೊರಗುತ್ತ ತಾನೂ ಊರುಬಿಟ್ಟು ನಂದಿಗ್ರಾಮದ ಒಂದು ವಿಷ್ಣುದೇವಾಲಯದಲ್ಲಿ ವಾಸಿಸುತ್ತಿದ್ದನು. ಭೀಮಸೇನನು ಅಲ್ಲಿಯೇ ಅವನನ್ನು ಕಂಡು ಮೃಗಾಂಕದತ್ತನ ವೃತ್ತಾಂತವನ್ನೆಲ್ಲಾ ತಿಳಿಸಿದನು. ಅಮರದತ್ತನು ಹರ್ಷಗೊಂಡು ಹೆಂಡತಿಯನ್ನೂ ಮಂತ್ರಿಗಳನ್ನೂ ಕರೆದುಕೊಂಡು ಆನೆಯ ಮೇಲೆ ಪ್ರಯಾಣಬೆಳೆಸಿ ಕಾಂಚನಪುರಕ್ಕೆ ಬಂದನು. ಇದ್ದ ಒಬ್ಬನೇ ಮಗನನ್ನು ಬಹುದಿನದ ಮೇಲೆ ಮತ್ತೆ ಕಂಡು ಆನಂದದಲ್ಲಿ ಮುಳುಗಿದನು. ತಾಯಿಯಂತೂ ಅವನನ್ನು ಬಿಡಲೇ ಆರಳು. ಅಷ್ಟುಹೊತ್ತಿಗೆ ಕರ್ಮಸೇನನು ಅಲ್ಲಿಗೆ ಮತ್ತೊಬ್ಬ ದೂತನನ್ನು ಕಳುಹಿಸಿ, “ನೀನು ಉಜ್ಜಯಿನಿಗೆ ಬರದಿದ್ದರೆ, ನಾನು ನನ್ನ ಮಗ ಸುಷೇಣನನ್ನು ಅಲ್ಲಿಗೇ ಕಳುಹಿಸಿಕೊಡುತ್ತೇನೆ; ಅವನು ತನ್ನ ತಂಗಿಯನ್ನು ನಿನಗೆ ಯಥಾವಿಧಿಯಾಗಿ ಮದುವೆಮಾಡಿ ಕೊಡುತ್ತಾನೆ!” ಎಂದು ತಿಳಿಸಿದನು. ಅಮರದತ್ತನು ಅದಕ್ಕೆ ಒಪ್ಪಿ “ಅಯೋಧ್ಯೆಯಲ್ಲಿ ಮದುವೆ ನಡೆಸೋಣ; ಸುಷೇಣನು ಅಲ್ಲಿಗೇ ಬರಲಿ; ನಾವೂ ನಮ್ಮ ಮನೆಯಲ್ಲಿ ಅವನನ್ನೂ ಇವರೆಲ್ಲರನ್ನೂ ಆದರಿಸಿದಂತಾಗುತ್ತದೆ. ನಾವು ಮುಂದೆ ಹೋಗಿ ಏರ್ಪಾಟು ಮಾಡೋಣ” ಎಂದನು. ಸುಷೇಣನನ್ನು ಕರೆತರಲು ಮಾಯಾವಟುವನ್ನು ಒಬ್ಬನನ್ನು ಬಿಟ್ಟು ಎಲ್ಲರೂ ಶುಭದಿನದಲ್ಲಿ ಅಯೋಧ್ಯೆಗೆ ತೆರಳಿದರು. ಅಯೋಧ್ಯೆಯ ಪುರಜನರು ಊರನ್ನು ಅಲಂಕಾರಮಾಡಿ ಅವರನ್ನು ಆನಂದದಿಂದ ಬರಮಾಡಿಕೊಂಡರು; ವಂದಿಗಳೂ ಗಾಯಕರೂ ಚಾರಣರೂ ಹೊಗಳುತ್ತಿರಲು, ಮಂಗಳವಾದ್ಯಗಳು ಮೊರೆಯುತ್ತಿರಲು, ಎಲ್ಲರೂ ಸಂಭ್ರಮದಿಂದ ಊರನ್ನು ಹೊಕ್ಕರು. ಮಾಯಾವಟುವು ಸುಷೇಣನನ್ನು ಒಡಗೊಂಡು ಬಂದನು. ಅವನನ್ನು ರಾಜನು ತುಂಬ ಗೌರವದಿಂದ ಕಂಡು ಆದರಮಾಡಿದನು. ಸುಷೇಣನು ತಂಗಿಯನ್ನು ಕಂಡು “ತಂದೆ ಹೇಳಿ ಕಳುಹಿಸಿದ್ದಾನೆ- ಮಗಳೇ, ನೀನು ಮಾಡಿದ್ದು ಅಯುಕ್ತವಾದದ್ದೇನಲ್ಲ; ನಿನಗೆ ಮೃಗಾಂಕದತ್ತನೇ ಗಂಡನಾಗುತ್ತಾನೆಂದು ಗೌರೀದೇವಿಯು ಕನಸಿನಲ್ಲಿ ಹೇಳಿದ್ದು ನನಗೆ ಇಂದು ತಾನೇ ತಿಳಿಯಿತು. ಗಂಡನನ್ನು ಅನುವರ್ತಿಸಿಕೊಂಡಿರು; ಅದೇ ಹೆಂಗಸರಿಗೆ ದೊಡ್ಡ ವ್ರತ” ಎಂದನು. ಈ ಮಾತನ್ನು ಕೇಳಿ ಅವಳು ಧೈರ್ಯಗೊಂಡು, ಸಂಕೋಚವನ್ನು ಬಿಟ್ಟಳು; ಲಗ್ನದಿನವು ಬರಲು ಸುಷೇಣನು ತಾನು ತಂದಿದ್ದ ಹೊನ್ನಿನ ಗಟ್ಟಿಗಳನ್ನೂ ರತ್ನಾಭರಣಗಳನ್ನೂ ಆನೆಕುದುರೆಗಳನ್ನೂ ಕೊಟ್ಟು ತಂಗಿಯನ್ನು ವಿಜೃಂಭಣೆಯಿಂದ ಧಾರೆ ಎರೆದನು. ವಿಷ್ಣುವು ಲಕ್ಷ್ಮಿಯನ್ನು ಕೈಹಿಡಿದಂತೆ ಮೃಗಾಂಕದತ್ತನು ಶಶಾಂಕವತಿಯ ಕೈಹಿಡಿದು ಸುಖಿಯಾದನು. ಸುಷೇಣ, ಮಾಯಾವಟು, ದುರ್ಗಪಿಶಾಚ ಮುಂತಾದ ಮಿತ್ರರು ಉತ್ಸವದಲ್ಲಿ ಭಾಗಿಗಳಾಗಿ ಕೆಲವು ದಿನಗಳಿದ್ದು ಗೌರವಗೊಂಡು ತಮ್ಮತಮ್ಮ ಊರುಗಳಿಗೆ ಹೋದರು. ಅಮರದತ್ತನು ಮುದುಕನಾಗಿ ಮಗನಿಗೆ ರಾಜ್ಯದಲ್ಲಿ ಪಟ್ಟಾಭಿಷೇಕ ಮಾಡಿ, ಮಂತ್ರಿಯೊಡನೆ ಕಾಶಿಗೆ ಹೊರಟುಹೋದನು. ಮೃಗಾಂಕದತ್ತನು ತನ್ನ ಸ್ನೇಹಿತರ ಸಹಾಯದಿಂದ ಭೂಮಂಡಲವನ್ನು ಜಯಿಸಿ, ಶಶಾಂಕವತಿಯೊಡನೆ ಸುಖವಾಗಿ ಆಳಿಕೊಂಡಿದ್ದನು. ಅವನ ಆಳ್ವಿಕೆಯಲ್ಲಿ ದೇಶವು ದುರ್ಭಿಕ್ಷ, ಕಳ್ಳರು, ಪರರಾಜರು ಯಾವ ಹೆದರಿಕೆಯೂ ಇಲ್ಲದೆ ಸಂತೋಷದಿಂದಿದ್ದಿತು.



ಪಿಶಂಗಜಟನು ಮಲಯವನದಲ್ಲಿ ನರವಾಹನದತ್ತನಿಗೆ ಈ ಕಥೆಯನ್ನು ಹೇಳಿ “ಮೃಗಾಂಕದತ್ತನು ಬಂದ ಕಷ್ಟವನ್ನೆಲ್ಲಾ ಸಹಿಸಿಕೊಂಡು ಕೊನೆಗೆ ಶಶಾಂಕವತಿಯನ್ನು ಹೇಗೆ ಪಡೆದನೋ, ಹಾಗೇ ನೀನೂ ಮದನಮಂಚುಕೆಯನ್ನು ಪಡೆಯುತ್ತೀಯೆ” ಎಂದನು. ನರವಾಹನದತ್ತನು ಆ ಮಾತನ್ನು ಕೇಳಿ ಧೈರ್ಯಗೊಂಡು ಅವನಿಗೆ ನಮಸ್ಕರಿಸಿ, ಕಣ್ಮರೆಯಾಗಿದ್ದ ಲಲಿತಲೋಚನೆಯನ್ನು* ಹುಡುಕುತ್ತ ಹೊರಟನು.

ಶಶಾಂಕವತೀಲಂಬಕ ಮುಗಿಯಿತು

ಶ್ರೀರಸ್ತು





## ೧೩. ಮದಿರಾವತೀಲಂಬಕ


ಸ ವೋ ವಿಘ್ನೇಶ್ವರಃ ಪಾಯಾತ್​ ನಮಿತೋನ್ನಮಿತೇವ ಯಂ ।

ಅನುನೃತ್ಯತಿ ನೃತ್ಯಂತಂ ಸಂಧ್ಯಾಸು ಭುವನಾವಳೀ ॥

ಗೌರೀಪ್ರಸಾಧನಾಲಗ್ನಚರಣಾಲಕ್ತಕಶ್ರಿಯಃ ।

ಸಖೀ ಸುಖಾಯ ಭೂಯಾದ್ವಃ ಶಂಭೋರ್ಭಾಲೇಕ್ಷಣಪ್ರಭಾ ॥

ಕವೀಂದ್ರಮಾನಸಾಂಭೋಜನಿವಾಸಭ್ರಮರೀಂ ನುಮಃ ।

ದೇವೀಂ ಸಹೃದಯಾನಂದ ಶಬ್ದಮೂರ್ತಿಂ ಸರಸ್ವತೀಂ ॥

೧. ನರವಾಹನದತ್ತನು ಮಲಯಪರ್ವತದ ತಪ್ಪಲಲ್ಲಿ ಸುತ್ತುತ್ತ ಒಂದು ಸರೋವರದ ಹತ್ತಿರಕ್ಕೆ ಬಂದನು. ಅದರ ತೀರದಲ್ಲಿದ್ದ ಒಂದು ಮರದ ಕೆಳಗೆ ಇಬ್ಬರು ಭವ್ಯಾಕಾರವುಳ್ಳ ಬ್ರಾಹ್ಮಣ ಕುಮಾರರು ಮಾತನಾಡುತ್ತಾ ಕುಳಿತಿದ್ದದ್ದನ್ನು ಕಂಡು ಅವರ ಹತ್ತಿರಕ್ಕೆ ಹೋದನು. ಅವರು ಅವನನ್ನು ಮನ್ಮಥನೆಂದುಕೊಂಡು “ಕುಸುಮಾಯುಧನಿಗೆ ನಮಸ್ಕಾರ! ಇದೇನು ನಿನ್ನ ಹೂವ್ವಿನ ಬಿಲ್ಲಿಲ್ಲದೆ ಹೊರಟುಬಿಟ್ಟಿದ್ದೀಯೆ? ನಿನ್ನ ಸಹಚರಿಯಾದ ರತಿ ಎಲ್ಲಿ?” ಎಂದು ಕೇಳಿದರು. ಅವನು "ನಾನು ಕಾಮನಲ್ಲ, ಮನುಷ್ಯ; ನನ್ನ ರತಿ ಎಲ್ಲೋ ಹೋಗಿಬಿಟ್ಟಳು!" ಎಂದು ತನ್ನ ವೃತ್ತಾಂತವನ್ನು ತಿಳಿಸಿ "ನೀವು ಯಾರು? ನಿಮ್ಮ ವೃತ್ತಾಂತವೇನು! ಎಂದು ಕೇಳಿದನು.ಅದಕ್ಕೆ ಅವರಲ್ಲಿ ಒಬ್ಬನು ವಿನಯದಿಂದ “ತಮ್ಮಂಥ ರಾಜರ ಮುಂದೆ ರಹಸ್ಯ ಸಂಗತಿಯನ್ನು ಹೇಳುವುದು ಹೇಗೆ? ಆದರೂ ನೀನು ಆಜ್ಞೆಮಾಡಿರುವುದರಿಂದ ಹೇಳುತ್ತೇನೆ. ಕೇಳು!” ಎಂದು ಮುಂದಿನ ಕಥೆಯನ್ನು ಹೇಳಿದನು: -





ಬ್ರಾಹ್ಮಣಕುಮಾರ ಮತ್ತು ಮದಿರಾವತಿ ಇವರ ಕಥೆ


ಕಳಿಂಗದೇಶದಲ್ಲಿ ಶೋಭಾವತಿಯೆಂಬ ನಗರವಿದೆ. ಅಲ್ಲಿ ಯಶಸ್ಕರನೆಂಬ ಬ್ರಾಹ್ಮಣನಿದ್ದನು. ಅವನಿಗೆ ಮೇಖಲೆಯೆಂಬ ಹೆಂಡತಿಯಿದ್ದಳು; ನಾನು ಅವರಿಗೆ ಮಧ್ಯವಯಸ್ಸಿನಲ್ಲಿ ಮಗನಾಗಿ ಹುಟ್ಟಿದೆ. ನಾನು ಹುಡುಗನಾಗಿದ್ದಾಗ ಅಲ್ಲಿ ಕ್ಷಾಮ ಬರಲು ನನ್ನ ತಾಯಿತಂದೆಗಳು ಇದ್ದ ಒಡವೆ ವಸ್ತುಗಳನ್ನು ತೆಗೆದುಕೊಂಡು ನನ್ನನ್ನೂ ಕರೆದುಕೊಂಡು ವಿಶಾಲನಗರಕ್ಕೆ ಬಂದರು. ನಾನು ಗುರುಕುಲದಲ್ಲಿ ವಿದ್ಯಾಭ್ಯಾಸ ಮಾಡುತ್ತಿದ್ದೆ. ನಮ್ಮ ಜೊತೆಯಲ್ಲಿ ತುಂಬ ಗುಣವಂತನಾದ ವಿಜಯಸೇನನೆಂಬ ಕ್ಷತ್ರಿಯ ಹುಡುಗನಿದ್ದನು. ಒಂದು ದಿನ ಅವನ ತಂಗಿಯಾದ ಮದಿರಾವತಿಯು ಅವನೊಡನೆ ನಮ್ಮ ಉಪಾಧ್ಯಾಯರ ಮನೆಗೆ ಬಂದಿದ್ದಳು. ನಾನು ಅವಳನ್ನು ನೋಡಿದೆ; ಅವಳು ನನ್ನನ್ನು ನೋಡಿದಳು; ಒಬ್ಬರಲ್ಲೊಬ್ಬರಿಗೆ ಮೋಹವುಂಟಾಯಿತು. ನಾನು ಮನೆಗೆ ಬಂದು ನೆಲದಮೇಲೆ ಬಿದ್ದ ಮೀನಿನ ಹಾಗೆ ಚಟಪಟಗುಟ್ಟುತ್ತಿದ್ದು ಅಂದಿನ ರಾತ್ರಿಯನ್ನು ಕಳೆದೆ. ಮರುದಿನ ಉಪಾಧ್ಯಾಯರ ಮನೆಗೆ ಹೋದಾಗ ವಿಜಯಸೇನನು ಮಾತಿನ ಮಧ್ಯದಲ್ಲಿ “ನನ್ನ ತಂಗಿಯಿಂದ ನಿನ್ನ ವೃತ್ತಾಂತವನ್ನು ಕೇಳಿ, ನಮ್ಮ ತಾಯಿಯು ನಿನ್ನನ್ನು ನೋಡಲಪೇಕ್ಷಿಸುತ್ತಾಳೆ!” ಎಂದನು. ಮರುಭೂಮಿಯಲ್ಲಿ ಅನೀರೀಕ್ಷಿತವಾಗಿ ಮಳೆ ಬಂದಂತಾಯಿತು. ನಾನು ಸಂತೋಷದಿಂದ ಅವರ ಮನೆಗೆ ಹೋಗಿ ಅವರ ತಾಯಿಯಿಂದ ಸತ್ಕೃತನಾಗಿ ಪ್ರಿಯೆಯನ್ನು ನೋಡಿ ಸೌಖ್ಯ ಪಡೆದೆನು. ತಂದೆ ಕರೆದರೆಂದು ವಿಜಯಸೇನನು ನನ್ನನ್ನು ಬಿಟ್ಟುಹೋಗಲು ಮದಿರಾವತಿಯ ದಾದಿಯು ನಾನಿದ್ದೆಡೆಗೆ ಬಂದು “ಅಯ್ಯಾ! ನಮ್ಮ ಮದಿರಾವತಿಯು ಉದ್ಯಾನದಲ್ಲಿ ಬೆಳೆಸಿದ ಮಾಲತೀಲತೆಯಲ್ಲಿ ಹೊಸದಾಗಿ ಹೂಬಿಟ್ಟಿದೆ. ವಸಂತಸಮಾಗಮದಿಂದ ಅದು ಆನಂದಗೊಂಡು ನಗುತ್ತಿರುವಂತಿದೆ; ಅದರ ಮುತ್ತಿನಂಥ ಮೊಗ್ಗುಗಳನ್ನು ನಮ್ಮ ಚಿಕ್ಕಯಜಮಾನಿಯು ಕುಯ್ದುಹಾರಕಟ್ಟಿ ಕಳುಹಿಸಿದ್ದಾಳೆ” ಎಂದು ಅದನ್ನೂ ಹಣ್ಣನ್ನೂ ಕರ್ಪೂರ ವೀಳ್ಯವನ್ನೂ ತಂದುಕೊಟ್ಟಳು. ನಾನು ಆ ಮಾಲೆಯನ್ನು ಧರಿಸಿ, ತಾಂಬೂಲ ಹಾಕಿಕೊಂಡು “ಭದ್ರೇ! ನಾನೇನು ಹೇಳಲಿ! ನಿನ್ನ ಒಡತಿಯ ವಿಷಯದಲ್ಲಿ ನನಗಿರುವ ಪ್ರೇಮಾಧಿಕ್ಯದಿಂದ ನನ್ನ ಜೀವ ಹಾರಿಹೋದರೂ ನನ್ನ ಜನ್ಮ ಸಫಲವೇ!” ಎಂದನು. ಅವಳು ಹೊರಟುಹೋದಳು; ವಿಜಯಸೇನನು ಬಂದು ನನ್ನನ್ನು ಮನೆಗೆ ಕರೆತಂದುಬಿಟ್ಟನು. ಮತ್ತೊಂದು ದಿವಸ ಅವನು ತನ್ನ ತಂಗಿಯನ್ನು ನಮ್ಮ ಮನೆಗೇ ಕರೆತಂದನು. ಹೀಗೆ ಆಗಾಗ್ಗೆ ನಾನೂ ಮದಿರಾವತಿಯೂ ಒಬ್ಬರನ್ನೊಬ್ಬರು ನೋಡುತ್ತ ಒಡನೆ ಇರುತ್ತ ನಮ್ಮ ಪ್ರೇಮವು ಬೆಳೆಯಿತು. ಆದರೆ ಒಂದು ದಿವಸ ಉಜ್ಜಯಿನಿಯಿಂದ ಬಂದ ರಾಜಪುತ್ರನೊಬ್ಬನು ಅವಳನ್ನು ಕೇಳಲು ತಂದೆಯು ಕೊಡುವುದಕ್ಕೆ ಒಪ್ಪಿದನು. ಆ ಸಂಗತಿಯನ್ನು ಕೇಳಿ ನಾನು ಸ್ವರ್ಗದಿಂದ ಬಿದ್ದಂತಾದೆನು. ಈಗ ಅವಳ ಮನೆಗೆ ಹೋಗುವಂತಿಲ್ಲ. ಅವಳನ್ನು ಕಾಣುವಂತಿಲ್ಲ. ಅದನ್ನು ನೋಡಿ ನಾನು ನಿರಾಶನಾಗಿ ಊರಹೊರಗಿದ್ದ ಒಂದು ಆಲದಮರಕ್ಕೆ ನೇಣುಹಾಕಿಕೊಂಡೆ; ಆದರೆ ಸ್ವಲ್ಪ ಹೊತ್ತಿನ ಮೇಲೆ ಯಾರೋ ಒಬ್ಬರ ತೊಡೆಯಮೇಲೆ ತಲೆಯಿಟ್ಟು ಮಲಗಿದ್ದದ್ದು ಅನುಭವವಾಯಿತು. ಯಾರೋ ನೇಣನ್ನು ಕತ್ತರಿಸಿ ನನ್ನನ್ನು ಬದುಕಿಸಿದ್ದಾರೆ ಎಂದುಕೊಂಡು “ಅಯ್ಯಾ! ದಯಾಳು! ನೀನು ನನ್ನನ್ನು ಏಕೆ ಉಳಿಸಿದೆ? ನನ್ನಂಥ ವಿರಹಿಗಳಿಗೆ ಮರಣವೇ ಮೇಲು!” ಎಂದೆ. ಅವನು ಮದಿರಾವತಿಯ ವಿಚಾರವನ್ನು ತಿಳಿದು “ಇದಕ್ಕೆ ಸತ್ತರೆ ಏನು ಮಾಡಿದಹಾಗಾಯಿತು? ನನ್ನ ವೃತ್ತಾಂತವನ್ನು ಕೇಳು, ಹೇಳುತ್ತೇನೆ!” ಎಂದು ಮುಂದಿನ ಕಥೆಯನ್ನು ಹೇಳಿದನು:-

ನನ್ನದು ನಿಷಧದೇಶ. ನಾನು ದೇಶಾಂತರಗಳನ್ನು ನೋಡಲು ಹೊರಟು, ಇಲ್ಲಿಗೆ ಸ್ವಲ್ಪ ದೂರದಲ್ಲಿರುವ ಶಂಖಪುರಕ್ಕೆ ಬಂದೆ. ಅಲ್ಲಿ ಒಬ್ಬ ಉಪಾಧ್ಯಾಯರಲ್ಲಿದ್ದುಕೊಂಡು ಒಂದು ದಿನ ಶಂಖಹ್ರದವೆಂಬ ಸರೋವರದ ಹತ್ತಿರ ಹೂ ಕುಯ್ಯುತ್ತಿದ್ದ ಒಬ್ಬ ದಿವ್ಯಸುಂದರಿಯಾದ ಹುಡುಗಿಯನ್ನು ಕಂಡೆ. ಅವಳೂ ನನ್ನನ್ನು ಕಂಡು ಹೂ ಕುಯ್ಯುವುದನ್ನು ಬಿಟ್ಟು ಪ್ರೇಮದಿಂದ ಮಂದಹಾಸವನ್ನು ಬೀರಿ ನನ್ನನ್ನು ನೋಡುತ್ತ ನಿಂತಳು; ನಾನೂ ಅವಳಲ್ಲಿ ಮುಗ್ಧನಾದೆ: ಅಷ್ಟರಲ್ಲಿ ಜನರ ಹಾಹಾಕಾರವು ಕೇಳಿ ಬಂತು. ಒಂದು ಮದದಾನೆ ಓಡಿಬರುತ್ತಿತ್ತು; ಅದನ್ನು ಕಂಡು ಹೆದರಿದ ಆ ಹುಡುಗಿಯನ್ನು ನಾನು ಎರಡು ತೋಳುಗಳಲ್ಲಿಯೂ ಎತ್ತಿಕೊಂಡು ಜನಮಧ್ಯಕ್ಕೆ ತೆಗೆದುಕೊಂಡು ಹೋಗಿಬಿಟ್ಟೆ; ಜನದ ಶಬ್ದವನ್ನು ಕೇಳಿ ಆನೆ ಅಲ್ಲಿಗೇ ಬಂತು; ಎಲ್ಲರೂ ಚೆಲ್ಲಾಪಿಲ್ಲಿಯಾದರು. ಅವಳೆಲ್ಲೋ ಹೋದಳು; ನಾನೆಲ್ಲೋ ಹೋದೆ; ಕೊನೆಗೆ ಉಪಾಧ್ಯಾಯರ ಮನೆ ಸೇರಿ ತಳಮಳಿಸುತ್ತಿದ್ದೆ; ನನ್ನನ್ನು ಕಂಡ ಸಹಾಧ್ಯಾಯನೊಬ್ಬನು, “ಅಯ್ಯಾ! ಈ ನಿನ್ನ ವ್ಯಾಧಿ ಅರ್ಥದಿಂದ ಬಂದದ್ದೇ, ಕಾಮದಿಂದ ಬಂದದ್ದೇ? ಲೋಭಕ್ಕೆ ವಶವಾಗಿ ಮತ್ತೊಬ್ಬರನ್ನು ಮೋಸಪಡಿಸಿ ಗಳಿಸುವ ಅರ್ಥವು ಸ್ಥಿರವಲ್ಲ; ಅದೇ ಪಾಪಮೂಲವಾಗಿ ಮರವಾಗಿ, ಪಾಪಫಲಗಳ ಭಾರದಿಂದಲೇ ಆ ಮರ ಉರುಳುತ್ತದೆ. ಕೈಬಿಟ್ಟು ಹೋದ ಕಾಮವು ಜೀವವಿರುವತನಕ ನಮ್ಮನ್ನು ಅಣಕಿಸುತ್ತಿರುತ್ತದೆ; ಅದು ಅಧರ್ಮ; ನರಕಾಗ್ನಿಗೆ ಕೊಂಡೊಯ್ದು ಬೀಳಿಸುತ್ತದೆ. ಧೈರ್ಯೋತ್ಸಾಹಗಳುಳ್ಳವನು ತನ್ನ ಪೂರ್ವಸುಕೃತದಿಂದ ಬಂದಷ್ಟನ್ನು ಅನುಭವಿಸುತ್ತಾನೆ; ನಿನ್ನಂಥ ನಿರ್ವೀರ್ಯನಿಗೆ ಏನೂ ಇಲ್ಲ!” ಎಂದನು. ನಾನು ಏನೂ ಹೇಳದೆ ಆ ಊರೇ ಬೇಡವೆಂದು ಅದನ್ನು ಬಿಟ್ಟು ಇಲ್ಲಿಗೆ ಬಂದೆ. ಇಲ್ಲಿ ನೇಣು ಹಾಕಿಕೊಂಡಿದ್ದ ನಿನ್ನನ್ನು ಕಂಡು, ಇಳಿಸಿ, ನಿನ್ನ ಕಥೆಯನ್ನು ಕೇಳಿದ್ದಾಯಿತು. ನಿನ್ನ ಮದಿರಾವತಿ ಕಣ್ಣೆದುರಿಗಿದ್ದಾಳೆ; ಅವಳನ್ನು ಪಡೆಯಲು ಯತ್ನಮಾಡುವುದು ಬಿಟ್ಟು, ಹೀಗೆ ಅಧೈರ್ಯಪಡುವುದೇ?- ಎಂದನು.

ಅಷ್ಟುಹೊತ್ತಿಗೆ ಮಂಗಳವಾದ್ಯಗಳೊಂದಿಗೆ ಮದಿರಾವತಿಯು ಅಲ್ಲಿಯ ದೇವಾಲಯಕ್ಕೆ ಪೂಜೆಗೆ ಬರುತ್ತಿದ್ದದ್ದು ಕಂಡಿತು. ಆದ್ದರಿಂದ ನಾವು ನನ್ನ ಸ್ನೇಹಿತನ ಸೂಚನೆಯಂತೆ ಆ ದೇವಾಲಯಕ್ಕೆ ಓಡಿಹೋಗಿ ಅಲ್ಲಿದ್ದ ಮಾತೃಕಾ ವಿಗ್ರಹಗಳ ಹಿಂದೆ ಅವಿತುಕೊಂಡು ಮುಂದಿನ ಸಂದರ್ಭವನ್ನು ಎದುರು ನೋಡುತ್ತಿದ್ದೆವು. ಮದಿರಾವತಿಯು ತಮ್ಮ ಸಂಪ್ರದಾಯದಂತೆ ಮದುವೆಗೆ ಮುಂಚೆ ಮನ್ಮಥನ ಪೂಜೆಗೆಂದು ಅಲ್ಲಿಗೆ ಬಂದಿದ್ದಳು. ಅವಳು ಒಬ್ಬಳೇ ಮನ್ಮಥನನ್ನು ಪ್ರಾರ್ಥಿಸಿಕೊಳ್ಳಬೇಕೆಂದು ಎಲ್ಲರನ್ನು ಕಳುಹಿಸಿ ಗರ್ಭಗುಡಿಯ ಬಾಗಿಲನ್ನು ಹಾಕಿಕೊಂಡಳು. ಆಮೇಲೆ ‘ರತಿಪತಿಯೆ! ನನ್ನ ಮನೋಗತನಾದ ಪ್ರಿಯನು ನಿನಗೆ ಗೊತ್ತಿದ್ದರೂ ನನಗೆ ಮೋಸವಾಗಿದೆ; ಈ ಜನ್ಮದಲ್ಲಿಲ್ಲದಿದ್ದರೆ ಬರುವ ಜನ್ಮದಲ್ಲಾದರೂ ನನಗೆ ಆ ಬ್ರಾಹ್ಮಣಕುಮಾರನೇ ಗಂಡನಾಗಲಿ!’ ಎಂದು ಅವಳು ಪ್ರಾಣ ನೀಗಿಕೊಳ್ಳುವುದಕ್ಕೆಂದು ಕತ್ತಿಗೆ ಪಾಶವನ್ನು ಹಾಕಿಕೊಂಡಳು. ನಾನು ಚಟ್ಟನೆ ಎದ್ದುಹೋಗಿ ಅವಳ ಪಾಶವನ್ನು ಕಸಿದುಕೊಂಡು ‘ಪ್ರಿಯೆ! ಸಾಹಸವೇಕೆ? ಇಗೋ ಈ ದಾಸನು ಹತ್ತಿರವೇ ಇದ್ದಾನಲ್ಲಾ!’ ಎಂದೆನು. ನನ್ನ ಸ್ನೇಹಿತನು ‘ನಾನು ಮದಿರಾವತಿಯ ವೇಷದಿಂದ ಈ ಪರಿಜನರೊಡನೆ ಹೊರಟುಹೋಗುತ್ತೇನೆ; ನನ್ನ ಉತ್ತರೀಯಗಳನ್ನು ಉಟ್ಟು ಹೊದ್ದು ಇವಳು ನಿನ್ನ ಜೊತೆಯಲ್ಲಿ ಬರಲಿ; ನೀವಿಬ್ಬರೂ ಬೇರೆ ಬಾಗಿಲಿನಿಂದ ಹೋಗಿ ರಾತ್ರಿ ಪ್ರಯಾಣಮಾಡಿ ದೇಶಾಂತರವನ್ನು ಸೇರಿಕೊಳ್ಳಿ; ನನ್ನ ಚಿಂತೆ ಬೇಡ; ದೇವರು ನನಗೆ ಒಳ್ಳೆಯದು ಮಾಡುತ್ತಾನೆ’ ಎಂದು ಮದಿರಾವತಿಯ ಉಡುಪಿನಲ್ಲಿ ಹೊರಹೊರಟನು. ನಾವೂ ಬೇರೆ ಬಾಗಿಲಿನಿಂದ ಹೊರಬಿದ್ದು ರಾತ್ರಿಯೆಲ್ಲಾ ನಡೆದು ಅಚಲಪುರವೆಂಬ ಊರಿಗೆ ಬಂದೆವು. ಅಲ್ಲಿ ಒಬ್ಬ ಬ್ರಾಹ್ಮಣನ ಮನೆಯಲ್ಲಿ ಮದುವೆ ಮಾಡಿಕೊಂಡೆವು. ನಾನೇನೋ ಸುಖವಾಗಿದ್ದೆ. ಆದರೆ ನನ್ನ ಸ್ನೇಹಿತನಿಗೇನಾಯಿತೋ ತಿಳಿಯಲಿಲ್ಲ; ಆಮೇಲೆ ಉತ್ತರಾಯಣ ಪುಣ್ಯಕಾಲದಲ್ಲಿ ಗಂಗಾಸ್ನಾನಕ್ಕೆಂದು ಬಂದಿದ್ದಾಗ ಆ ಅನಿಮಿತ್ತಬಾಂಧವನು ದೊರೆತನು. ಅವನ ವೃತ್ತಾಂತವನ್ನು ಕೇಳಬೇಕೆಂದಿರುವಷ್ಟರಲ್ಲಿ ನೀನು ಬಂದೆ- ಎಂದನು.

ನರವಾಹನದತ್ತನು ಇನ್ನೊಬ್ಬನನ್ನು ಕುರಿತು “ಅಯ್ಯಾ, ನಿನ್ನ ವೃತ್ತಾಂತವೇನು? ನೀನು ವಿಪತ್ತಿನಿಂದ ಪಾರಾಗಿ ಬಂದದ್ದು ಹೇಗೆ? ನಿನ್ನಂಥ ಸ್ನೇಹಿತರು ದುರ್ಲಭ” ಎಂದು ಕೇಳಿದನು. ಆಗ ಅವನು ತನ್ನ ವೃತ್ತಾಂತವನ್ನು ಹೀಗೆಂದು ಹೇಳಿದನು: -


###  ಎರಡನೆಯ ಬ್ರಾಹ್ಮಣಕುಮಾರನ ವೃತ್ತಾಂತ


ನಾನು ಅಂದಿನ ರಾತ್ರಿ ಮದಿರಾವತಿಯ ವೇಷದಲ್ಲಿ ಶಿಬಿಕೆಯನ್ನೇರಿ ಪರಿವಾರದೊಡನೆ ಸೋಮದತ್ತನ ಮನೆಗೆ ಹೋದೆ. ಮದುವೆಗೆ ಎಲ್ಲವೂ ಸಿದ್ಧವಾಗಿ ಬ್ರಾಹ್ಮಣರು ಲಗ್ನವನ್ನು ನಿರೀಕ್ಷಿಸುತ್ತಿದ್ದರು. ನನ್ನನ್ನು ಮುಖಪರದೆ ಹಾಕಿ ಒಂದು ಕೋಣೆಯಲ್ಲಿ ಕೂರಿಸಿದ್ದರು. ಸುತ್ತಲೂ ಹೆಂಗಸರು ತುಂಬಿದ್ದರು; ಆಗ ಒಬ್ಬ ಯುವತಿಯು ನಾಗಕನ್ಯೆಯಂತೆ ಶಿರೋರತ್ನವನ್ನು ಧರಿಸಿ ಬಿಳಿಯ ಕಂಚುಕವನ್ನು ತೊಟ್ಟು ಬಳುಕುತ್ತ ನನ್ನ ಹತ್ತಿರ ಬಂದು ಕುಳಿತಳು; ನೋಡಿದರೆ, ಹಿಂದೆ ನನ್ನ ಹೃದಯವನ್ನು ಅಪಹರಿಸಿದ್ದ ಸುಂದರಿ! “ಇದೇನು ಕಾಕತಾಲೀಯ? ಇದೇನು ಸ್ವಪ್ನವೋ, ಸತ್ಯವೋ?” ಎಂದು ಯೋಚಿಸುತ್ತಿದ್ದೆ. ಅವಳು ಮದಿರಾವತಿಯ ಆಪ್ತಸಖಿಯಂತೆ; ಆದ್ದರಿಂದ ಅವಳನ್ನು ಗಂಡನ ಮನೆಗೆ ಹೋಗುವುದಕ್ಕೆ ಮುಂಚೆ ನೋಡಿ ಹೋಗುವುದಕ್ಕೆಂದು ಬಂದಿದ್ದಳು; ಅವಳು ‘ನಾನು ನನ್ನ ಸಖಿಯೊಡನೆ ಒಂದು ಕ್ಷಣ ಗೋಪ್ಯವಾಗಿ ಮಾತನಾಡಬೇಕು’ ಎಂದು ಎಲ್ಲರನ್ನೂ ಹೊರಕ್ಕೆ ಕಳುಹಿಸಿ, ಬಾಗಿಲಿಗೆ ಅಗುಳಿ ಹಾಕಿ ನನ್ನನ್ನು ಕುರಿತು “ಸಖಿ, ಮದಿರಾವತಿ! ನಿನ್ನ ಪ್ರಿಯನು ಒಬ್ಬನಾಗಿರಲು ಮತ್ತೊಬ್ಬನಿಗೆ ನಿಮ್ಮ ತಂದೆಯು ನಿನ್ನನ್ನು ಕೊಟ್ಟದ್ದು ತುಂಬ ದುಃಖದ ವಿಷಯ; ಆದರೂ ನಿನ್ನ ಪ್ರಿಯನನ್ನು ನೀನು ಕಾಣುವ ಸಂಭವವುಂಟು; ನನ್ನ ದುಃಖವನ್ನು ಹೇಳಿಕೊಳ್ಳುತ್ತೇನೆ ಕೇಳು; ನಾನು ಶಂಖಹ್ರದದಲ್ಲಿ ಸ್ನಾನಕ್ಕೆಂದು ಹೋಗಿದ್ದಾಗ ಅಲ್ಲಿ ಆಕಾಶ ಬಿಟ್ಟು ಬಂದ ಚಂದ್ರನಂತಿದ್ದ ಒಬ್ಬ ಬ್ರಾಹ್ಮಣ ಯುವಕನನ್ನು ಕಂಡೆ; ಅಷ್ಟುಹೊತ್ತಿಗೆ ಒಂದು ಮದದಾನೆಯು ಬರಲು ಅವನು ನನ್ನನ್ನು ಎತ್ತಿಕೊಂಡು ಹೋಗಿ ಜನರಿದ್ದ ಕಡೆಯಲ್ಲಿ ತಂದು ಬಿಟ್ಟ; ಅವನ ಹೆಸರು ಕುಲ ಏನೂ ಗೊತ್ತಿಲ್ಲ; ಅವನು ಎಲ್ಲಿ ಹೋದನೋ ಅದೂ ತಿಳಿಯದು; ನಿನ್ನನ್ನು ನೋಡಿಕೊಂಡು ಅದನ್ನು ಸ್ವಲ್ಪ ಮರೆಯುತ್ತಿದ್ದೆ; ಈಗ ನೀನೂ ಹೊರಟುಹೋಗುತ್ತೀಯೆ; ಇನ್ನೇನು ನಾನು ಸಾಯುವುದೇ ಸರಿ” ಎಂದು ಕಣ್ಣೀರಿಡುತ್ತ ನನ್ನ ಕಿವಿಯಲ್ಲಿ ಅಮೃತವನ್ನು ಸುರಿಸಿದಳು. ಆಮೇಲೆ ಪರದೆ ಎತ್ತಿ ನನ್ನ ಮುಖ ನೋಡಲು, ಅವಳ ಸಂತೋಷವನ್ನು ಕೇಳಬೇಕೆ? ನಾನು ‘ಪ್ರಿಯೆ! ನಿನಗೋಸ್ಕರ ನಾನೂ ಬೇಕಾದಷ್ಟು ಕಷ್ಟಪಟ್ಟೆ; ಅದನ್ನು ನಿಧಾನವಾಗಿದ್ದಾಗ ಹೇಳುತ್ತೇನೆ; ಇದು ಕಾಲವಲ್ಲ. ಈಗ ಇಲ್ಲಿಂದ ತಪ್ಪಿಸಿಕೊಂಡು ಹೋಗುವುದು ಹೇಗೆ ಯೋಚಿಸೋಣ! “ಎಂದೆ. ಅವಳು” ಈ ಬಾಗಿಲನ್ನು ಬಿಟ್ಟು ಹಿಂದಿನ ಬಾಗಿಲನ್ನು ತೆಗೆದುಕೊಂಡು ಹೋಗೋಣ; ಅಲ್ಲಿ ನಮ್ಮ ತಂದೆಯ ಮನೆಗೆ ಸೇರಿದ ಉದ್ಯಾನವಿದೆ; ಅಲ್ಲಿಂದ ಎಲ್ಲಿಗಾದರೂ ಹೋಗೋಣ! “ಎಂದಳು. ಅದರಂತೆ ಅವಳ ಆಭರಣಗಳನ್ನು ಗಂಟುಕಟ್ಟಿಕೊಂಡು ರಾತ್ರಿಯೋ ರಾತ್ರಿ ಪ್ರಯಾಣಮಾಡಿ ಬೆಳಗಾಗುವ ಹೊತ್ತಿಗೆ ಒಂದು ದೊಡ್ಡ ಅಡವಿಗೆ ಬಂದೆವು; ಮಧ್ಯಾಹ್ನಸಮಯದಲ್ಲಿ ಮೈಯೆಲ್ಲಾ ಗಾಯವಾದ ಒಂದು ಕೋಣ ಓಡಿಬಂತು. ಅದನ್ನು ಒಬ್ಬಕುದುರೆಸವಾರನು ಅಟ್ಟಿಸಿಕೊಂಡು ಬಂದು ಈಟಿಯಿಂದ ಹೊಡೆದು ಬೀಳಿಸಿದನು. ಅವನು ನಮ್ಮನ್ನು ಕಂಡು ಪ್ರೀತಿಯಿಂದ ನಾವು ಯಾರು ಏನು ಎಂದು ಕೇಳಲು, ನಾನು ‘ನಾವು ಗಂಡಹೆಂಡಿರು; ಪ್ರಯಾಣಮಾಡುತ್ತ ದಾರಿಯಲ್ಲಿ ಕಳ್ಳರ ಕೈಗೆ ಸಿಕ್ಕಿ ಚದುರಿದೆವು; ನಿನ್ನನ್ನು ಕಂಡು ಧೈರ್ಯವಾಯಿತು!” ಎಂದೆನು. ಅವನು “ನಾನು ಬೇಡರ ರಾಜ; ಬೇಟೆಗೆ ಬಂದಿದ್ದೆ; ನಮ್ಮ ಮನೆ ಇಲ್ಲಿಗೆ ಹತ್ತಿರ; ನೀವು ನನ್ನ ಅತಿಥಿಗಳಾಗಿ ಬಂದು ಅಲ್ಲಿ ಇರಿ” ಎಂದು ನಂಟನಂತೆ ನಮ್ಮನ್ನು ಉಪಚರಿಸಿದನು. ಕುದೇಶದಲ್ಲಿಯೂ ಒಂದೊಂದು ಸಾರಿ ಒಬ್ಬೊಬ್ಬ ಮಹಾನುಭಾವರು ದೊರೆಯುತ್ತಾರೆ. ಆಮೇಲೆ ನನ್ನ ಪ್ರಿಯೆ ಆಯಾಸಗೊಂಡಿದ್ದದ್ದರಿಂದ ಅವಳನ್ನು ಕುದುರೆಯ ಮೇಲೆ ಕೂರಿಸಿ ನಾವಿಬ್ಬರೂ ನಡೆದುಕೊಂಡು ಹೋದೆವು. ಆ ಅಡವಿಯನ್ನು ದಾಟಿ ಒಂದು ಅಗ್ರಹಾರಕ್ಕೆ ಹೋದಮೇಲೆ ಅವಳನ್ನು ಮದುವೆಯಾದೆ. ಈಗ ಗಂಗಾಸ್ನಾನಕ್ಕೆಂದು ಇಲ್ಲಿಗೆ ಬಂದೆ; ಇಲ್ಲಿ ನನ್ನ ಸ್ನೇಹಿತನು ಸಿಕ್ಕಿದನು. ಸ್ವಾಮಿಯ ಸಂದರ್ಶನವೂ ಆಯಿತು. ಇದೇ ನನ್ನ ವೃತ್ತಾಂತ!- ಎಂದನು.

ನರವಾಹನದತ್ತನು ಈ ಕಥೆಯನ್ನು ಕೇಳಿ ಅವರನ್ನು ಅಭಿನಂದಿಸುತ್ತಿರುವಾಗ ಅವನನ್ನು ಹುಡುಕಿಕೊಂಡು ತಿರುಗುತ್ತಿದ್ದ ಗೋಮುಖ ಮುಂತಾದ ಅವನ ಮಂತ್ರಿಗಳು ಬಂದು ಸೇರಿದರು. ಅವರೊಡನೆಯೂ ಲಲಿತಲೋಚನೆಯೊಡನೆಯೂ ಆ ಬ್ರಾಹ್ಮಣ ಯುವಕರೊಡನೆಯೂ ಅವನು ಪ್ರಯಾಣಮಾಡಿ ಕೌಶಾಂಬಿಯನ್ನು ತಲುಪಿದನು.

ಮದಿರಾವತೀಲಂಬಕ ಮುಗಿಯಿತು

ಶ್ರೀರಸ್ತು





## ೧೪. ಪಂಚಲಂಬಕ


ತುಷ್ಟೇನ ಯೇನ ದೇಹಾರ್ಧಮಪ್ಯುಮಾಯೈ ಸಮರ್ಪಿತಂ ।

ಸ ವೋ ದದಾತ್ವಭಿಮತಂ ವರದಃ ಪಾರ್ವತೀಪತಿಃ ॥

ನಿಶಿ ವಿಘ್ನಜಿತೋ ವೋಽವ್ಯಾತ್​ ತಾಂಡವೋದ್ದಂಡಿತಃ ಕರಃ ।

ಶೋಣಶ್ಚಂದ್ರಾತಪತ್ರಸ್ಯ ತನ್ವನ್ವಿದ್ರುಮದಂಡತಾಂ ॥

೧. ನರವಾಹನದತ್ತನು ಹೀಗೆ ತ್ರಿಲೋಕಸುಂದರಿಯರಾದ ಹಲವರು ಹೆಂಡತಿಯರನ್ನು ಪಡೆದು ಅವರೊಡನೆಯೂ ಅಗ್ರಮಹಿಷಿಯಾದ ಮದನಮಂಚುಕೆಯೊಡನೆಯೂ ಕೌಶಾಂಬಿಯಲ್ಲಿ ತಂದೆಯ ಐಶ್ವರ್ಯವನ್ನು ಅನುಭವಿಸಿಕೊಂಡು ನೃತ್ಯಗೀತಕಥಾಲಾಪಾದಿಗಳಲ್ಲಿ ಸುಖವಾಗಿ ಕಾಲ ಕಳೆಯುತ್ತಿದ್ದನು. ಒಂದು ದಿನ ಅವನು ಮದನಮಂಚುಕೆಯನ್ನು ಅಂತಃಪುರದಲ್ಲಿ ಕಾಣಲಿಲ್ಲ. ಪರಿಜನರನ್ನು ಕೇಳಲು ಅವರಿಗೂ ಅವಳ ವಿಚಾರ ತಿಳಿಯದು. ಹುಡುಕಿಸಿ ನೋಡಿದರೆ ಎಲ್ಲಿಯೂ ಅವಳ ಸುಳಿವೇ ಇಲ್ಲ. ಅವನಿಗೆ ತುಂಬ ಕಳವಳವಾಯಿತು. ಆಗ ಅಂತಃಪುರ ರಕ್ಷಕಳೊಬ್ಬಳು’ ಮದನಮಂಚುಕೆಯು ಕನ್ಯೆಯಾಗಿದ್ದಾಗ ಅವಳನ್ನು ಉಪ್ಪರಿಗೆಯ ಮೇಲೆ ಕಂಡ ಒಬ್ಬ ವಿದ್ಯಾಧರನು ಆಕಾಶದಿಂದ ಇಳಿದುಬಂದು ತಾನು ಮಾನಸವೇಗನೆಂದೂ ತನಗೆ ಮದನಮಂಚುಕೆಯನ್ನು ಕೊಡಬೇಕೆಂದೂ ಕಳಿಂಗಸೇನೆಯನ್ನು ಕೇಳಿದನು. ಅವಳು ಸಮ್ಮತಿಸಲಿಲ್ಲ; ಆದ್ದರಿಂದ ಅವನು ಗುಪ್ತವಾಗಿ ಬಂದು ಎತ್ತಿಕೊಂಡು ಹೋಗಿಬಿಟ್ಟಿದ್ದಾನು “ಎಂದಳು. ರುಮಣ್ವಂತನು” ಈ ನಗರಕ್ಕೆ ಸುತ್ತಲೂ ಬಲವಾದ ರಕ್ಷಣೆಯಿದೆ. ಆದ್ದರಿಂದ ಯಾರೂ ಅವಳನ್ನು ಕರೆದುಕೊಂಡು ಹೋಗಿರಲಾರರು; ಪ್ರಣಯಕೋಪದಿಂದ ಎಲ್ಲೋ ಮರೆಯಾಗಿರಬೇಕು!" ಎಂದು ಈ ಕಥೆಯನ್ನು ಹೇಳಿದನು:





ಅಶ್ರುತೆ ಮತ್ತು ಅಂಗಿರ ಇವರ ಕಥೆ


ಹಿಂದೆ ಅಷ್ಟಾವಕ್ರನ ಮಗಳು ಸಾವಿತ್ರಿಯನ್ನು ಅಂಗಿರನೆಂಬ ಮುನಿಯು ತನಗೆ ಮದುವೆಮಾಡಿಕೊಡಬೇಕೆಂದು ಕೇಳಿದನು. ಆದರೆ ಅಷ್ಟು ಹೊತ್ತಿಗಾಗಲೇ ಅವಳನ್ನು ಇನ್ಯಾರಿಗೋ ಕೊಡುವುದಾಗಿ ಮಾತಾಗಿತ್ತು. ಆದ್ದರಿಂದ ಅವನು ಅಷ್ಟಾವಕ್ರನ ತಮ್ಮನ ಮಗಳು ಅಶ್ರುತೆಯನ್ನು ಮದುವೆಮಾಡಿಕೊಂಡು ಅವಳೊಡನೆ ಸಂಸಾರ ಮಾಡಿಕೊಂಡಿದ್ದನು. ಅವನಿಗೆ ಹಿಂದೆ ಸಾವಿತ್ರಿಯ ಮೇಲೆ ಅಪೇಕ್ಷೆ ಇತ್ತೆಂದು ಅವಳಿಗೆ ಗೊತ್ತಿತ್ತು. ಒಂದು ದಿನ ಅವನು ತುಂಬ ಹೊತ್ತು ಮೌನವಾಗಿ ಜಪಮಾಡುತ್ತಿರಲು, ಅವಳು ಮತ್ತೆಮತ್ತೆ ‘ಯಾರನ್ನು ಅಷ್ಟೊಂದು ಧ್ಯಾನ ಮಾಡುತ್ತಿದ್ದೀರಿ?’ ಎಂದು ಕೇಳಿದಳು. ಅವನು ‘ಪ್ರಿಯೆ! ಸಾವಿತ್ರಿಯನ್ನು ಧ್ಯಾನ ಮಾಡುತ್ತಿದ್ದೇನೆ!’ ಎಂದು ಉತ್ತರವಿತ್ತನು. ಸಾವಿತ್ರಿಯೆಂದರೆ ಆ ಮುನಿಪುತ್ರಿ ಎಂದು ತಿಳಿದುಕೊಂಡು ಅಶ್ರುತೆಯು ಆ ಮಾತು ಕೇಳಿ ತುಂಬ ಕೋಪಗೊಂಡಳು; ಮತ್ತು ಮನೆ ಬಿಟ್ಟು ಹೋಗಿ ಕಾಡಿನಲ್ಲಿ ನೇಣುಹಾಕಿಕೊಳ್ಳುತ್ತಿದ್ದಳು. ಆಗ ಸಾವಿತ್ರೀದೇವಿಯು ಪ್ರತ್ಯಕ್ಷಳಾಗಿ “ಸಾಹಸ ಮಾಡಬೇಡ, ಮಗಳೆ! ನಿನ್ನ ಪತಿಯು ಧ್ಯಾನ ಮಾಡುತ್ತಿದ್ದದ್ದು ಹೆಂಗಸನ್ನಲ್ಲ; ನನ್ನನ್ನು!” ಎಂದು ಹೇಳಿ ಸಮಾಧಾನ ಮಾಡಿದಳು. ಅಂಗಿರನು ಅವಳನ್ನು ಹುಡುಕಿಕೊಂಡು ಬಂದು ಕಾಡಿನಲ್ಲಿ ಕಂಡು ಕರೆದುಕೊಂಡು ಹೋದನು. ಈ ಕಥೆಯನ್ನು ಹೇಳಿ, “ಪ್ರಣಯಕ್ಕೆ ಅಡ್ಡಿಯಾದರೆ ಹೆಂಗಸರು ಸಹಿಸರು; ಆದ್ದರಿಂದ ಎಲ್ಲೋ ಸಣ್ಣ ಅಪರಾಧಕ್ಕೆ ಮುನಿಸಿಕೊಂಡು ಕುಳಿತಿರಬಹುದು; ಹುಡುಕಬೇಕು!” ಎಂದನು. ವತ್ಸರಾಜನು “ಹೌದು! ಅವಳಿಗೆ ಯಾವ ಕೇಡೂ ಸಂಭವಿಸಲಾರದು! ಮದನಮಂಚುಕೆಯು ರತಿದೇವಿ; ಅವಳು ಕಾಮಾಂಶಸಂಭೂತನಾದ ನರವಾಹನದತ್ತನ ಹೆಂಡತಿಯಾಗಿ ವಿದ್ಯಾಧರೈಶ್ವರ್ಯವನ್ನು ಒಂದು ಕಲ್ಪಕಾಲ ಅನುಭವಿಸುತ್ತಾಳೆಂದು ಅಶರೀರವಾಣಿಯಾಗಿದೆ; ಅದು ಎಂದೂ ಸುಳ್ಳಾಗುವುದಿಲ್ಲ!” ಎಂದನು. ಎಲ್ಲರೂ ಹುಡುಕುತ್ತ ಹೊರಟರು. ಆ ಸಮಯದಲ್ಲಿ ವೇಗವತಿಯೆಂಬ ವಿದ್ಯಾಧರಿಯು ಮದನಮಂಚುಕೆಯ ರೂಪವನ್ನು ಧರಿಸಿ ಉಪವನದಲ್ಲಿರಲು ಮರುಭೂತಿಯು ಅವಳನ್ನು ಕಂಡು ನರವಾಹನದತ್ತನಿಗೆ ವರ್ತಮಾನ ಕೊಟ್ಟನು. ಅವನು ಅಲ್ಲಿಗೆ ಬಂದು ಅವಳನ್ನು ಆಲಿಂಗಿಸಿಕೊಳ್ಳುವುದಕ್ಕೆ ಹೋದಾಗ, ಅವಳು ಹಿಂದಕ್ಕೆ ಸರಿದು “ಆರ್ಯಪುತ್ರ! ನನ್ನನ್ನು ಮುಟ್ಟಬೇಡ! ನೀನು ಲಭಿಸಿದರೆ ಮದುವೆಯ ಕಾಲದಲ್ಲಿ ನಾನು ಬಲಿಯರ್ಪಿಸುತ್ತೇನೆಂದು ಯಕ್ಷರಿಗೆ ಹರಕೆ ಕಟ್ಟಿಕೊಂಡಿದ್ದೆ; ಅದು ಮರೆತುಹೋಯಿತು, ಆದ್ದರಿಂದ ಅವರು ನನ್ನನ್ನು ಇಲ್ಲಿಗೆ ತಂದುಹಾಕಿದ್ದಾರೆ; ಅವನನ್ನು ಇನ್ನೊಂದು ಸಾರಿ ಮದುವೆಮಾಡಿಕೊಂಡು ನಮಗೆ ಬಲಿ ಅರ್ಪಿಸಿ ಆಮೇಲೆ ಬೇಕಾದರೆ ನಿನ್ನ ಗಂಡನನ್ನು ಪಡೆಯಬಹುದು; ಇಲ್ಲದಿದ್ದರೆ ನಿನಗೆ ಶುಭವಾಗುವುದಿಲ್ಲ’ ಎಂದು ಹೇಳಿದ್ದಾರೆ. ಆದ್ದರಿಂದ ನನ್ನನ್ನು ಬೇಗ ಇನ್ನೊಂದು ಸಾರಿ ಮದುವೆಯಾಗಿಬಿಡು; ನಾನೂ ನನ್ನ ಹರಕೆಯನ್ನು ತೀರಿಸಿಬಿಡುತ್ತೇನೆ” ಎಂದಳು. ಅವನನ್ನು ಮದುವೆಮಾಡಿಕೊಳ್ಳಲು ಅವಳು ಹೂಡಿದ ಹಂಚಿಕೆ ಇದು! ನರವಾಹನದತ್ತನು ಹಾಗೆಯೇ ಆಗಲೆಂದು ಶಾಂತಿಸೋಮನೆಂಬ ಪುರೋಹಿತನನ್ನು ಕರೆಸಿ ಅವಳನ್ನು ವಿಧಿವತ್ತಾಗಿ ಮದುವೆಯಾದನು. ಸ್ವಲ್ಪ ಕಾಲದಮೇಲೆ ಅವಳು ಹತ್ತಿರ ಮಲಗಿದ್ದ ಗಂಡನನ್ನು ಕಂಡು “ಪ್ರಿಯ! ನನ್ನ ಮುಖವನ್ನು ನೋಡು!” ಎಂದಳು. ಇದೇಕೆ ಹೀಗೆನ್ನುತ್ತಾಳೆ ಎಂದು ನೋಡಿದರೆ ಅವಳು ಮದನಮಂಚುಕೆಯಲ್ಲ! ಮತ್ತೆ ಯಾರೋ ಒಬ್ಬಳು! ಆಗ ‘ಯಾರು ನೀನು? ನಿಜ ಹೇಳು!’ ಎಂದು ಕೇಳಲು ಅವಳು “ಪ್ರಿಯ, ನಾನು ಆಷಾಢಪುರದಲ್ಲಿರುವ ವೇಗವಂತನೆಂಬ ವಿದ್ಯಾಧರ ರಾಜನ ಮಗಳು; ನಮ್ಮ ಅಣ್ಣನಾದ ಮಾನಸವೇಗನು ಮದನಮಂಚುಕೆಯನ್ನು ಮಾಯೆಯಿಂದ ಹೊತ್ತುತಂದು ನಮ್ಮ ಊರಿನ ಉದ್ಯಾನದಲ್ಲಿಟ್ಟಿದ್ದಾನೆ; ಹೆಂಗಸನ್ನು ನಿರ್ಬಂಧಪಡಿಸಿದರೆ ಅವನಿಗೆ ಮರಣವುಂಟಾಗುತ್ತದೆಂದು ಶಾಪವಿದೆ. ಆದ್ದರಿಂದ ಸಾಧ್ವಿಯಾದ ಆಕೆಯ ಮೇಲೆ ಅವನ ಕೈ ಹಾಯುತ್ತಿಲ್ಲ; ಅವಳನ್ನು ಒಪ್ಪಿಸು ಎಂದು ನನ್ನನ್ನು ಕೇಳಿದನು. ಆಕೆಯ ಬಾಯಲ್ಲಿ ನಿನ್ನ ಹೆಸರು ಕೇಳಿಯೇ ನನಗೆ ನಿನ್ನ ಮೇಲೆ ಮನಸ್ಸಾಯಿತು. ನಿನ್ನನ್ನೇಕೆ ಮದುವೆಮಾಡಿಕೊಳ್ಳಬಾರದು ಎಂದು ಉಪಾಯ ಮಾಡಿದೆ. ಬಾ! ನಿನ್ನ ಪ್ರಿಯೆ ಇರುವ ಕಡೆಗೆ ಹೋಗೋಣ!” ಎಂದು ಅವನೊಡನೆ ಆಕಾಶಕ್ಕೆ ಹಾರಿದಳು. ಬೆಳಗಾದಾಗ ನೋಡಲು ಗಂಡ ಹೆಂಡತಿ ಇಬ್ಬರೂ ಇಲ್ಲ! ವತ್ಸರಾಜ ವಾಸವದತ್ತೆ ಪದ್ಮಾವತಿ ಎಲ್ಲರೂ ಸಿಡಿಲುಬಡಿದಂತಾದರು.

ಅತ್ತ, ನರವಾಹನದತ್ತನನ್ನು ಆಷಾಢಪುರಕ್ಕೆ ಕರೆತರುತ್ತಿದ್ದ ವೇಗವತಿಯನ್ನು ಕಂಡು ಮಾನಸವೇಗನು ಅವರನ್ನು ಕೊಲ್ಲುವುದಕ್ಕೆಂದು ಓಡಿಬಂದನು. ಆದರೆ ಅವಳು ಭೈರವರೂಪವನ್ನು ತಾಳಿ ಅಣ್ಣನಿಗೆ ಭ್ರಮೆಯುಂಟುಮಾಡಿ ಅವನನ್ನು ಒಂದು ಅಗ್ನಿಪರ್ವತಕ್ಕೆ ಹಾಕಿದಳು; ನರವಾಹನದತ್ತನನ್ನು ಒಂದು ಪಾಳುಬಾವಿಯಲ್ಲಿ ಬಚ್ಚಿಟ್ಟು “ನೀನು ಇಲ್ಲಿಯೇ ಇರು; ನಿನಗೆ ಶುಭವಾಗುತ್ತದೆ!” ಎಂದು ಹೇಳಿ ಹಿರಿಯನೊಡನೆ ಹೋರಾಡಿದ್ದರಿಂದ ದುರ್ಬಲವಾದ ವಿದ್ಯೆಗಳನ್ನು ಬಲಪಡಿಸಿಕೊಳ್ಳುವುದಕ್ಕೋಸ್ಕರ ಎಲ್ಲಿಯೋ ಹೋದಳು.

೨. ಸ್ವಲ್ಪಹೊತ್ತಿನ ಮೇಲೆ ಬಾವಿಯಲ್ಲಿದ್ದ ಅವನನ್ನು ವೀಣಾದತ್ತನೆಂಬ ಗಂಧರ್ವನು ಕಂಡು, ಮೇಲಕ್ಕೆ ಕರೆದುಕೊಂಡು “ಮನುಷ್ಯನಾದವನು ಗಂಧರ್ವನಗರಕ್ಕೆ ಹೇಗೆ ಬಂದೆ?” ಎಂದು ಕೇಳಿದನು. ಅವನ ವೃತ್ತಾಂತವನ್ನು ಕೇಳಿ ಅವನ ಚಕ್ರವರ್ತಿಲಕ್ಷಣದಿಂದ ಸಂತೋಷಗೊಂಡು ಅವನನ್ನು ತನ್ನ ಮನೆಗೆ ಕರೆತಂದು ಉಪಚರಿಸಿದನು. ಆ ಊರಿನಲ್ಲಿ ಎಲ್ಲರೂ ವೀಣೆ ಹಿಡಿದಿರುತ್ತಿದ್ದದ್ದನ್ನು ಕಂಡು ನರವಾಹನದತ್ತನು ಇದೇನೆಂದು ಕೇಳಲು ವೀಣಾದತ್ತನು “ನಮ್ಮ ಗಂಧರ್ವರಾಜನಾದ ಸಾಗರದತ್ತನಿಗೆ ಗಂಧರ್ವದತ್ತೆಯೆಂಬ ಮಗಳಿದ್ದಾಳೆ. ಅವಳು ಅಪ್ಸರೆಯರಿಗಿಂತಲೂ ಹೆಚ್ಚು ಸುಂದರಿ; ಅವಳು ವಿಷ್ಣುವೇ ಸಾಕ್ಷಾತ್ತಾಗಿ ಕೊಟ್ಟ ವಿಷ್ಣುಗೀತೆಯನ್ನು ವೀಣೆಯ ಮೇಲೆ ಬಾರಿಸುತ್ತ ಅದರಲ್ಲಿ ಪ್ರವೀಣಳಾಗಿದ್ದಾಳೆ. ಆ ವೈಷ್ಣವಗೀತೆಯನ್ನು ಮೂರುಗ್ರಾಮಗಳಿಂದಲೂ ಯಾರು ವೀಣೆಯ ಮೇಲೆ ಬಾರಿಸುತ್ತಾರೋ ಅವರನ್ನು ನಾನು ಮದುವೆಯಾಗುತ್ತೇನೆ ಎಂದು ಅವಳು ಪ್ರತಿಜ್ಞೆಮಾಡಿದ್ದಾಳೆ; ಅವಳನ್ನು ಮದುವೆಯಾಗುವ ಆಸೆಯಿಂದ ಎಲ್ಲರೂ ವೀಣೆ ಹಿಡಿಯುವವರೇ ಆಗಿದ್ದಾರೆ; ಆದರೆ ಅದನ್ನು ಕಲಿತವರು ಮಾತ್ರ ಯಾರೂ ಇಲ್ಲ!” ಎಂದನು. ನರವಾಹನದತ್ತನು ತಾನು ಅದನ್ನು ಬಲ್ಲೆನೆಂದದ್ದರಿಂದ ಅವನನ್ನು ವೀಣಾದತ್ತನು ರಾಜನ ಹತ್ತಿರಕ್ಕೆ ಕರೆದುಕೊಂಡು ಹೋದನು. ವೀಣಾದತ್ತೆಯು ತಂದೆಯ ಪಕ್ಕದಲ್ಲಿ ಕುಳಿತು ವೀಣೆಯ ಮೇಲೆ ಗೀತೆಯನ್ನು ಬಾರಿಸಿದಳು. ನರವಾಹನದತ್ತನು ಅವಳ ರೂಪ ಗಾನ ಎರಡರಿಂದಲೂ ವಿಸ್ಮಯಗೊಂಡು “ರಾಜಪುತ್ರಿ! ನಿನ್ನ ವೀಣೆಯಲ್ಲಿ ಸುಸ್ವರವಿಲ್ಲ; ತಂತಿಯಲ್ಲಿ ಎಲ್ಲೋ ಕೂದಲು ಅಂಟಿಕೊಂಡಿದೆ!” ಎಂದನು. ಹುಡುಕಿನೋಡಲು ಕೂದಲು ಸಿಕ್ಕಿತು. ಅದನ್ನು ನೋಡಿ ಗಂಧರ್ವರಿಗೂ ಆಶ್ಚರ್ಯವಾಯಿತು; ಆಮೇಲೆ ನರವಾಹನದತ್ತನ ಸರದಿ ಬಂತು; ಅವನ ಗಾನವನ್ನು ಕೇಳಿ ಎಲ್ಲರೂ ಚಿತ್ರಗಳಂತೆ ಸ್ತಬ್ಧರಾದರು. ಗಂಧರ್ವದತ್ತೆಯು ಪ್ರಣಯದಲ್ಲಿ ಕರಗಿಹೋದಳು. ಅವರವರಿಗೆ ಮದುವೆಯಾಯಿತು.*

ಒಂದು ದಿನ ರಾತ್ರಿ ಅವನು “ನಾನು ಇವಳಲ್ಲಿಯೇ ಆಸಕ್ತನಾಗಿ ಹೀಗೆ ಇದ್ದುಬಿಟ್ಟಿದ್ದೇನಲ್ಲಾ, ಮಿಕ್ಕ ಹೆಂಡತಿಯರೆಲ್ಲಿ? ಮಂತ್ರಿಗಳೆಲ್ಲಿ?” ಎಂದುಕೊಂಡು ನಿದ್ರೆಬರದೆ ಚಿಂತಿಸುತ್ತಿರಲು “ಅಯ್ಯೋ ಕಷ್ಟ!” ಎಂದು ಒಬ್ಬ ಹೆಂಗಸಿನ ಧ್ವನಿ ಕೇಳಿಬಂತು. ಆ ಧ್ವನಿ ಬಂದ ಕಡೆಗೆ ತಿರುಗಿನೋಡಲು ಕಿಟಕಿಯಲ್ಲಿ ಒಬ್ಬ ಹೆಂಗಸಿನ ಮುಖ ಮಾತ್ರ ಕಂಡು ಚಂದ್ರನೆಂಬ ಭ್ರಾಂತಿಯನ್ನುಂಟುಮಾಡಿತು. ಆ ರೂಪಿನಲ್ಲಿ ಮುಗ್ಧನಾಗಿ ನೋಡುತ್ತಿರಲು ಆಕೆ ತನ್ನ ಕೈ ನೀಡಿ ಬೆರಳಿನಿಂದ “ಇತ್ತ ಬಾ!” ಎಂದು ಸಂಜ್ಞೆ ಮಾಡಿದಳು. ಹೆಂಡತಿ ನಿದ್ರೆಮಾಡುತ್ತಿದ್ದದ್ದರಿಂದ ಅವನು ಧೈರ್ಯವಾಗಿ ಎದ್ದುಹೋದನು. ಅವನು ಹತ್ತಿರ ಬರುತ್ತಲೂ ಅವಳು “ಅಯ್ಯೋ, ಮದನಮಂಚುಕೆ, ನೀನು ಕೆಟ್ಟೆ!” ಎಂದಳು. ಅದು ಕಿವಿಗೆ ಬೀಳುತ್ತಲೂ ಅವನು “ನೀನು ಯಾರು? ಮದನಮಂಚುಕೆಯನ್ನು ಎಲ್ಲಿ ನೋಡಿದೆ? ನನ್ನ ಹತ್ತಿರಕ್ಕೆ ಏಕೆ ಬಂದೆ?” ಎಂದು ಕೇಳಿದನು. ಅವಳು ಅವನನ್ನು ಸ್ವಲ್ಪದೂರ ಕರೆದುಕೊಂಡು ಹೋಗಿ “ನಾನು ಪಿಂಗಳಗಾಂಧಾರನೆಂಬ ವಿದ್ಯಾಧರೇಶ್ವರನ ಮಗಳು, ಪ್ರಭಾವತಿ; ಆಷಾಢಪುರಕ್ಕೆ ನನ್ನ ಸ್ನೇಹಿತಳಾದ ವೇಗವತಿಯನ್ನು ನೋಡಲೆಂದು ಹೋಗಿದ್ದೆ; ಅವಳು ಅಲ್ಲಿರಲಿಲ್ಲ; ಎಲ್ಲೋ ತಪಸ್ಸಿಗೆ ಹೋಗಿದ್ದಳು; ಅವಳ ತಾಯಿಯಾದ ಪೃಥಿವೀದೇವಿಯಿಂದ ಮದನಮಂಚುಕೆ ನಿನ್ನ ಪ್ರಿಯೆ ಎಂದು ತಿಳಿದು ಅವಳನ್ನು ನೋಡುವುದಕ್ಕೆ ಹೋದೆ; ಅವಳು ಅನ್ನನೀರು ಅಲಂಕಾರ ಎಲ್ಲವನ್ನೂ ಬಿಟ್ಟು ಕೃಶಳಾಗಿ ಕೊರಗುತ್ತಿದ್ದಾಳೆ; ನೀನು ಇಲ್ಲಿರುವುದನ್ನು ವಿದ್ಯಾಪ್ರಭಾವದಿಂದ ತಿಳಿದುಕೊಂಡು ಅವಳಿಗಾಗಿ ಇಲ್ಲಿ ಬಂದೆ. ನೀನು ಮತ್ತೊಬ್ಬಳಲ್ಲಿ ಆಸಕ್ತನಾಗಿರುವುದನ್ನು ಕಂಡು 'ಅಯ್ಯೋ ಕಷ್ಟ!’ ಎಂದೆ “ಎಂದಳು. ಅವನು ‘ನನ್ನನ್ನು ಅವಳಿರುವೆಡೆಗೆ ಕರೆದುಕೊಂಡು ಹೋಗು” ಎನ್ನಲು ಅವಳು ಅವನನ್ನು ಎತ್ತಿಕೊಂಡು ಅಂತರಿಕ್ಷಕ್ಕೆ ಹಾರಿದಳು. ನೀರು ಕುಡಿಯುವುದಕ್ಕೆಂದು ಒಂದು ಕಡೆ ಇಳಿದಾಗ ಅವನು ಅವಳಲ್ಲಿ ಸಲಿಗೆವಹಿಸಿದ್ದನ್ನು ಕಂಡು ಅವಳು “ನನ್ನ ಸಖಿಯನ್ನು ಸಂತಯಿಸುವುದಕ್ಕಿಂತ ಮುಂಚೆ ನನ್ನಲ್ಲಿ ಹೀಗೆ ವರ್ತಿಸಬಾರದು!” ಎಂದಳು* ಅವನಿಗೆ ಆನಂದವೂ ಆಶ್ಚರ್ಯವೂ ಆಯಿತು. “ವಿಧಿಯು ತುಂಬ ರಸಿಕ; ಹೊಸ ಹೊಸ ಆಶ್ಚರ್ಯಗಳನ್ನು ತೋರಿಸುತ್ತಾನೆ” ಎಂದುಕೊಂಡನು. ಆಷಾಢಪುರಿಯನ್ನು ತಲುಪಿ ಮದನಮಂಚುಕೆಯನ್ನು ಕಂಡಾಗ ಅವಳ ಹೃದಯವು ಆನಂದದಿಂದ ಉಬ್ಬಿ ಒಣಗಿದ ಹೊಳೆಯಲ್ಲಿ ಪ್ರವಾಹ ಬಂದಂತಾಯಿತು. ವೇಗವತೀ ಪ್ರಭಾವತಿಯರ ಸ್ನೇಹವನ್ನೂ ಪೃಥಿವೀದೇವಿಯ ಪ್ರೀತಿಯನ್ನೂ ಮಾನಸವೇಗನ ಖಲವರ್ತನೆಯನ್ನೂ ಹೇಳಿ, ಭೈರವನ ಕರುಣೆಯಿಂದ ತಾನು ಪಾರಾದಳೆಂದು ತನ್ನ ವೃತ್ತಾಂತವನ್ನೆಲ್ಲಾ ತಿಳಿಸಿದಳು. ಸ್ವಲ್ಪ ಕಾಲದಮೇಲೆ ಪ್ರಭಾವತಿಯು ಊರಲ್ಲಿಲ್ಲದಾಗ ಅವನನ್ನು ಕಂಡ ಪರಿಜನರು ಮಾನಸವೇಗನಿಗೆ ಅಂತಃಪುರದಲ್ಲಿ ಯಾರೋ ಪರಕೀಯರಿದ್ದಾರೆಂದು ತಿಳಿಸಿದರು. ಅವನು ಸೈನ್ಯದೊಡನೆ ಅವನಿದ್ದ ಸ್ಥಳಕ್ಕೆ ಮುತ್ತಿಗೆ ಹಾಕಲು ಅವನ ತಾಯಿಯಾದ ಪೃಥಿವೀದೇವಿಯು ಮುಂದೆ ಬಂದು, “ಅವನು ಮತ್ತಾರೂ ಅಲ್ಲ; ನರವಾಹನದತ್ತ; ಅವನ ಹೆಂಡತಿಯ ಹತ್ತಿರ ಅವನು ಇದ್ದಾನೆ; ಅವನೂ ಚಂದ್ರವಂಶೋತ್ಪನ್ನ, ನಮಗೆ ಪೂಜ್ಯ!” ಎಂದಳು. ಮಾನಸವೇಗನು “ಹಾಗಾದರೆ ಅವನು ನನ್ನ ಶತ್ರು!” ಎಂದನು. ತಾಯಿಯು “ಮಗು! ವಿದ್ಯಾಧರ ಲೋಕದಲ್ಲಿ ಅಧರ್ಮವೆಂಬುದನ್ನು ಕಂಡದ್ದಿಲ್ಲ; ವಿದ್ಯಾಧರರ ಧರ್ಮಸಭೆಯ ಮುಂದೆ ಅವನನ್ನು ನಿಲ್ಲಿಸಿ ಅವನಲ್ಲಿ ತಪ್ಪಿದ್ದರೆ ಅವನ ತಲೆಯ ಮೇಲೆ ಹಾಕಿಸು; ಆಗ ನಿನ್ನ ಕಾರ್ಯ ಶೋಭಿಸೀತು; ಇಲ್ಲದಿದ್ದರೆ ಇಲ್ಲ!” ಎಂದಳು. ಅದಕ್ಕೆ ಅವನು ಒಪ್ಪಿ ಧರ್ಮಸಭೆಗೆ ಹೋಗುವುದಕ್ಕೆ ಮುಂಚೆ ನರವಾಹನದತ್ತನನ್ನು ಬಂಧನದಲ್ಲಿಟ್ಟನು. ಆದರೆ ಅವನು ಅದನ್ನು ಸಹಿಸದೆ ತೋರಣದ ಕಂಬವನ್ನು ಕಿತ್ತುಕೊಂಡು ಅದರಿಂದ ಕಾವಲುಗಾರರನ್ನು ಸದೆಬಡಿದನು. ಹಾಗೆ ಸತ್ತುಬಿದ್ದ ಒಬ್ಬನ ಕೈಯಿಂದ ಅವನ ಕತ್ತಿಯನ್ನು ಕಿತ್ತುಕೊಂಡು ಹಲವರನ್ನು ಕೊಂದನು. ಆಗ ಮಾನಸವೇಗನು ತನ್ನ ವಿದ್ಯೆಯಿಂದ ಗಂಡಹೆಂಡಿರಿಬ್ಬರನ್ನೂ ಕಟ್ಟಿ ಧರ್ಮಸಭೆಗೆ ಕರೆತಂದನು. ವಾಯುಪಥರಾಜನು ಸಿಂಹಾಸನದಲ್ಲಿ ಮಂಡಿಸಿರಲು, ಮಾನಸವೇಗನು “ಈ ಮರ್ತ್ಯನು ನನ್ನ ತಂಗಿಯನ್ನು ಹಾಳುಮಾಡಿ ಈಗ ಅಂತಃಪುರವನ್ನೂ ಹಾಳುಮಾಡಿದ್ದಾನೆ; ಇವನು ವಧೆಗೆ ತಕ್ಕವನು!” ಎಂದು ದೂರಿದನು. ನರವಾಹನದತ್ತನನ್ನು ಪ್ರಶ್ನೆಮಾಡಲು ಅವನು ಗಂಭೀರವಾಗಿ,

“ಸಾ ಸಭಾ ಯತ್ರ ಸಭ್ಯೋಸ್ತಿ ಸ ಸಭ್ಯೋ ಧರ್ಮಮಾಹ ಯಃ ।

ಸ ಧರ್ಮೋ ಯತ್ರ ಸತ್ಯಂ ಸ್ಯಾತ್​ ತತ್ಸತ್ಯಂ ಯತ್ರ ನಚ್ಫಲಂ” ॥

ನಾನು ಮಾಯೆಯಿಂದ ಬದ್ಧನಾಗಿ ನೆಲದ ಮೇಲಿದ್ದೇನೆ; ಇವನು ನಿರಾಳವಾಗಿ ಆಸನದಲ್ಲಿ ಮಂಡಿಸಿದ್ದಾನೆ. ನಮ್ಮ ವಿವಾದ ಸರಿಸಮನಾದೀತೆ? ಎಂದನು. ಇದನ್ನು ಕೇಳಿ ವಾಯುಪಥನು ಮಾನಸವೇಗನನ್ನು ನೆಲದಮೇಲೆ ಕೂರಿಸಿ ನರವಾಹನದತ್ತನನ್ನು ಕಟ್ಟಿನಿಂದ ಬಿಡಿಸಿದನು. ಆಗ ನರವಾಹನದತ್ತನು ತನ್ನ ಮಾತನ್ನು ಮುಂದುವರೆಸಿ “ಇವನು ಕದ್ದು ತಂದ ನನ್ನ ಹೆಂಡತಿ ಮದನಮಂಚುಕೆಯನ್ನು ನಾನು ಪಡೆದರೆ ಯಾರ ಅಂತಃಪುರವನ್ನು ಹಾಳುಮಾಡಿದಹಾಗಾಯಿತು? ಅವಳ ರೂಪಿನಿಂದ ಬಂದು ನನ್ನನ್ನು ಮೋಸಪಡಿಸಿ ಅವನ ತಂಗಿ ನನ್ನನ್ನು ಗಂಡನಾಗಿ ಮಾಡಿಕೊಂಡರೆ ಅದರಲ್ಲಿ ನನ್ನ ತಪ್ಪೇನು?” ಎಂದನು. ಇದನ್ನು ಕೇಳಿ ವಾಯುಪಥನು “ಈ ಮಹಾತ್ಮನು ಹೇಳಿದ್ದು ಸರಿ; ಮಾನಸವೇಗ! ನೀನು ಅವನಲ್ಲಿ ಅಧರ್ಮದಿಂದ ನಡೆದುಕೊಳ್ಳಬೇಡ!” ಎಂದನು. ಮಾನಸವೇಗನು ಮೋಹಾಂಧನಾಗಿ ಅದಕ್ಕೆ ಒಪ್ಪದೆ ಹೋದನು; ವಾಯುಪಥನಿಗೆ ಕೋಪಬಂತು; ಗದ್ದಲವಾಯಿತು. ನರವಾಹನದತ್ತನು ‘ಲೋ! ಮಾನಸವೇಗ! ನೀನು ಮಾಯೆಯನ್ನು ಬಿಟ್ಟು ಸ್ಪಷ್ಟವಾಗಿ ಯುದ್ಧಮಾಡುವುದಾದರೆ, ಒಂದೇ ಏಟಿನಿಂದ ನಿನ್ನನ್ನು ಕೊಂದೇನು!” ಎಂದನು. ವಿದ್ಯಾಧರರಲ್ಲೇ ಎರಡು ಪಂಗಡವಾಗಿ ಜಗಳಕ್ಕೆ ಮೊದಲಾಗಲು ಸಭಾಸ್ತಂಭವೊಂದು ಪಠಾರನೆ ಮುರಿದು ಅದರೊಳಗಿಂದ ಭೈರವನು ಕಾಣಿಸಿಕೊಂಡನು. ‘ಭೂಮಿಗೂ ಅಂತರಿಕ್ಷಕ್ಕೂ ಏಕವಾಗಿ ಕರಿಯ ಮೂರ್ತಿಯಾಗಿ ಕಗ್ಗತ್ತಲೆಯುಂಟುಮಾಡಿ ಕಣ್ಣುಗಳಿಂದ ಮಿಂಚಿನ ಕುಡಿಗಳಂತೆ ಜ್ವಾಲೆಗಳು ಹೊರಡುತ್ತಿರಲು, ಪ್ರಲಯಮೇಘದಂತೆ ಗರ್ಜಿಸುತ್ತ “ಮುಂದೆ ವಿದ್ಯಾಧರ ಚಕ್ರವರ್ತಿಯಾಗಲಿರುವವನಿಗೆ ಹೀಗೆ ಅವಮಾನ ಮಾಡುವುದೇನೋ ನೀಚ?” ಎಂದು ಮಾನಸವೇಗನನ್ನು ಗದರಿಸಿದನು. ಮಾನಸವೇಗನು ಕತ್ತು ಬಗ್ಗಿಸಿದನು. ಭೈರವನು ನರವಾಹನದತ್ತನನ್ನು ತನ್ನ ತೋಳುಗಳಲ್ಲಿ ಎತ್ತಿಕೊಂಡುಹೋಗಿ ಋಷ್ಯಮೂಕ ಪರ್ವತದಲ್ಲಿ ಬಿಟ್ಟು ಅಂತರ್ಧಾನನಾದನು. ಕೋಲಾಹಲವು ಶಾಂತವಾಯಿತು. ಮಾನಸವೇಗನು ಸಂತೋಷವಿಷಾದಗಳಿಂದೊಡಗೂಡಿದ ಮದನಮಂಚುಕೆಯನ್ನು ಮುಂದೆ ಬಿಟ್ಟುಕೊಂಡು ಆಷಾಢಪುರಕ್ಕೆ ಹೊರಟನು.

೩. ನರವಾಹನದತ್ತನು ಋಷ್ಯಮೂಕಪರ್ವತದ ಮೇಲೆ ತಿರುಗಾಡುತ್ತಿದ್ದಾಗ ಪ್ರಭಾವತಿಯು ಅಲ್ಲಿಗೆ ಬಂದು ತಾನು ಊರಲ್ಲಿಲ್ಲದಾಗ ಅವನಿಗೆ ಅಷ್ಟೊಂದು ತೊಂದರೆಯಾದದ್ದಕ್ಕಾಗಿ ವ್ಥಥೆಪಟ್ಟಳು. ಅವಳು ಅಲ್ಲಿರುವಾಗಲೇ ಅವಳ ಸ್ನೇಹಿತೆಯಾದ ಧನವತಿಯು ಅಲ್ಲಿಗೆ ಬಂದು ತನ್ನ ಮಗಳು ಅಜಿನಾವತಿಯನ್ನು ಅವನಿಗೆ ಮದುವೆಮಾಡಿಕೊಟ್ಟು ಮಗಳನ್ನೂ ಅಳಿಯನನ್ನೂ ಕೌಶಾಂಬಿಗೆ ತಂದುಬಿಟ್ಟಳು. ಅವನನ್ನು ನೋಡಿ ವತ್ಸರಾಜ ವಾಸವದತ್ತೆ ಯೌಗಂಧರಾಯಣ ಮುಂತಾದವರೆಲ್ಲರಿಗೂ ತುಂಬ ಸಂತೋಷವಾಯಿತು. ಚಂಡಸಿಂಹ ಅಮಿತಗತಿ (ಪ್ರಭಾವತಿಯ ತಂದೆಯಾದ) ಪಿಂಗಳಗಾಂಧಾರ, ವಾಯುಪಥ, ಹೇಮಪ್ರಭ, ವಜ್ರಪ್ರಭ, ಸಾಗರದತ್ತ, ಚಿತ್ರಾಂಗದ ಮುಂತಾದ ಗಂಧರ್ವಮುಖ್ಯರೆಲ್ಲರೂ ಬಂದರು. ವತ್ಸರಾಜನಿಂದ ಸತ್ಕೃತರಾದಮೇಲೆ ಪಿಂಗಳಗಾಂಧಾರನು ನರವಾಹನದತ್ತನನ್ನು ಕುರಿತು “ನೀನು ನಮ್ಮೆಲ್ಲರಿಗೂ ಚಕ್ರವರ್ತಿಯಾಗಬೇಕೆಂಬುದು ದೈವಸಂಕಲ್ಪ; ಆದರೂ ನಾನು ಹೇಳುವ ಈ ಮಾತನ್ನು ಕೇಳು; ವಿದ್ಯಾಧರರಿಗೆ ಹಿಮಾಚಲದಲ್ಲಿ ಉತ್ತರವೇದಿ, ದಕ್ಷಿಣವೇದಿ ಎಂಬ ಎರಡು ಪ್ರದೇಶಗಳಿವೆ. ಉತ್ತರವೇದಿಯಲ್ಲಿ ಮಂದರದೇವನೂ ದಕ್ಷಿಣವೇದಿಯಲ್ಲಿ ಗೌರಿಮುಂಡನೂ ಆಳುತ್ತಿದ್ದಾರೆ. ಈ ಗೌರಿಮುಂಡನು ದುರ್ಮತಿ; ದುರ್ಜಯ; ಮಾನಸವೇಗನ ಸ್ನೇಹಿತ; ನೀನು ಬೇಗ ವಿದ್ಯೆಗಳನ್ನು ಸಾಧಿಸಿ ಅವರನ್ನು ಸೋಲಿಸಬೇಕು” ಎಂದನು. ಅದರಂತೆ ಅವರು ಅವನನ್ನೂ ಅವನ ಹೆಂಡತಿಯರನ್ನೂ ಮಂತ್ರಿಗಳನ್ನೂ ಸಿದ್ಧಕ್ಷೇತ್ರಪರ್ವತಕ್ಕೆ ಕರೆದುಕೊಂಡು ಹೋಗಿ ಅಲ್ಲಿ ಅವನಿಗೆ ಕಾವಲಾಗಿದ್ದರು. ಅಲ್ಲಿ ಅವನು ಕಠೋರವಾದ ತಪಶ್ಚರ್ಯೆಯಲ್ಲಿರಲು ಐದುಜನ ವಿದ್ಯಾಧರ ಕನ್ಯಕೆಯರು ಬಂದು ಅವನನ್ನು ಒಟ್ಟಿಗೆ ಮದುವೆಯಾಗಬೇಕೆಂದೂ, ಯಾರಾದರೂ ಒಬ್ಬರು ಪ್ರತ್ಯೇಕವಾಗಿ ಮದುವೆಯಾದರೆ ಮಿಕ್ಕವರು ಅಗ್ನಿ ಪ್ರವೇಶಮಾಡಬೇಕೆಂದೂ ನಿರ್ಧಾರ ಮಾಡಿಕೊಂಡರು. ಅಷ್ಟುಹೊತ್ತಿಗೆ ಉತ್ಪಾತಗಳು ಕಾಣಿಸಿಕೊಂಡವು. ಮಾನಸವೇಗನೂ ಗೌರಿಮುಂಡನೂ ವಿದ್ಯಾಧರ ಸೇನೆಯೊಡನೆ ಅವನ ಮೇಲೆ ದಂಡೆತ್ತಿಬಂದರು. ಎರಡು ಪಕ್ಷಗಳಿಗೂ ಘೋರ ಯುದ್ಧವಾಯಿತು. ಗೌರಿಮುಂಡನು ತನ್ನ ವಿದ್ಯಾಸಹಾಯದಿಂದ ಪ್ರತಿಪಕ್ಷವನ್ನು ಮೂರ್ಛೆಗೊಳಿಸಿ ನರವಾಹನದತ್ತನನ್ನು ಅಗ್ನಿಪರ್ವತದಲ್ಲಿ ಹಾಕಿದನು. ಮಾನಸವೇಗನು ಗೋಮುಖ ಮುಂತಾದ ಅವನ ಮಂತ್ರಿಗಳನ್ನು ಮೇಲಕ್ಕೆ ಎತ್ತಿಕೊಂಡು ಹೋಗಿ ದಿಕ್ಕಾಪಾಲಾಗಿ ಎಸೆದನು. ಹೀಗೆ ಮಾನಸವೇಗನೂ ಗೌರಿಮುಂಡನೂ ತಮಗೆ ಜಯವಾಯಿತೆಂದುಕೊಂಡು ಹೋದರು. ಅತ್ತ ಅಗ್ನಿಪರ್ವತದಲ್ಲಿ ಬಿದ್ದ ನರವಾಹನದತ್ತನನ್ನು ದಿವ್ಯಪುರುಷನೊಬ್ಬನು ಎತ್ತಿಕೊಂಡು ಹೋಗಿ ಗಂಗಾತೀರದಲ್ಲಿ ಬಿಟ್ಟು ತಾನು ಶಿವನಿಂದ ಬಂದ ದೂತನೆಂದೂ ಎದುರಿಗೆ ಕಾಣುತ್ತಿದ್ದದ್ದು ಕೈಲಾಸವೆಂದೂ ಹೇಳಿ ಹೋದನು. ಆಗ ನರವಾಹನದತ್ತನು ಶಿವನನ್ನು ಕುರಿತು ತಪಸ್ಸುಮಾಡಲು ಅವನು ಪ್ರಸನ್ನನಾಗಿ “ಇನ್ನು ನೀನು ವಿದ್ಯಾಧರ ಚಕ್ರವರ್ತಿಯಾಗು! ಎಲ್ಲರಿಗಿಂತಲೂ ಹೆಚ್ಚಾಗಿ ನಿನಗೆ ವಿದ್ಯೆಗಳು ಪ್ರಕಾಶವಾಗಲಿ; ನನ್ನ ಪ್ರಭಾವದಿಂದ ನೀನು ಶತ್ರುಗಳಿಗೆ ಅಜೇಯನಾಗುತ್ತೀಯೆ; ಎಲ್ಲ ಶತ್ರುಗಳನ್ನೂ ನೀನು ನಿಗ್ರಹಿಸುತ್ತೀಯೆ; ಅವರ ವಿದ್ಯೆಗಳು ನಿನ್ನನ್ನು ಕಂಡಕೂಡಲೆ ಅಡಗಿಹೋಗುತ್ತವೆ; ಇವುಗಳ ಜೊತೆಗೆ ಪಾರ್ವತಿಯೂ ಗೌರೀವಿದ್ಯೆಯನ್ನು ಕೊಡುತ್ತಾಳೆ” ಎಂದನು. ಕೂಡಲೆ ಬ್ರಹ್ಮನಿರ್ಮಿತವಾದ ಮಹಾಪದ್ಮವಿಮಾನವು ಬಂತು; ಎಲ್ಲಾ ವಿದ್ಯೆಗಳೂ ಆವಿರ್ಭವಿಸಿ “ಏನಪ್ಪಣೆ?” ಎಂದು ಕೈಕಟ್ಟಿಕೊಂಡು ನಿಂತುವು; ಆಗ ನರವಾಹನದತ್ತನು ಪಾರ್ವತೀ ಪರಮೇಶ್ವರರಿಗೆ ನಮಸ್ಕರಿಸಿ ವಿಮಾನವನ್ನು ಹತ್ತಿ ಅಮಿತಗತಿಯಿದ್ದ ವಕ್ರಪುರದಲ್ಲಿ ಹೋಗಿ ಇಳಿದನು.

೪. ಅಲ್ಲಿ ಪೌರರುಚಿದೇವನೆಂಬ ಚಕ್ರವರ್ತಿ ಪ್ರತೀಹಾರನು ಬಂದು ಅವನ ಸೇವೆಗೆ ನಿಂತನು. ಪಿಂಗಳಗಾಂಧಾರ ಮುಂತಾದ ವಿದ್ಯಾಧರರೂ ಧನವತಿ ಮುಂತಾದ ಹೆಂಡತಿಯರೂ ಬಂದರು. ನರವಾಹನದತ್ತನು ಧನಪತಿಯನ್ನು ನೋಡಿ “ನನ್ನ ಸಚಿವರೆಲ್ಲಿ?” ಎಂದು ಕೇಳಿದನು. ಮಾನಸವೇಗನು ಅವರನ್ನು ಎಸೆದಾಗ ಅವಳು ತನ್ನ ವಿದ್ಯೆಯಿಂದ ಸುರಕ್ಷಿತವಾಗಿಟ್ಟಿದ್ದು ಈಗ ಬರಮಾಡಿದಳು. ಅವರು ಬಂದು ನಮಸ್ಕಾರಮಾಡಲು ನರವಾಹನದತ್ತನು “ಇಷ್ಟುದಿನವೂ ಎಲ್ಲಿ ಹೋಗಿದ್ದಿರಿ? ಹೇಗೆ ಕಳೆದಿರಿ?” ಎಂದು ಕೇಳಿದನು. ಮೊದಲು ಗೋಮುಖನು ತನ್ನ ವೃತ್ತಾಂತವನ್ನು ಹೇಳಿದನು: -


###  ಗೋಮುಖನ ವೃತ್ತಾಂತ


ಶತ್ರುವು ನನ್ನನ್ನು ಎಸೆದಾಗ ಯಾವಳೋ ಒಬ್ಬ ದೇವತೆಯು ನನ್ನನ್ನು ಎರಡು ಕೈಗಳಲ್ಲಿಯೂ ಆತುಕೊಂಡು, ಒಂದು ಅರಣ್ಯದಲ್ಲಿ ಬಿಟ್ಟು ಮಾಯವಾದಳು. ನಾನು ದುಃಖಿತನಾಗಿ ಕಮರಿಯ ಮೇಲಿಂದ ಬಿದ್ದು ಪ್ರಾಣಬಿಡಬೇಕೆಂದಿರುವಾಗ ಒಬ್ಬ ತಪಸ್ವಿಯು ಕಂಡು ನನ್ನನ್ನು ತಡೆದು ಶಿವಕ್ಷೇತ್ರವೆಂಬ ತನ್ನ ಆಶ್ರಮಕ್ಕೆ ಕರೆದುಕೊಂಡು ಹೋಗಿ ನನ್ನ ವೃತ್ತಾಂತವನ್ನು ಕೇಳಿ ತಿಳಿದು ತನ್ನ ವೃತ್ತಾಂತವನ್ನು ಹೀಗೆಂದು ಹೇಳಿದನು: -


###  ನಾಗಸ್ವಾಮಿಯ ವೃತ್ತಾಂತ


ನಾನು ಕುಂಡಿನಪುರದವನು; ನನ್ನ ಹೆಸರು ನಾಗಸ್ವಾಮಿ: ತಂದೆ ಸತ್ತಮೇಲೆ ಪಾಟಲೀಪುತ್ರಕ್ಕೆ ಹೋಗಿ ಅಲ್ಲಿ ಜಯದತ್ತನೆಂಬ ಉಪಾಧ್ಯಾಯನಲ್ಲಿ ವಿದ್ಯೆ ಕಲಿಯಲು ನಿಂತೆ; ಆದರೆ ನನಗೆ ವಿದ್ಯೆ ಹತ್ತದೆ ಮಿಕ್ಕ ಹುಡುಗರೆಲ್ಲರೂ ಹಾಸ್ಯಮಾಡಿದ್ದರಿಂದ ನಾನು ವಿಂಧ್ಯವಾಸಿನಿಯನ್ನು ಕುರಿತು ಹೊರಟು ದಾರಿಯಲ್ಲಿ ವಕ್ರೋಲಕವೆಂಬ ಊರನ್ನು ತಲುಪಿದೆ. ಅಲ್ಲಿ ಭಿಕ್ಷವೆತ್ತುತ್ತಿರಲು ಒಬ್ಬ ಆಕೆ ಭಿಕ್ಷದೊಡನೆ ಒಂದು ಕೆಂಪು ಕಮಲವನ್ನು ಹಾಕಿದಳು. ಮುಂದಿನ ಮನೆಗೆ ಹೋದಾಗ, ಆ ಮನೆಯ ಆಕೆ “ಅಯ್ಯೋ, ಯೋಗಿನಿಯು ನಿನ್ನನ್ನು ವಶಪಡಿಸಿಕೊಂಡುಬಿಟ್ಟಿದ್ದಾಳೆ; ನಿನ್ನ ಭಿಕ್ಷದಲ್ಲಿ ಮನುಷ್ಯರ ಹಸ್ತವನ್ನು ಹಾಕಿದ್ದಾಳೆ ನೋಡು!” ಎಂದಳು. ನಾನು ನೋಡಿಕೊಂಡಾಗ, ಕೆಂಪು ಕಮಲವೆಂದುಕೊಂಡಿದ್ದದ್ದು ಮನುಷ್ಯಹಸ್ತವೆಂದು ಗೊತ್ತಾಯಿತು. “ತಾಯೀ! ನಾನು ಬದುಕಿಕೊಳ್ಳುವುದು ಹೇಗೆ?” ಎಂದು ಕೇಳಲು ಅವಳು “ಇಲ್ಲಿಂದ ಮೂರು ಯೋಜನದ ಆಚೆ ಕರಭಕವೆಂಬ ಗ್ರಾಮದಲ್ಲಿ ದೇವರಕ್ಷಿತನೆಂಬ ಬ್ರಾಹ್ಮಣನಿದ್ದಾನೆ. ಅವನ ಮನೆಯಲ್ಲಿ ಕಾಮಧೇನುವಿನಂಥ ಒಂದು ಕಪಿಲೆ ಹಸುವಿದೆ; ಅದು ಇಂದಿನ ರಾತ್ರಿ ನಿನ್ನನ್ನು ರಕ್ಷಿಸಿಕೊಳ್ಳುತ್ತದೆ!” ಎಂದಳು. ಅದರಂತೆ ನಾನು ಅಲ್ಲಿಗೆ ಹೋಗಿ ಆ ಕಪಿಲೆಯ ಮರೆಹೊಕ್ಕೆನು. ಅಂದಿನ ರಾತ್ರಿ ಆ ಯೋಗಿನಿಯು ಅವಳ ಸ್ನೇಹಿತೆಯರೊಡನೆ ನನ್ನ ರಕ್ತಮಾಂಸಗಳಿಗಾಗಿ ಬಂದಾಗ, ಕಪಿಲೆಯು ನನ್ನನ್ನು ತನ್ನ ಗೊರಸಿನ ಮಧ್ಯೆ ಇಟ್ಟುಕೊಂಡು ರಾತ್ರಿಯೆಲ್ಲಾ ಯೋಗಿನಿಯೊಡನೆ ಹೋರಾಡಿ ನನ್ನನ್ನು ರಕ್ಷಿಸಿತು. ಬೆಳಗಾಗಲು ಅದು “ಮಗು! ಇಂದು ನಾನು ನಿನ್ನನ್ನು ರಕ್ಷಿಸಲಾರೆ; ಇಲ್ಲಿಂದ ಐದು ಯೋಜನ ದೂರದಲ್ಲಿ ಒಂದು ಕಾಡಿನೊಳಗೆ ಭೂತಶಿವನೆಂಬ ಪಾಶುಪತನಿದ್ದಾನೆ; ಅವನನ್ನು ಶರಣುಹೊಕ್ಕರೆ ನಿನ್ನನ್ನು ಕಾಪಾಡುತ್ತಾನೆ” ಎಂದಿತು. ಅದರಂತೆ ಅವನು ನನ್ನನ್ನು ತನ್ನ ಮನೆಯೊಳಗಿಟ್ಟು ತಾನು ಬಾಗಿಲಲ್ಲಿ ತ್ರಿಶೂಲ ಹಿಡಿದು ನಿಂತು ಯೋಗಿನಿಯನ್ನು ಓಡಿಸಿದನು. ಬೆಳಗಾಗಲು ಅವನು “ಅಯ್ಯಾ! ನಾನು ಇಂದು ನಿನ್ನನ್ನು ರಕ್ಷಿಸಲಾರೆ; ಇಲ್ಲಿಂದ ಹತ್ತು ಯೋಜನ ದೂರದಲ್ಲಿ ಸಂಧ್ಯಾವಾಸವೆಂಬ ಗ್ರಾಮದಲ್ಲಿ ವಸುಮತಿಯೆಂಬ ಬ್ರಾಹ್ಮಣನಿದ್ದಾನೆ. ಅವನು ನಿನ್ನನ್ನು ಈ ಮೂರನೆಯ ರಾತ್ರಿ ರಕ್ಷಿಸಿದರೆ ಆಮೇಲೆ ಬಿಡುಗಡೆ ಹೊಂದುತ್ತೀಯೆ!” ಎಂದನು. ಆದರೆ ಸಂಜೆಯಾಗುವುದರೊಳಗಾಗಿ ಅಷ್ಟುದೂರ ನಡೆಯಲಾರದೆ, ಕತ್ತಲೆಯಲ್ಲಿ ಯೋಗಿನಿಯರ ಕೈಗೆ ಸಿಕ್ಕಿಬಿದ್ದೆ. ಅವರು ನನ್ನನ್ನು ಕೊಂಡುಹೋಗುತ್ತಿರಲು ಎದುರಿಗೆ ಇನ್ನೊಂದು ಗುಂಪು ಯೋಗಿನಿಯರು ಬಂದು ಮೇಲೆ ಬಿದ್ದರು; ಅವರವರು ಹೋರಾಡುತ್ತ ನನ್ನನ್ನು ಕೆಳಕ್ಕೆ ಬೀಳಿಸಲು ನಾನು ಅಲ್ಲಿ ಒಂದು ದೊಡ್ಡ ಮನೆಯನ್ನು ಕಂಡೆ. ಅದರ ಬಾಗಿಲು ತೆಗೆದಿದ್ದಿದ್ದರಿಂದ ಅದರೊಳಗೆ ಹೋಗಿ ನೋಡಲು ಅಲ್ಲಿ ಒಬ್ಬ ಅದ್ಭುತಾಕಾರಳಾದ ಹೆಂಗಸಿದ್ದಳು. ಅವಳು ನನ್ನನ್ನು ಬರಮಾಡಿಕೊಂಡು ಸಮಾಧಾನಮಾಡಿ ‘ನಾನು ಸುಮಿತ್ರೆಯೆಂಬ ಯಕ್ಷಿಣಿ; ಶಾಪದಿಂದ ಹೀಗಾಗಿದ್ದೇನೆ; ಶಾಪ ಶಾಂತಿಯಾಗಬೇಕಾದರೆ, ನಾನು ಒಬ್ಬ ಮನುಷ್ಯನನ್ನು ಮದುವೆಮಾಡಿಕೊಂಡು ಅವನೊಡನೆ ಒಂದು ರಾತ್ರಿ ಇರಬೇಕು; ಆದ್ದರಿಂದ ನಿರ್ಭಯನಾಗಿ ಬಾ’ ಎಂದು ವಸ್ತ್ರಾಹಾರಗಳನ್ನು ಕೊಟ್ಟು ಉಪಚರಿಸಿದಳು. ಅಂದಿನ ರಾತ್ರಿಯನ್ನು ಅವಳೊಡನೆ ಕಳೆಯಲು ಅವಳ ಶಾಪ ಕಳೆಯಿತು. ಆವಳು ಆ ಸ್ಥಳವನ್ನು ಬಿಟ್ಟು ಹೊರಟು ‘ಅಯ್ಯಾ ಬ್ರಾಹ್ಮಣಾ, ನಾನು ಹೋಗುತ್ತೇನೆ. ನಿನಗೆ ದಿವ್ಯಜ್ಞಾನ ಉಂಟಾಗುತ್ತದೆ; ನೀನು ತಪಸ್ವಿಯೂ ಸಿದ್ಧನೂ ಆಗುತ್ತೀಯೆ; ನಿನಗೆ ಯಾವ ಭಯವೂ ಇರದು! ಈ ನನ್ನ ಮನೆಯಲ್ಲಿದ್ದುಕೊಂಡಿರು. ಆದರೆ ಇದರಲ್ಲಿ ಮಧ್ಯದ ಕಟ್ಟಡಕ್ಕೆ ಮಾತ್ರ ಹೋಗಬೇಡ! “ಎಂದು ಹೊರಟುಹೋದಳು. ನಾನು ಕುತೂಹಲದಿಂದ ಅದರೊಳಕ್ಕೆ ಹೋಗಲು, ಅಲ್ಲಿ ಒಂದು ಕುದುರೆ ಇತ್ತು. ಹತ್ತಿರಕ್ಕೆ ಹೋದಾಗ ಅದು ನನ್ನನ್ನು ಒದೆಯಲು ನಾನು ಈ ಶಿವಾಲಯಕ್ಕೆ ಬಂದು ಬಿದ್ದೆ; ಅಂದಿನಿಂದ ಇಲ್ಲಿದ್ದೇನೆ; ನನಗೆ ತ್ರಿಕಾಲ ಜ್ಞಾನವಿದೆ; ನೀನು ನಿನ್ನ ಯಜಮಾನನನ್ನು ಸಧ್ಯದಲ್ಲಿಯೇ ಕಾಣುತ್ತೀಯೆ” ಎಂದನು.

ನಾನು ಆತನೊಡನೆ ಇಷ್ಟುದಿನವೂ ಇದ್ದೆ; ಇಂದು ಸ್ವಪ್ನದಲ್ಲಿ ಶಿವನು ನಿನಗೆ ಸಿದ್ದಿಯುಂಟಾದದ್ದನ್ನು ತಿಳಿಸಿದನು; ಯಾವಳೋ ದಿವ್ಯಸ್ತ್ರೀಯು ಇಲ್ಲಿಗೆ ಕರೆತಂದು ಬಿಟ್ಟಳು; ಇದೇ ನನ್ನ ವೃತ್ತಾಂತ- ಎಂದನು. ಅನಂತರ ಮರುಭೂತಿಯು ತನ್ನ ವೃತ್ತಾಂತವನ್ನು ಹೇಳಿದನು: -


###  ಮರುಭೂತಿಯ ವೃತ್ತಾಂತ


ಮಾನಸವೇಗನು ಎಸೆದ ನನ್ನನ್ನು ಯಾವಳೋ ಒಬ್ಬ ದೇವತೆಯು ಎರಡು ಕೈಗಳಲ್ಲಿಯೂ ಆತುಕೊಂಡು ಒಂದು ಅಡವಿಯಲ್ಲಿಟ್ಟುಹೋದಳು. ಆಗ ನಾನು ದುಃಖಾರ್ತನಾಗಿ ಪ್ರಾಣಕಳೆದುಕೊಳ್ಳುವ ದಾರಿಯನ್ನು ಯೋಚಿಸುತ್ತಿರಲು ಹೊಳೆಯ ಸುತ್ತಿನಲ್ಲಿದ್ದ ಒಂದು ಆಶ್ರಮವನ್ನು ಕಂಡೆ. ಒಳಹೊಕ್ಕು ನೋಡಲು ಅದರೊಳಗೆ ಜಟಾಧಾರಿಯಾದ ಒಬ್ಬ ತಾಪಸನಿದ್ದನು. ಆತನು ನನ್ನ ವೃತ್ತಾಂತವನ್ನು ಕೇಳಿ “ಪ್ರಾಣ ಕಳೆದುಕೊಳ್ಳಬೇಡ; ನಿನ್ನ ಒಡೆಯನ ವರ್ತಮಾನ ತಿಳಿಯುತ್ತದೆ; ಆಮೇಲೆ ಏನು ಬೇಕೋ ಅದನ್ನು ಮಾಡುವೆಯಂತೆ” ಎಂದು ನಿಲ್ಲಿಸಿಕೊಂಡನು. ಸ್ವಲ್ಪ ಕಾಲದ ಮೇಲೆ ಆ ಹೊಳೆಯಲ್ಲಿ ಸ್ನಾನಕ್ಕೆಂದು ಕೆಲವರು ದಿವ್ಯಸ್ತ್ರೀಯರು ಬಂದರು. “ಅವರಲ್ಲಿ ಒಬ್ಬಳ ಬಟ್ಟೆಗಳನ್ನು ತಂದುಬಿಡು; ನಿನಗೆ ಅವರಿಂದ ವರ್ತಮಾನ ತಿಳಿಯುತ್ತದೆ” ಎಂದು ತಾಪಸನು ಹೇಳಲು, ನಾನು ಹಾಗೆಯೇ ಮಾಡಿದೆ. ಬಟ್ಟೆಹೋದ ಹೆಂಗಸು ಒದ್ದೆಯಲ್ಲಿ ತನ್ನ ಎದೆಯ ಮೇಲೆ ಕೈಯಿಟ್ಟುಕೊಂಡು ಅಲ್ಲಿಗೆ ಬಂದಳು. ತಾಪಸನು “ನರವಾಹನದತ್ತನ ವರ್ತಮಾನವನ್ನು ಹೇಳಿ ನಿನ್ನ ಬಟ್ಟೆಗಳನ್ನು ತೆಗೆದುಕೊಂಡು ಹೋಗು!” ಎಂದನು. ಆಕೆ “ನರವಾಹನದತ್ತನು ಈಗ ಕೈಲಾಸದಲ್ಲಿ ಶಿವನನ್ನು ಕುರಿತು ತಪಸ್ಸು ಮಾಡುತ್ತಿದ್ದಾನೆ; ಇನ್ನು ಕೆಲವು ದಿನಗಳಲ್ಲಿ ವಿದ್ಯಾಧರ ಚಕ್ರವರ್ತಿಯಾಗುತ್ತಾನೆ!” ಎಂದು ಹೇಳಿದಳು. ಈ ವರ್ತಮಾನವನ್ನು ಹೇಳಿದ್ದರಿಂದ ಶಾಪವಿಮೋಚನೆಯಾಗಿ ಅವಳು ತಾಪಸನ ಹೆಂಡತಿಯಾದಳು. ಸ್ವಲ್ಪ ದಿನದಲ್ಲಿ ಅವಳು ಗರ್ಭಧರಿಸಿ ಆ ಗರ್ಭವನ್ನು ಹೆತ್ತು ತಾಪಸನಿಗೆ ಕೊಟ್ಟು, “ನೀನು ಮತ್ತೆ ನನ್ನನ್ನು ನೋಡಬೇಕೆನ್ನಿಸಿದಾಗ ಈ ಗರ್ಭವನ್ನು ಅಕ್ಕಿಯೊಡನೆ ಬೇಯಿಸಿ ತಿನ್ನು!” ಎಂದು ಹೇಳಿ ಎಲ್ಲಿಯೋ ಹೋದಳು. ಅದರಂತೆ ಅವನು ತಿಂದು ಅಂತರಿಕ್ಷಕ್ಕೆ ಹಾರಿದನು. ನಾನು ಆ ಪಾತ್ರೆಗೆ ಅಂಟಿಕೊಂಡಿದ್ದ ಎರಡು ಅಗುಳನ್ನು ತಿನ್ನಲು, ನಾನು ಉಗುಳಿದರೆ ಚಿನ್ನ ಬೀಳುತ್ತಿತ್ತು. ಈ ಸ್ಥಿತಿಯಲ್ಲಿ ನಿನ್ನನ್ನು ಕಾಣುವುದಕ್ಕೆಂದು ಇತ್ತ ಕಡೆಗೆ ಬರುತ್ತ ಒಬ್ಬ ಸೂಳೆಯ ಸಹವಾಸದಲ್ಲಿರಲು ಅವಳ ಕುಂಟಣಿಯು ನನಗೆ ವಾಂತಿಯಾಗುವ ಔಷಧ ಕೊಡಿಸಿದಳು; ಅದರಲ್ಲಿ ಬಿದ್ದ ಮಾಣಿಕ್ಯದಂಥ ಎರಡು ಕಾಳುಗಳನ್ನು ತೆಗೆದು ತಾನು ಬಾಯಿಯಲ್ಲಿ ಹಾಕಿಕೊಳ್ಳಲು ನನ್ನ ಹೇಮಸಿದ್ಧಿ ಹೋಯಿತು; ಆಮೇಲೆ ನಾನು ಇಲ್ಲಿಯ ಚಂಡಿಕಾಗೃಹದಲ್ಲಿ ಬಂದು ತಪಸ್ಸು ಮಾಡುತ್ತ ಕುಳಿತೆ; ಮೂರು ರಾತ್ರಿ ಉಪವಾಸವಿದ್ದ ಮೇಲೆ ಕನಸಿನಲ್ಲಿ ದೇವಿಯು ಕಾಣಿಸಿಕೊಂಡು “ನಿನ್ನ ಒಡೆಯನು ಸಿದ್ಧಿಪಡೆದು ಬಂದಿದ್ದಾನೆ; ನೋಡುಹೋಗು!” ಎಂದಳು. ಬೆಳಗಾದ ಕೂಡಲೆ ಯಾವಳೋ ದೇವತೆಯು ನಿನ್ನ ಪಾದಮೂಲವನ್ನು ಸೇರಿಸಿದಳು. - ಇದೇ ನನ್ನ ಕಥೆ ಎಂದನು.


###  ಹರಿಶಿಖನ ವೃತ್ತಾಂತ


ಆಮೇಲೆ ಹರಿಶಿಖನು “ಶತ್ರುವು ಎಸೆದ ನನ್ನನ್ನು ಯಾವಳೋ ದೇವತೆಯು ರಕ್ಷಿಸಿ ಉಜ್ಜಯಿನಿಯಲ್ಲಿ ಇಳಿಸಿದಳು; ನಾನು ಅಲ್ಲಿ ದುಃಖದಿಂದ ಪ್ರಾಣ ಕಳೆದುಕೊಳ್ಳಬೇಕೆಂದು ಶ್ಮಶಾನಕ್ಕೆ ಹೋಗಿ ಚಿತೆಯನ್ನು ಸಿದ್ಧಪಡಿಸಲು ಅಲ್ಲಿದ್ದ ಭೂತರಾಜನು ‘ಏಕಯ್ಯಾ, ಅಗ್ನಿಪ್ರವೇಶ ಮಾಡುತ್ತಿದ್ದೀಯೆ? ನಿಮ್ಮ ರಾಜ ಬದುಕಿದ್ದಾನೆ; ಸಿದ್ಧಿಪಡೆದಿದ್ದಾನೆ; ಅವನನ್ನು ನೀನು ಸೇರುತ್ತೀಯೆ!’ ಎಂದು ತುಂಬ ಪ್ರೀತಿಯಿಂದ ಹೇಳಿದನು. ವಿಧಿಯು ಅನುಕೂಲನಾದರೆ ಕಲ್ಲು ಕರಗುತ್ತದೆ! ಆಮೇಲೆ ನಾನು ತಪಸ್ಸು ಮಾಡುತ್ತ ಕುಳಿತಿರಲು ಯಾವಳೋ ದೇವತೆಯು ಇಲ್ಲಿಗೆ ತಂದುಬಿಟ್ಟಳು” ಎಂದನು. ಹಾಗೆಯೇ ಮಿಕ್ಕವರೂ ತಮ್ಮತಮ್ಮ ವೃತ್ತಾಂತಗಳನ್ನು ಹೇಳಿದರು. ಆಮೇಲೆ ಶುಭದಿನವನ್ನು ನೋಡಿ ನರವಾಹನದತ್ತನು ವಿದ್ಯಾಧರಸೇನೆಯನ್ನು ತೆಗೆದುಕೊಂಡು ಗೌರಿಮುಂಡನ ಊರಾದ ಗೋವಿಂದಕೂಟದ ಮೇಲೆ ದಂಡೆತ್ತಿ ಹೊರಟನು. ಯುದ್ಧದಲ್ಲಿ ಮಾನಸವೇಗನ ತಲೆಯನ್ನು ಕತ್ತರಿಸಿ, ಗೌರಿಮುಂಡನನ್ನು ಬಂಡೆಯಮೇಲೆ ಎತ್ತಿಹಾಕಿ ಪುಡಿಪುಡಿ ಮಾಡಿದನು. ಅವರ ಸೇನೆ ಓಡಿಹೋಯಿತು. ಬೆಳಗ್ಗೆ ವೇಗವತೀ ಪ್ರಭಾವತಿಯರನ್ನು ಮಾನಸವೇಗನ ಮನೆಗೆ ಕಳುಹಿಸಿ ಮದನಮಂಚುಕೆಯನ್ನು ಕರಸಿಕೊಂಡನು.

ಅವನು ಆಸ್ಥಾನದಲ್ಲಿದ್ದಾಗ ಒಂದು ದಿನ ಇಬ್ಬರು ವಿದ್ಯಾಧರರು ಬಂದು “ಧನವತಿಯ ಮಾತಿನಂತೆ ನಾವು ಉತ್ತರವೇದಿಗೆ ಹೋಗಿದ್ದೆವು; ಮಂದರದೇವನು ನಿಮ್ಮಮೇಲೆ ಯುದ್ಧಕ್ಕೆ ಬರುವವನಾಗಿದ್ದಾನೆ” ಎಂದು ಹೇಳಿದರು. ಕೂಡಲೆ ಎಲ್ಲರೂ ಅವನ ಮೇಲೆ ದಂಡೆತ್ತಿಹೊರಟು ದಾರಿಯಲ್ಲಿ ವಾಯುಪಥನ ಊರಿನಲ್ಲಿ ತಂಗಿದರು. ಅಲ್ಲಿ ವಾಯುಪಥನು ಅವನಿಗೆ ತನ್ನ ತಂಗಿಯಾದ ವಾಯುವೇಗಯಶೆಯನ್ನು ಮದುವೆ ಮಾಡಿಕೊಟ್ಟನು; ಆದರೆ ಅವಳಿಗೆ ಸುತರಾಂ ಇಷ್ಟವಿರಲಿಲ್ಲ; ಆದ್ದರಿಂದ ಅವಳು ‘ನನಗೆ ಇಷ್ಟವಿಲ್ಲದಿದ್ದರೂ ನಮ್ಮ ಅಣ್ಣ ನನಗೆ ಮದುವೆ ಮಾಡುತ್ತಿದ್ದಾನೆ! ಲೋಕಪಾಲಕರೇ ನೀವು ಸಾಕ್ಷಿ! ನನ್ನದೇನೂ ತಪ್ಪಿಲ್ಲ!’ ಎಂದು ಕೂಗಿಕೊಂಡಳು. ಸ್ವಲ್ಪ ಹೊತ್ತಿನ ಮೇಲೆ ಗೋಮುಖನು ಬಂದು “ನಾಲ್ಕು ಜನ ವಿದ್ಯಾಧರಿಯರು ವಾಯುವೇಗನಿಂದ ಪ್ರತಿಜ್ಞಾಭಂಗಕ್ಕೆ ಕಾರಣವಾಯಿತೆಂದು ಅಗ್ನಿಪ್ರವೇಶ ಮಾಡುತ್ತಿದ್ದಾರೆ!” ಎಂದು ಹೇಳಿದನು. ನರವಾಹನದತ್ತನು ಎಲ್ಲರೊಡನೆ ಕೂಡಲೆ ಅಲ್ಲಿಗೆ ಹೋಗಲು, ವಾಯುವೇಗಯಶೆಯು “ಪ್ರಭು! ಇವಳು ಕಾಳಿಕೆ, ಇವಳು ವಿದ್ಯುತ್ಪುಂಜೆ, ಇವಳು ಮತಂಗಿನಿ, ಇವಳು ಪದ್ಮಪ್ರಭೆ; ಈ ನಾಲ್ಕುಜನವೂ ನಾನೂ ನಿನ್ನನ್ನು ಸಿದ್ಧಕ್ಷೇತ್ರದಲ್ಲಿ ನೋಡಿ, ನಾವೈದು ಜನವೂ ಇವನನ್ನು ಏಕಕಾಲದಲ್ಲಿ ಮದುವೆಮಾಡಿಕೊಳ್ಳಬೇಕು; ಯಾವಳಾದರೂ ಒಬ್ಬಳೇ ಮಾಡಿಕೊಂಡರೆ ಮಿಕ್ಕ ನಾಲ್ವರೂ ಅಗ್ನಿಪ್ರವೇಶಮಾಡಬೇಕು ಎಂದು ಪ್ರತಿಜ್ಞೆಮಾಡಿದೆವು. ಈ ಪ್ರತಿಜ್ಞೆಗೆ ಭಂಗಬರುತ್ತದೆ ಎಂದು ನಾನೊಬ್ಬಳೇ ನಿನ್ನನ್ನು ಮದುವೆಯಾಗಲಿಷ್ಟಪಡಲಿಲ್ಲ! ಆದ್ದರಿಂದ ಆರ್ಯಪುತ್ರನು ನನ್ನ ಈ ನಾಲ್ವರು ಸಖಿಯರನ್ನೂ ಮದುವೆ ಮಾಡಿಕೊಳ್ಳಬೇಕು” ಎಂದಳು. ನರವಾಹನದತ್ತನು ಒಪ್ಪಲು ಆ ಹುಡುಗಿಯರ ತಾಯಿತಂದೆಗಳು ಬಂದು ಅವರನ್ನು ಅವನಿಗೆ ಮದುವೆಮಾಡಿಕೊಟ್ಟರು. ಅವರೊಡನೆ ಅವನು ಆ ಊರಿನಲ್ಲಿ ಸುಖವಾಗಿರಲು ಒಂದು ದಿನ ಸೇನಾಪತಿಯಾದ ಹರಿಶಿಖನು ಬಂದು “ದೇವಾ! ಇದೇನು, ನೀನು ತಿಳಿದವನಾದರೂ ನೀತಿಮೀರಿ ನಡೆಯುತ್ತಿದ್ದೀಯೆ? ಯುದ್ದಕಾಲದಲ್ಲಿ ಮದುವೆಯ ಸಡಗರವೇ? ಮಂದರದೇವನ ಮೇಲೆ ದಂಡೆತ್ತಿ ಬಂದದ್ದೇನು, ಅಂತಃಪುರದಲ್ಲಿ ವಿಹಾರ ನಡಸುತ್ತಿರುವುದೇನು?” ಎಂದನು. ಅದಕ್ಕೆ ನರವಾಹನ ದತ್ತನು “ನೀನು ಹೇಳಿದ್ದು ಸರಿ; ಆದರೆ ನಾನು ಮದುವೆಮಾಡಿಕೊಂಡದ್ದು ಭೋಗಪಡುವುದಕ್ಕಲ್ಲ; ಬಂಧುಪ್ರಾಪ್ತಿಗೆ; ಶತ್ರುನಿಗ್ರಹಕ್ಕೆ ಅದು ಒಂದು ಮುಖ್ಯವಾದ ಸಾಧನ! ಇನ್ನು ಸೇನೆ ತೆರಳಲಿ!” ಎಂದನು. ಆಗ ಅವನ ಮಾವನಾದ ಮಂದರನು -ಮತಂಗಿನಿಯ ತಂದೆ- “ದೇವ! ಮಂದರದೇವನಿರುವ ಸ್ಥಳವು ದೂರ ಮತ್ತು ದುರ್ಗಮ; ಅವನು ತ್ರಿಶೀರ್ಷವೆಂಬ ಗುಹೆಯಲ್ಲಿ ಅಡಗಿಕೊಂಡಿರುತ್ತಾನೆ; ಅದರ ಬಾಗಿಲಲ್ಲಿ ದೇವಮಾಯನೆಂಬ ಮಹಾವೀರನು ಕಾವಲಿರುತ್ತಾನೆ; ಸರ್ವರತ್ನಗಳನ್ನೂ ಸಾಧಿಸಿದ ಚಕ್ರವರ್ತಿ ಮಾತ್ರ ಅಲ್ಲಿಗೆ ಪ್ರವೇಶ ಮಾಡುವುದು ಸಾಧ್ಯ! ಚಕ್ರವರ್ತಿ ರತ್ನವಾದ ಚಂದನವೃಕ್ಷವು ಇಲ್ಲಿದೆ; ಅದನ್ನು ಸಾಧಿಸಿಕೋ! “ಎಂದನು. ಅದರಂತೆ ಅವನು ರಾತ್ರಿ ಉಪವಾಸಮಾಡಿ ಅಲ್ಲಿಗೆ ಹೋಗಿ ಆ ಮಹಾವೃಕ್ಷವನ್ನು ಪ್ರಾರ್ಥಿಸಲು” ಅಯ್ಯಾ! ನಾನು ನಿನಗೆ ಪ್ರಸನ್ನನಾಗಿದ್ದೇನೆ; ನೆನೆದಾಗ ಬರುತ್ತೇನೆ; ಆದ್ದರಿಂದ ಗೋವಿಂದಕೂಟಕ್ಕೆ ಹೋಗು; ಅಲ್ಲಿ ನಿನಗೆ ಬೇರೆ ರತ್ನಗಳೂ ಸಿದ್ಧಿಸುತ್ತವೆ. ಆಮೇಲೆ ಮಂದರದೇವನನ್ನು ಲೀಲಾಜಾಲವಾಗಿ ಸೋಲಿಸುತ್ತೀಯೆ!" ಎಂದು ಅಶರೀರವಾಣಿಯಾಯಿತು. ಆಗ ಅವನು ಅದಕ್ಕೆ ನಮಸ್ಕರಿಸಿ ಶಿಬಿರಕ್ಕೆ ಬಂದು ಮರುದಿನ ದಿವ್ಯವಿಮಾನದಲ್ಲಿ ಕುಳಿತು ಎಲ್ಲರೊಡನೆಯೂ ಗೋವಿಂದಕೂಟ ಪರ್ವತಕ್ಕೆ ಹೊರಟನು.

ಪಂಚಲಂಬಕ ಮುಗಿಯಿತು.

ಶ್ರೀರಸ್ತು





## ೧೫. ಮಹಾಭಿಷೇಕಲಂಬಕ


ನಿಶಾಸು ತಾಂಡವೋದ್ದಂಡಶುಂಡಾಸೀತ್ಕಾರಶೀಕರೈಃ ।

ಜ್ಯೋತೀಂಷಿ ಪುಷ್ಣನ್ನಿವ ವಸ್ತಮೋ ಮುಷ್ಣಾತು ವಿಘ್ನಜಿತ್​ ॥

೧. ನರವಾಹನದತ್ತನು ಗೋವಿಂದಕೂಟದಲ್ಲಿದ್ದಾಗ ಅಮೃತಪ್ರಭನೆಂಬ ವಿದ್ಯಾಧರನು ಬಂದು “ಪ್ರಭೂ! ನಾನು ಮಲಯಪರ್ವತದಲ್ಲಿರುವ ವಾಮದೇವಋಷಿಯಿಂದ ಬಂದಿದ್ದೇನೆ. ಯಾವುದೋ ಒಂದು ಕೆಲಸದ ನಿಮಿತ್ತವಾಗಿ ನೀನು ಒಬ್ಬನೇ ಅಲ್ಲಿಗೆ ಬರಬೇಕಂತೆ” ಎಂದು ಹೇಳಿದನು. ಅದರಂತೆ ಅವರಿಬ್ಬರೂ ಹೊರಟು ಮಲಯಗಿರಿಗೆ ಬಂದು ವಾಮದೇವನಿಗೆ ನಮಸ್ಕರಿಸಿದರು. ಅವನು “ಅಯ್ಯಾ! ನೀನು ಕಾಮದೇವನ ಅವತಾರ; ಈಶ್ವರನು ನಿನ್ನನ್ನು ವಿದ್ಯಾಧರ ಚಕ್ರವರ್ತಿಯಾಗಿ ಮಾಡಿದ್ದಾನೆ; ಆದ್ದರಿಂದ ನನ್ನ ಆಶ್ರಮದ ಗುಹೆಯಲ್ಲಿರುವ ರತ್ನಗಳನ್ನು ಪಡೆ; ಅವುಗಳನ್ನು ಪಡೆದುಕೊಂಡರೆ ನೀನು ಮಂದರದೇವನನ್ನು ಗೆಲ್ಲಬಹುದು; ಅದಕ್ಕೋಸ್ಕರ ನಿನಗೆ ಹೇಳಿಕಳುಹಿಸಿದೆ” ಎಂದನು. ಅದರಂತೆ ಅವನು ಗುಹೆಯೊಳಕ್ಕೆ ಹೋಗಿ ಮೊದಲು ಗಜೇಂದ್ರರತ್ನವನ್ನೂ ಆಮೇಲೆ ಖಡ್ಗ, ಚಂದ್ರಿಕೆ, ಕಾಮಿನೀ, ವಿಧ್ವಂಸಿನೀವಿದ್ಯೆ, ಇವುಗಳನ್ನೂ ಸಾಧಿಸಿಕೊಂಡನು. ಈ ಮೊದಲೇ ದೊರೆತಿದ್ದ ಸರಸ್ಸು ಚಂದನ ಇವೂ ಸೇರಿ ಏಳು ಮಹಾರತ್ನಗಳಾದುವು. ಅವುಗಳೊಡನೆಯೂ ವಿದ್ಯಾಧರರಾಜರೊಡನೆಯೂ ಅವನು ಮಂದರದೇವನ ಮೇಲೆ ದಂಡೆತ್ತಿ ಹೊರಟು ಮಾನಸಸರೋವರವನ್ನು ದಾಟಿ ಕೈಲಾಸಪರ್ವತದ ಹತ್ತಿರಕ್ಕೆ ಬಂದನು. ಆದರೆ ಕೈಲಾಸವನ್ನು ದಾಟುವಹಾಗಿರಲಿಲ್ಲ. ಏಕೆಂದರೆ ಶಿವನ ವಾಸಸ್ಥಾನವಾದ ಅದನ್ನು ದಾಟಿದ್ದರೆ, ವಿದ್ಯೆಗಳೆಲ್ಲವೂ ಹೋಗಿಬಿಡುತ್ತಿದ್ದುವು; ಹಿಂದೆ ಋಷಭಚಕ್ರವರ್ತಿಗೆ ಹಾಗಾಗಿತ್ತು. ಆದ್ದರಿಂದ ತ್ರಿಶೀರ್ಷ ಗುಹೆಯನ್ನು ಹಾಯಿಸಿ ಆಚೆಗೆ ಹೋಗಬೇಕಾಗಿತ್ತು; ಆ ಗುಹೆಯನ್ನು ಕಾಯುತ್ತಿದ್ದ ದೇವಮಾಯನಲ್ಲಿಗೆ ದೂತನನ್ನು ಕಳುಹಿಸಲು ಅವನು ಯುದ್ಧಕ್ಕೇ ಬಂದನು. ಅವನನ್ನು ಕ್ಷಣಮಾತ್ರದಲ್ಲಿ ಸೋಲಿಸಿ, ಕೊಲ್ಲದೆ ಬಿಟ್ಟುಬಿಟ್ಟನು; ಆದ್ದರಿಂದ ಅವನು ಶರಣಾಗತನಾಗಿ ಆ ಗುಹೆಯ ವಿವರವನ್ನೆಲ್ಲಾ ತಿಳಿಸಿದನು. ನರವಾಹನದತ್ತನು ತನ್ನ ಎಲ್ಲಾ ಪರಿಕರಗಳೊಡನೆ ಮರುದಿನ ಆ ಗುಹೆಯೊಳಕ್ಕೆ ಹೋದನು. ಅಲ್ಲಿನ ಕಗ್ಗತ್ತಲೆಯನ್ನು ಚಂದ್ರಿಕಾರತ್ನದಿಂದಲೂ ಸರ್ಪದೃಷ್ಟಿಯ ವಿಷವನ್ನು ಚಂದನರತ್ನದಿಂದಲೂ ದಿಗ್ಗಜಗಳನ್ನು ಹಸ್ತಿರತ್ನದಿಂದಲೂ, ಗುಹ್ಯಕರನ್ನು ಖಡ್ಗರತ್ನದಿಂದಲೂ ನಿವಾರಿಸಿಕೊಂಡು ಉತ್ತರದ ಬಾಗಿಲಿಂದ ಹೊರಕ್ಕೆ ಬಂದನು. ಅಲ್ಲಿ ಕಾವಲಿದ್ದ ಕಾಲರಾತ್ರಿಯನ್ನು ಸ್ತೋತ್ರಾದಿಗಳಿಂದ ಒಲಿಸಿಕೊಂಡು ಮುಂದುವರಿದನು. ಮಂದರದೇವನೊಡನೆ ಘೋರ ಯುದ್ಧವಾಯಿತು. ಕೊನೆಗೆ ಅವನನ್ನು ಸೋಲಿಸಿ ಕೊಲ್ಲುವುದರಲ್ಲಿರಲು, ಮಂದರದೇವಿಯೆಂಬ ಅವನ ತಂಗಿಯು ಬಂದು “ಮಹಾರಾಜ! ನೀನು ತಪೋವನದಲ್ಲಿದ್ದಾಗ ನಿನ್ನನ್ನು ಮೋಹಿಸಿ ನಾನು ಪತಿಯಾಗಿ ವರಿಸಿದ್ದೇನೆ; ಆದ್ದರಿಂದ ಇವನು ನಿನಗೆ ಮೈದುನನಾಗಬೇಕು; ಅವನನ್ನು ಕೊಲ್ಲಬೇಡ!” ಎಂದು ಪ್ರಾರ್ಥಿಸಿಕೊಂಡಳು. ಆದ್ದರಿಂದ ಅವನನ್ನು ಬಿಟ್ಟು ನರವಾಹನದತ್ತನು “ಅಯ್ಯಾ! ಇದಕ್ಕಾಗಿ ನೀನು ಲಜ್ಜೆಪಟ್ಟುಕೊಳ್ಳಬೇಡ; ಶೂರರಾದವರಿಗೆ ಜಯಾಪಜಯಗಳು ನಿಯತವಲ್ಲ” ಎಂದು ಸಮಾಧಾನ ಹೇಳಿದನು. ಆದರೆ ಅವನು ಯುದ್ಧದಲ್ಲಿ ಒಬ್ಬ ಹೆಂಗಸು ತನ್ನನ್ನು ಉಳಿಸಿದ್ದನ್ನು ನೆನೆದು, ತನ್ನ ತಂದೆ ತಪಸ್ಸು ಮಾಡುತ್ತಿದ್ದ ಸ್ಥಳಕ್ಕೇ ತಾನೂ ತಪಸ್ಸು ಮಾಡಲು ಹೊರಟುಹೋದನು. ನರವಾಹನದತ್ತನು ಅವನ ಸ್ಥಳದಲ್ಲಿ ಅಮಿತಗತಿಯನ್ನು ರಾಜನಾಗಿ ಮಾಡಿದನು. ಅನಂತರ ಅವನು ಮೇರುಪ್ರದೇಶವನ್ನು ಗೆಲ್ಲಬೇಕೆಂದು ಹೊರಡಲು ನಾರದನು ಬಂದು “ಇದೇನಯ್ಯಾ, ನೀತಿಜ್ಞನೆನ್ನಿಸಿಕೊಂಡು ನೀನು ಮಾಡುತ್ತಿರುವ ಅಸಾಧ್ಯ ಕಾರ್ಯ? ಮೇರುವನ್ನು ಸೂರ್ಯಚಂದ್ರರೂ ದಾಟಲಾರರು. ವಿದ್ಯಾಧರರ ಸ್ಥಳ ಹಿಮಾಲಯ; ಅದನ್ನು ಗೆದ್ದಾಯಿತು. ದೇವಭೂಮಿಯಾದ ಮೇರುವಿನಲ್ಲಿ ನಿನಗೇನು ಕೆಲಸ? ಈ ದುರಾಗ್ರಹವನ್ನು ಬಿಡು; ಮಂದರದೇವನ ತಂದೆಯಾದ ಅಕಂಪನನನ್ನು ಹೋಗಿ ನೋಡು. ಅದರಿಂದ ನಿನಗೆ ಶುಭವಾಗುತ್ತದೆ” ಎಂದು ಹೇಳಿಹೋದನು. ನರವಾಹನದತ್ತನು ಹಾಗೇ ಆಗಲೆಂದು ಅಕಂಪನನ ಆಶ್ರಮಕ್ಕೆ ಹೋದನು. ಅಲ್ಲಿ ಆತನು ಅವನನ್ನು ಆದರಮಾಡಿ “ಅಯ್ಯಾ, ನನ್ನ ಮಗಳು ಮಂದರದೇವಿಯು ಚಕ್ರವರ್ತಿಯ ಹೆಂಡತಿಯಾಗುತ್ತಾಳೆಂದು ಅಶರೀರವಾಣಿಯಾಗಿದೆ; ಆದ್ದರಿಂದ ಅವಳನ್ನು ಪರಿಗ್ರಹಿಸು” ಎಂದನು. ಅವಳು “ನನಗೆ ಕನಕವತಿ, ಕಾಲವತಿ, ಶ್ರುತೆ, ಅಂಬರಪ್ರಭೆ ಎಂದು ಇಲ್ಲಿ ನಾಲ್ಕು ಜನ ಸ್ನೇಹಿತೆಯರಿದ್ದಾರೆ. ನಾವು ಐವರೂ ಹಿಂದೆ ಆರ್ಯಪುತ್ರನನ್ನು ತಪೋವನದಲ್ಲಿ ಕಂಡು ಮೋಹಿಸಿ, ನಾವೆಲ್ಲರೂ ಅವನನ್ನು ಒಟ್ಟಿಗೆ ಮದುವೆಮಾಡಿಕೊಳ್ಳಬೇಕೆಂದೂ ಯಾರಾದರೂ ಒಬ್ಬಳೇ ಮಾಡಿಕೊಂಡರೆ ಅಂಥವಳನ್ನು ಮಿಕ್ಕ ನಾಲ್ವರೂ ಕೊಂದುಬಿಡಬೇಕೆಂದೂ ಒಪ್ಪಂದಮಾಡಿಕೊಂಡೆವು. ಆದ್ದರಿಂದ ನಾನು ಅವರನ್ನು ಬಿಟ್ಟು ಒಬ್ಬಳೇ ಮದುವೆಯಾಗಲಾರೆ” ಎಂದಳು. ಆದ್ದರಿಂದ ನರವಾಹನದತ್ತನು ಅವರೈವರನ್ನೂ ಮದುವೆಯಾದನು. ಸ್ವಲ್ಪಕಾಲದ ಮೇಲೆ ಅಕಂಪನನು “ಮಹಾರಾಜ! ಈಗ ಋಷಭಾದ್ರಿಗೆ ಹೋಗಿ ಪಟ್ಟಾಭಿಷೇಕ ಮಾಡಿಕೋ; ಹಿಂದಿನ ಚಕ್ರವರ್ತಿಗಳೆಲ್ಲಾ ಹಾಗೆಯೇ ಮಾಡಿದ್ದಾರೆ!” ಎಂದನು. ಆಗ ಅವನು ತನ್ನ ಮಂತ್ರಿಗಳೊಡನೆಯೂ ಹೆಂಡಿರೊಡನೆಯೂ ವಿಮಾನದಲ್ಲಿ ಅಲ್ಲಿಗೆ ಹೋದನು. ಅವನೊಡನೆ ಮಹಾರಾಣಿಯಾಗಿ ಯಾರು ಪಟ್ಟಾಭಿಷಿಕ್ತಳಾಗಬೇಕು ಎಂಬ ಪ್ರಶ್ನೆ ಬಂತು. ಏಕೆಂದರೆ ನರವಾಹನದತ್ತನೇನೋ ಮದನಮಂಚುಕೆಯನ್ನೇ ಒಪ್ಪಿದ್ದನು. ಆದರೆ ಅವಳು ಮನುಷ್ಯಮಾತ್ರದವಳು, ಮದನವೇಗನ ಮತ್ತು ಕಳಿಂಗಸೇನೆಯ ಮಗಳು- ಎಂದು ವಿದ್ಯಾಧರರು ಚಿಂತಿಸುತ್ತಿದ್ದರು. ಆಗ “ಎಲೈ ವಿದ್ಯಾಧರರೇ, ಇವಳು ಮರ್ತ್ಯಳಲ್ಲ; ರತೀದೇವಿ; ಅಯೋನಿಜೆ; ದೇವತೆಗಳು ತಮ್ಮ ಮಾಯೆಯಿಂದ ಗರ್ಭವನ್ನು ಬದಲಾಯಿಸಿ ಅವಳನ್ನು ಅದರ ಸ್ಥಾನದಲ್ಲಿ ಇಟ್ಟಿದ್ದರು” ಎಂದು ಆಶರೀರವಾಣಿಯಾಯಿತು. ಆದ್ದರಿಂದ ಆ ಪ್ರಶ್ನೆ ಇತ್ಯರ್ಥವಾಯಿತು. ನರವಾಹನದತ್ತನು ವಾಯುಪಥನನ್ನು ಕೌಶಾಂಬಿಗೆ ಕೊಟ್ಟುಕಳುಹಿಸಿ ವತ್ಸರಾಜ ವಾಸವದತ್ತೆ ಪದ್ಮಾವತಿ ಗೋಪಾಲಕ ಮುಂತಾದ ಬಂಧುಬಳಗವನ್ನೆಲ್ಲಾ ಕರೆಸಿಕೊಂಡನು. ಅವರು ಬಂದ ಕೂಡಲೆ ಅವನೂ ಅವನ ಬಹುಸಂಖ್ಯೆಯ ಹೆಂಡಿರೂ ಅವರಿಗೆ ನಮಸ್ಕರಿಸಿ ಆಶೀರ್ವಾದ ಪಡೆದರು. ವಾಸವದತ್ತಾ ಪದ್ಮಾವತಿಯರು ಹೊಸ ಸೊಸೆಯರನ್ನು ನೋಡಿ ಸಂತೋಷಗೊಂಡು ಅವರ ಹೆಸರುಗಳನ್ನೂ ಕುಲಗಳನ್ನೂ ವಿಚಾರಿಸಿದರು. ವೈಭವದೊಡನೆ ವಿದ್ಯಾಧರರಾಜರ ಮಧ್ಯದಲ್ಲಿ ಪಟ್ಟಾಭಿಷೇಕವಾಯಿತು; ನರವಾಹನದತ್ತನು ಅಂದು ವಿದ್ಯಾಬಲದಿಂದ ಹಲವು ರೂಪಗಳನ್ನು ಧರಿಸಿ ಎಲ್ಲ ಹೆಂಡತಿಯರೊಡನೆಯೂ ಇದ್ದು ಅವರನ್ನು ಸಂತೋಷಪಡಿಸಿದನು. ಉತ್ಸವ ಮುಗಿದ ಮೇಲೆ ವತ್ಸರಾಜನು ಮಗನನ್ನು ಕಂಡು, “ಮಗು! ಈ ದಿವ್ಯಭೋಗಗಳನ್ನು ಯಾವ ಪ್ರಾಣಿ ತಾನೇ ಬೇಡವೆನ್ನುತ್ತದೆ? ಆದರೆ ಹುಟ್ಟಿದ ನಾಡು ಮತ್ತು ಅಲ್ಲಿಯ ಜನರು ಇವರ ಕಡೆಗೆ ಮನಸ್ಸು ಎಳೆಯುತ್ತದೆ. ಆದ್ದರಿಂದ ನಾವು ಕೌಶಾಂಬಿಗೆ ಹೋಗುತ್ತೇವೆ. ನೀನು ಈ ದಿವ್ಯಸೌಖ್ಯವನ್ನು ಅನುಭವಿಸಿಕೊಂಡಿರು! ಇಷ್ಟಬಂದಾಗ ಹೇಳಿಕಳುಹಿಸು; ಈ ಜನ್ಮದಲ್ಲಿ ನಿನ್ನ ಮುಖಚಂದ್ರನನ್ನು ನೋಡಿ ಸಂತೋಷಪಡುವುದಕ್ಕಿಂತ ನಮಗೆ ಬೇರೆ ಇನ್ನೇನು ದೊಡ್ಡ ಕೆಲಸವಿದ್ದೀತು!” ಎಂದನು. ನರವಾಹನದತ್ತನಿಗೆ ಈ ಮಾತನ್ನು ಕೇಳಿ ಕಣ್ಣು ನೀರಿನಿಂದ ತುಂಬಿತು; ಸೆರೆಬಿಗಿದು ಬಂದು ಮಾತು ಹೊರಡದಾಯಿತು; ವಸ್ತ್ರಾಲಂಕಾರಗಳನ್ನೂ ಹೊನ್ನಿನ ಹೇರುಗಳನ್ನೂ ರತ್ನಗಳನ್ನೂ ಕೊಟ್ಟು ಅವರಿಗೆ ನಮಸ್ಕರಿಸಿದನು.

ವಾಸವದತ್ತೆಗೆ ದುಃಖವು ಉಕ್ಕಿಬಂದು, ಮಗನ ಮುಖವನ್ನು ನೋಡುತ್ತ ನೋಡುತ್ತ ಮೆಲ್ಲನೆ ಮುಂದುವರಿದಳು. ನರವಾಹನದತ್ತನೂ ಅವನ ಮಂತ್ರಿಗಳೂ ಸ್ವಲ್ಪ ದೂರ ಅವರ ಹಿಂದೆ ಹೋಗಿ ಕಣ್ಣೀರಿನಿಂದ ಕತ್ತಲೆ ಕವಿದಂತಾಗಿ, ಋಷಭಗಿರಿಗೆ ಹಿಂತಿರುಗಿಬಂದರು. ವಾಯುಪಥನೂ ದೇವಮಾಯನೂ ಕೌಶಾಂಬಿಯವರೆಗೆ ಜೊತೆಯಲ್ಲಿ ಹೋಗಿ ಹಿರಿಯರನ್ನು ಕಳುಹಿಸಿ ಬಂದರು. ಮದನಮಂಚುಕೆಯೊಡನೆ ನರವಾಹನದತ್ತನು ಸುಖವಾಗಿ ವಿದ್ಯಾಧರ ರಾಜ್ಯವನ್ನಾಳಿಕೊಂಡಿದ್ದನು.

ಮಹಾಭಿಷೇಕಲಂಬಕ ಮುಗಿಯಿತು

ಶ್ರೀರಸ್ತು





## ೧೬. ಸುರತಮಂಜರೀಲಂಬಕ


ಪಾತು ವಸ್ತಾಂಡವೋಡ್ಡೀನಗಂಡಸಿಂಧೂರಮಂಡನಃ ।

ವಾಂತಾಭಿಪೀತ ಪ್ರತ್ಯೂಹ ಪ್ರತಾಪ ಇವ ವಿಘ್ನಜಿತ್​ ॥

೧. ಒಂದು ಸಾರಿ ವಸಂತಋತುವಿನಲ್ಲಿ ನರವಾಹನದತ್ತನು ತನ್ನ ಹೆಂಡಿರೊಡನೆಯೂ ಮಂತ್ರಿಗಳೊಡನೆಯೂ ಗಂಗಾತೀರದಲ್ಲಿ ಕ್ರೀಡಿಸುತ್ತ ಮಂತ್ರಿಗಳನ್ನು ನೋಡಿ “ಈ ವನಪ್ರದೇಶವು ಸುಗಂಧಪುಷ್ಪಗಳಿಂದ ತುಂಬಿದೆ. ದಕ್ಷಿಣದ ಗಾಳಿ ಮೃದುವಾಗಿ ಬೀಸುತ್ತಿದೆ; ದಿಕ್ಕುಗಳು ನಿರ್ಮಲವಾಗಿವೆ; ಕೋಗಿಲೆಗಳು ಮಧುರವಾಗಿ ಉಲಿಯುತ್ತಿವೆ; ಯಾವ ಸುಖಕ್ಕೆ ಏನು ಕಡಿಮೆ? ಇಷ್ಟಜನವಿಯೋಗವೊಂದೇ ಕಷ್ಟ; ಮೃಗಪಕ್ಷಿಗಳಿಗೂ ಆ ಕಷ್ಟವಿದೆ; ಈ ಕೋಗಿಲೆಯನ್ನು ನೋಡು, ಎಲ್ಲೋ ಹೋಗಿರುವ ತನ್ನ ಪ್ರಿಯನನ್ನು ನೆನೆದು ಮಾವಿನಮರದಿಂದ ಹೇಗೆ ಕೂಗಿಕೊಳ್ಳುತ್ತಿದೆ!” ಎಂದನು. ಗೋಮುಖನು ಅದನ್ನು ಅನುಮೋದಿಸಿ “ಹೌದು ಪ್ರಭು! ಶ್ರಾವಸ್ತಿಯಲ್ಲಿ ನಡೆದ ಒಂದು ಸಂಗತಿಯನ್ನು ಹೇಳುತ್ತೇನೆ, ಆಲಿಸಬೇಕು!” ಎಂದು ಮುಂದಿನ ಕಥೆಯನ್ನು ಹೇಳಿದನು:―





ಶೂರಸೇನ ಸುಷೇಣೆಯರ ಕಥೆ


ಅಲ್ಲಿ ಶೂರಸೇನನೆಂಬ ಒಬ್ಬ ಗ್ರಾಮಾಧಿಕಾರಿಯಿದ್ದನು. ಅವನಿಗೆ ಪ್ರಾಣಕ್ಕಿಂತ ಹೆಚ್ಚಾದ ಸುಷೇಣೆಯೆಂಬ ಹೆಂಡತಿಯಿದ್ದಳು. ಒಂದು ಸಾರಿ ಅವನು ದೊರೆಯ ಶಿಬಿರಕ್ಕೆ ಹೋಗಬೇಕಾಯಿತು. ಆಗ ಅವನ ಹೆಂಡತಿಯು “ಆರ್ಯಪುತ್ರ! ನನ್ನೊಬ್ಬಳನ್ನೇ ಬಿಟ್ಟು ಹೋಗಬೇಡ; ನಾನು ನಿನ್ನನ್ನು ಬಿಟ್ಟು ಒಂದು ಕ್ಷಣವೂ ಇರಲಾರೆ” ಎಂದಳು. ಅವನು “ಪ್ರಿಯೆ! ನಾನು ಬರಬೇಕೆಂದು ರಾಜಾಜ್ಞೆಯಾದರೆ ಹೋಗದೆ ಇರಲಾಗುತ್ತದೆಯೆ? ಇದು ನಿನಗೆ ತಿಳಿಯದೇ? ನಾನು ಪರಾಧೀನ!” ಎಂದನು. ಅವಳು ಕಣ್ಣಿನಲ್ಲಿ ನೀರು ತಂದುಕೊಂಡು “ಹೋಗಲೇಬೇಕಾದರೆ ಹೇಗೋ ಸಹಿಸಿಕೊಂಡಿರುತ್ತೇನೆ; ವಸಂತಮಾಸದಲ್ಲಿ ಒಂದು ದಿನವೂ ಇರದೆ ಬಂದುಬಿಡಬೇಕು!” ಎಂದಳು. ಅವನು “ಪ್ರಿಯೆ! ಹಾಗೇ ಆಗಲಿ; ಎಂಥ ಕೆಲಸವಿದ್ದರೂ ಬಿಟ್ಟು ಚೈತ್ರ ಶುದ್ಧ ಪಾಡ್ಯದ ದಿನ ಬಂದುಬಿಡುತ್ತೇನೆ!” ಎಂದನು. ಅವಳು ಹೇಗೋ ಸಮ್ಮತಿಸಿ, ದಿನಗಳನ್ನು ಲೆಕ್ಕ ಹಾಕುತ್ತ ಅವನು ಹೇಳಿದ್ದ ಅವಧಿಯನ್ನೇ ನಿರೀಕ್ಷಿಸುತ್ತಿದ್ದಳು. ಕೋಗಿಲೆಯ ಕೂಗೂ ದುಂಬಿಯ ಝೇಂಕಾರವೂ ಮಧುಮಾಸದ ಬರವನ್ನು ಸೂಚಿಸಿದುವು. ಪಾಡ್ಯಮಿಯ ದಿನ ಅವಳು ತನ್ನ ಗಂಡ ಬರುತ್ತಾನೆಂದು ಅಭ್ಯಂಗನ ಮಾಡಿಕೊಂಡು ಕಾಮನನ್ನು ಪೂಜಿಸಿ ಅಲಂಕಾರಮಾಡಿಕೊಂಡು ಪತಿಮಾರ್ಗವನ್ನೇ ನೋಡುತ್ತ ನಿಂತಳು. ಆದರೆ ಸಂಜೆಯಾದರೂ ಅವನಿನ್ನೂ ಬರಲಿಲ್ಲ. ಅದನ್ನು ನೋಡಿ ಅವಳು ‘ಪತಿಯು ಬರಲಿಲ್ಲ. ನನ್ನ ಮೃತ್ಯು ಬಂತು; ಪರರ ಸೇವೆಯಲ್ಲಿಯೇ ಆಸಕ್ತರಾದವರಿಗೆ ತಮ್ಮ ಜನದಲ್ಲಿ ಪ್ರೀತಿಯೇನಿರುತ್ತದೆ?" ಎಂದು ಸಂತಪಿಸುತ್ತಿದ್ದಳು. ಅತ್ತ ಶೂರಸೇನನು ರಾಜನಿಂದ ಹೇಗೋ ಬಿಡಿಸಿಕೊಂಡು ಗಡುವನ್ನು ಮೀರಲಿಷ್ಟವಿಲ್ಲದೆ ವೇಗವಾದ ಒಂದು ಒಂಟೆಯ ಮೇಲೆ ಕುಳಿತು ಬೆಳಗಿನ ಜಾವದಲ್ಲಿ ಮನೆಗೆ ಬಂದು ಇಳಿದನು. ಅಲ್ಲಿ ನೋಡಿದರೆ ತನ್ನ ಹೆಂಡತಿಯು ಗಾಳಿ ಬೀಳಿಸಿದ ಹೂವಿನ ಬಳ್ಳಿಯಂತೆ ಆಭರಣಾಲಂಕೃತಳಾಗಿ ಸತ್ತುಬಿದ್ದಿದ್ದಾಳೆ! ಅದನ್ನು ಕಂಡು ಅವಳನ್ನು ತೊಡೆಯ ಮೇಲೆ ಮಲಗಿಸಿಕೊಂಡನೋ ಇಲ್ಲವೋ ಅವನ ಜೀವವೂ ಹೋಯಿತು! ಹೀಗೆ ಸತ್ತ ಆ ದಂಪತಿಗಳನ್ನು ಅವರ ಮನೆದೇವತೆಯಾದ ಚಂಡೀದೇವಿಯು ಕೃಪೆಯಿಂದ ಬದುಕಿಸಿದಳು. ಅಲ್ಲಿಂದ ಮುಂದೆ ಅವರು ಒಂದು ದಿನವೂ ಒಬ್ಬರನ್ನೊಬ್ಬರು ಅಗಲಿ ಇರುತ್ತಿರಲಿಲ್ಲ.

ಇದೇ ನೆವವಾಗಿ ನರವಾಹನದತ್ತನು ಚಿಂತಾಕ್ರಾಂತನಾದನು. ಮಹಾತ್ಮರಿಗೆ ಮುಂದೆ ಬರುವ ಶುಭಾಶುಭಗಳನ್ನು ಅವರ ಅಂತರಾತ್ಮವು ಸೂಚಿಸುತ್ತದೆ! ಅಂದು ರಾತ್ರಿ ಅವನು ತನ್ನ ತಂದೆಯನ್ನು ಯಾರೋ ಒಬ್ಬ ಕಪ್ಪನೆಯ ಹೆಂಗಸು ದಕ್ಷಿಣ ದಿಕ್ಕಿಗೆ ಎಳೆದುಕೊಂಡು ಹೋದಹಾಗೆ ಕನಸು ಕಂಡು, ತಂದೆಗೆ ಏನಾಗಿದೆಯೋ ಎಂದು ಕಳವಳಪಟ್ಟು ಪ್ರಜ್ಞಪ್ತಿವಿದ್ಯೆಯನ್ನು ಕರೆದು ತಂದೆಯ ವೃತ್ತಾಂತವನ್ನು ಕೇಳಿದನು. ಅದು “ದೇವ! ನಿನ್ನ ತಂದೆಯು ಕೌಶಾಂಬಿಯಲ್ಲಿರುತ್ತ ಉಜ್ಜಯಿನಿಯಿಂದ ಬಂದ ದೂತನಿಂದ, ಚಂಡಮಹಾಸೇನನು ಮೃತನಾದನೆಂದೂ ಅಂಗಾರವತಿಯು ಸಹಗಮನಮಾಡಿದಳೆಂದೂ ಕೇಳಿ ಮೂರ್ಛೆ ಹೋದನು. ವಾಸವದತ್ತೆಯೂ ತಂದೆತಾಯಿಗಳು ಸತ್ತ ವರ್ತಮಾನವನ್ನು ಕೇಳಿ ತುಂಬ ಶೋಕಿಸಿದಳು. ಮಂತ್ರಿಗಳು ಎಚ್ಚರಗೊಳಿಸಿದ ಮೇಲೆ ಅವನು ಹತ್ತಿರದಲ್ಲಿದ್ದ ಗೋಪಾಲಕನನ್ನು ನೋಡಿ” ಗೋಪಾಲಕ! ಉಜ್ಜಯಿನಿಗೆ ನಡೆ; ನಿಮ್ಮ ತಂದೆಯ ರಾಜ್ಯವನ್ನು ಆಳು! ಪ್ರಜೆಗಳು ನಿನ್ನನ್ನು ಎದುರುನೋಡುತ್ತಿದ್ದಾರೆಂದು ದೂತನು ಹೇಳುತ್ತಿದ್ದಾನೆ! “ಎಂದನು. ಅವನು ‘ನಾನು ನಿಮ್ಮನ್ನು ಬಿಟ್ಟು ಇರಲಾರೆ; ತಂದೆಯಿಲ್ಲದ ಉಜ್ಜಯಿನಿಗೂ ಹೋಗಲಾರೆ; ಅಲ್ಲಿ ನನ್ನ ತಮ್ಮ ಪಾಲಕ ಹೇಗಿದ್ದರೂ ಇದ್ದಾನಲ್ಲ, ಅವನೇ ರಾಜನಾಗಲಿ; ನಾನು ಅದಕ್ಕೆ ಸಮ್ಮತಿಕೊಡುತ್ತೇನೆ’ ಎಂದುಬಿಟ್ಟನು. ಈ ಮಾತನ್ನು ರುಮಣ್ವಂತನೊಡನೆ ಉಜ್ಜಯಿನಿಗೆ ಹೇಳಿಕಳುಹಿಸಿ, ಅವನು ಯೌಗಂಧರಾಯಣಾದಿ ಮಂತ್ರಿಗಳನ್ನು ಕರೆದು ‘ಇಹಲೋಕ ವೈಭವವೆಲ್ಲಾ ಕೊನೆಗೆ ನಿಸ್ಸಾರವೇ! ನಾನೂ ರಾಜ್ಯವಾಳಿಯಾಯಿತು. ಸುಖಪಟ್ಟಾಯಿತು, ಶತ್ರುಗಳನ್ನು ಗೆದ್ದಾಯಿತು, ಮಗನು ವಿದ್ಯಾಧರ ಚಕ್ರಾಧಿಪತ್ಯವನ್ನು ಪಡೆದದ್ದನ್ನು ಕಂಡಾಯಿತು; ಮುಪ್ಪು ಅಡಸಿಬಂತು; ಆದ್ದರಿಂದ ಕಾಲಂಜರ ಗಿರಿಗೆ ಹೋಗಿ ಈ ದೇಹವನ್ನು ಬಿಟ್ಟು ಪರಮಪದವನ್ನು ಗಳಿಸೋಣವೆಂದಿದ್ದೇನೆ’ ಎಂದನು. ಎಲ್ಲರೂ ‘ದಣಿಯ ಚಿತ್ತ! ನಿನ್ನ ಅನುಜ್ಞೆಯಿಂದ ನಾವೂ ನಿನ್ನನ್ನು ಅನುಸರಿಸುತ್ತೇವೆ’ ಎಂದರು. ಅನಂತರ ಅವರು ಗೋಪಾಲಕನನ್ನು ಕರೆದು ‘ಅಯ್ಯಾ! ನನಗೆ ನರವಾಹನದತ್ತ ಬೇರೆ ಅಲ್ಲ, ನೀನು ಬೇರೆ ಅಲ್ಲ; ಆದ್ದರಿಂದ ನನ್ನ ಈ ರಾಜ್ಯವನ್ನು ವಹಿಸಿಕೋ! ಕೌಶಾಂಬಿಯನ್ನು ಕಾಪಾಡು!’ ಎಂದನು. ಅವನು ‘ನಿಮ್ಮೆಲ್ಲರಿಗೂ ಆದ ಗತಿ ನನಗೂ ಆಗಲಿ! ನಾನು ನಿಮ್ಮನ್ನು ಬಿಟ್ಟಿರಲಾರೆ!’ ಎಂದನು. ವತ್ಸರಾಜನು ಸುಳ್ಳು ಕೋಪವನ್ನು ತೋರಿಸುತ್ತ ‘ಏನು ಆಗಲೇ ಅವಿಧೇಯನಾಗಿಬಿಟ್ಟೆ? ಅಧಿಕಾರವಿಲ್ಲದಮೇಲೆ ಯಾರ ಆಜ್ಞೆಯನ್ನು ಯಾರು ಮನ್ನಿಸುತ್ತಾರೆ?’ ಎಂದು ಮುಖ ತಿರುಗಿಸಿಕೊಂಡನು. ಗೋಪಾಲಕನು ನಿಲ್ಲಬೇಕಾಯಿತು. ಅನಂತರ ರಾಜನು ವಾಸವದತ್ತೆ ಪದ್ಮಾವತಿಯರೊಡನೆ ಗಜಾರೂಢನಾಗಿ ಕಾಲಂಜರಗಿರಿಗೆ ಬಂದು ಅಲ್ಲಿ ಶಿವನಿಗೆ ವಂದಿಸಿ ತನಗೆ ಸರ್ವಕಾಲದಲ್ಲಿಯೂ ಪ್ರಿಯವಾಗಿದ್ದ ಘೋಷವತೀ ವೀಣೆಯನ್ನು ಹಿಡಿದುಕೊಂಡು, ಅಕ್ಕಪಕ್ಕದಲ್ಲಿ ಹೆಂಡತಿಯರೂ ಹಿಂದೆ ಮಂತ್ರಿಗಳೂ ಇರಲು ಕಮರಿಯಿಂದ ಕೆಳಕ್ಕೆ ಬಿದ್ದನು. ಕೂಡಲೆ ಒಂದು ವಿಮಾನ ಬಂದು ಅವರೆಲ್ಲರನ್ನೂ ಸ್ವರ್ಗಕ್ಕೆ ಕರೆದುಕೊಂಡು ಹೋಯಿತು.” ಎಂದು ಹೇಳಿತು. ಗೋಪಾಲಕನ ವೃತ್ತಾಂತವೇನೆಂದು ಕೇಳಲು, ಅವನು ಉಜ್ಜಯಿನಿಯಿಂದ ಪಾಲಕನನ್ನು ಬರಮಾಡಿಕೊಂಡು ಅವನಿಗೇ ಕೌಶಾಂಬೀ ರಾಜ್ಯವನ್ನು ಕೊಟ್ಟು ತಾನು ವೈರಾಗ್ಯದಿಂದ ಅಸಿತಗಿರಿಯ ಕಶ್ಯಪಾಶ್ರಮಕ್ಕೆ ಹೊರಟುಹೋದನು. ಅಲ್ಲಿ ಈಗ ನಾರುಮಡಿಯುಟ್ಟು ಮುನಿಗಳ ಮಧ್ಯೆ ಇದ್ದಾನೆ"ಎಂದಿತು. ನರವಾಹನದತ್ತನು ಪಿತೃಗಳಿಗೆ ಜಲಾಂಜಲಿಯನ್ನು ಕೊಟ್ಟು ಕಶ್ಯಪಾಶ್ರಮಕ್ಕೆ ಹೋದನು. ಅಲ್ಲಿ ಅವನು ಸೋದರಮಾವನನ್ನು ಕಂಡು ತನ್ನೊಡನೆ ಬಂದು ವಾಸಿಸುವಂತೆ ಕೇಳಿಕೊಂಡನು. ಅವನು ‘ಮಗು! ನಿನ್ನನ್ನು ನೋಡಿದ್ದೇ ಸಾಲದೇ? ನಿನಗೆ ನನ್ನಮೇಲೆ ಅಷ್ಟು ಅಭಿಮಾನವಿರುವುದಾದರೆ ಈ ಮಳೆಗಾಲ ಕಳೆಯುವವರೆಗೂ ನೀನೇ ನನ್ನೊಡನೆ ಈ ಆಶ್ರಮದಲ್ಲಿದ್ದುಬಿಡು!’ ಎಂದನು. ನರವಾಹನದತ್ತನು ಸೋದರಮಾವನ ಮಾತನ್ನು ಮನ್ನಿಸಿ ತನ್ನ ಪರಿವಾರದೊಡನೆ ಅಲ್ಲಿಯೇ ಉಳಿದುಕೊಂಡನು.

೨. ಒಂದು ದಿನ ಅವನ ಸೇನಾಪತಿಯಾದ ಹರಿಶಿಖನು ಬಂದು "ದೇವ! ಇಂದು ರಾತ್ರಿ ನಾನು ಉಪ್ಪರಿಗೆಯ ಮೇಲಿದ್ದಾಗ, ಒಬ್ಬ ದಿವ್ಯಪುರುಷನು ಒಬ್ಬ ಸ್ತ್ರೀಯನ್ನು ಹೊತ್ತುಕೊಂಡು ಹೋಗುತ್ತಿದ್ದನು. ಅವಳು ‘ಹಾ! ಆರ್ಯಪುತ್ರ!’ ಎಂದು ಅಳುತ್ತಿದ್ದಳು. ನಾನೂ ಇನ್ನು ಕೆಲವರೂ ಅವನನ್ನು ಅಟ್ಟಿಸಿಕೊಂಡು ಹೋಗಿ ‘ಅಯ್ಯೋ ಪಾಪಿ! ಪರಸ್ತ್ರೀಯನ್ನು ಎಲ್ಲಿಗೆ ಹೊತ್ತುಕೊಂಡು ಹೋಗುತ್ತೀಯೆ? ನರವಾಹನದತ್ತನ ರಾಜ್ಯದಲ್ಲಿ ಪಶುಪಕ್ಷಿಗಳೂ ಅಧರ್ಮಕ್ಕೆ ಹೋಗುವುದಿಲ್ಲ’ ಎಂದು ಕೆಳಕ್ಕೆ ಇಳಿಸಿದೆವು. ಆಮೇಲೆ ನೋಡಿದರೆ ಅವನು ಮತ್ತಾರೂ ಅಲ್ಲ, ನಿನ್ನ ಭಾವಮೈದುನನಾದ ಇತ್ಯಕ! ‘ಇವಳು ಯಾರು ಏತಕ್ಕೆ ಎತ್ತಿಕೊಂಡು ಹೋಗುತ್ತಿದ್ದೆ?’ ಎಂದು ಕೇಳಲು, ಅವನು ‘ಇವಳು ಸುರತಮಂಜರಿ; ಮತಂಗದೇವನ ಮಗಳು; ಇವಳನ್ನು ನನಗೆ ಕೊಡುವುದಾಗಿ ಇವಳ ತಾಯಿ ಮಾತುಕೊಟ್ಟಿದ್ದಳು; ಆಮೇಲೆ ಅವಳ ತಂದೆ ಅವಳನ್ನು ಯಾವನೋ ಒಬ್ಬ ಮನುಷ್ಯನಿಗೆ ಕೊಟ್ಟುಬಿಟ್ಟನು; ಅವಳನ್ನು ನಾನು ತಂದೆ; ನನ್ನ ಹೆಂಡತಿಯನ್ನು ನಾನು ಕರೆದುಕೊಂಡು ಬಂದರೆ ಅದರಲ್ಲಿ ತಪ್ಪೇನು? ಎಂದು ಕೇಳಿದನು. ಸುರತಮಂಜರಿಯನ್ನು ಕೇಳಲು ಅವಳು ‘ಉಜ್ಜಯಿನಿಯಲ್ಲಿ ಪಾಲಕನೆಂಬ ರಾಜನಿದ್ದಾನೆ; ಅವನಿಗೆ ಅವಂತಿವರ್ಧನನೆಂಬ ಮಗನಿದ್ದಾನೆ. ನಾನು ಅವನನ್ನು ಮದುವೆಮಾಡಿಕೊಂಡು ಉಪ್ಪರಿಗೆಯ ಮೇಲೆ ಮಲಗಿದ್ದೆ; ನನ್ನ ಗಂಡನಿಗೆ ನಿದ್ರೆ ಬಂದಿದ್ದಾಗ ಈ ಪಾಪಿ ಹೊತ್ತುಕೊಂಡು ಬಂದಿದ್ದಾನೆ!’ ಎಂದಳು. ನಾನು ಅವರಿಬ್ಬರನ್ನೂ ತಂದು ಸ್ವಾಮಿಯ ಮುಂದೆ ನಿಲ್ಲಿಸಿದ್ದೇನೆ. ತಾವು ಏನು ಬೇಕಾದರೂ ಮಾಡಬಹುದು’ ಎಂದನು. ನರವಾಹನದತ್ತನು ಗೋಪಾಲಕನನ್ನು ಕೇಳಲು ಅವನು ‘ನನಗೆ ಈ ವಿಚಾರವೇನೂ ತಿಳಿಯದು; ಪಾಲಕನ ಮಗ ಇವಳನ್ನು ಮದುವೆಮಾಡಿಕೊಂಡಿದ್ದಾನೆಂದು ಸಂಗತಿ ತಿಳಿದಿದ್ದೇ ಈಗ; ಆದ್ದರಿಂದ ಉಜ್ಜಯಿನಿಯಿಂದ ಕುಮಾರನನ್ನೂ ಮಂತ್ರಿಯಾದ ಭರತರೋಹನನ್ನೂ ಕರೆಸು; ಅವರು ಬಂದರೆ ನಿಜವಾದ ಸಂಗತಿ ತಿಳಿಯುತ್ತದೆ!’ ಎಂದನು. ಅದರಂತೆ ಧೂಮಶಿಖನನ್ನು ಉಜ್ಜಯಿನಿಗೆ ಕೊಟ್ಟು ಕಳುಹಿಸಿ ಅವರಿಬ್ಬರನ್ನೂ ಕರೆಸಿ ಕೇಳಲು ಭರತರೋಹಕನು ಹೀಗೆಂದನು:-

ದೇವ! ಒಂದು ಸಾರಿ ಉಜ್ಜಯಿನಿಯ ಜನರು ಪಾಲಕರಾಜನ ಹತ್ತಿರಕ್ಕೆ ಬಂದು “ಈಗ ನಗರದಲ್ಲಿ ‘ಉದಕದಾನ’ ವೆಂಬ ಉತ್ಸವವು ನಡೆಯತಕ್ಕದ್ದಿದೆ. ಅದಕ್ಕೆ ಕಾರಣವು ಪ್ರಭುವಿಗೆ ಗೊತ್ತಿಲ್ಲದಿದ್ದರೆ ಹೇಳುತ್ತೇವೆ ಕೇಳಬೇಕು; ಹಿಂದೆ ನಿಮ್ಮ ತಂದೆಯಾದ ಚಂಡಮಹಾಸೇನನು ಒಂದು ಉತ್ತಮವಾದ ಶಕ್ತಿಯನ್ನು ಪಡೆಯುವುದಕ್ಕೂ, ಹೆಂಡತಿಯನ್ನು ಪಡೆಯುವುದಕ್ಕೂ ಚಂಡೀದೇವಿಯನ್ನು ಕುರಿತು ತಪಸ್ಸು ಮಾಡಿದನು; ದೇವಿಯು ಪ್ರಸನ್ನಳಾಗಿ ಖಡ್ಗವನ್ನು ಕೊಟ್ಟು ‘ಮಗು! ಸಧ್ಯದಲ್ಲಿಯೇ ನೀನು ಅಂಗಾರಕನೆಂಬ ಅಸುರನನ್ನು ಕೊಂದು ಅಂಗಾರವತಿ ಎಂಬ ಅವನ ಮಗಳನ್ನು ಮದುವೆಯಾಗುತ್ತೀಯೆ!’ ಎಂದು ಹೇಳಿದಳು. ಈ ಮಧ್ಯೆ ಆ ಊರಿಗೆ ಯಾರು ಯಾರು ನಗರಾಧಿಪತಿಯಾಗಿ ಬಂದರೂ ಅವರನ್ನೆಲ್ಲ ಯಾವುದೋ ಪ್ರಾಣಿ ತಿಂದುಹಾಕಿಬಿಡುತ್ತಿತ್ತು. ಅದನ್ನು ಕಂಡುಹಿಡಿಯಲು ಚಂಡಮಹಾಸೇನನೇ ಸ್ವಂತವಾಗಿ ರಾತ್ರಿಹೊತ್ತು ತಿರುಗುತ್ತಾ ಒಬ್ಬ ಪಾರದಾರಿಕನನ್ನು ಕಂಡು ಅವನನ್ನು ಕತ್ತರಿಸಿಹಾಕಿದನು. ಕೂಡಲೇ ಅವನ ಕೊರಳಿನಿಂದ ಒಬ್ಬ ರಾಕ್ಷಸನು ಎದ್ದುಬರಲು, ಇವನೇ ನಗರಾಧ್ಯಕ್ಷನನ್ನು ತಿನ್ನುವವನೆಂದುಕೊಂಡು ರಾಜನು ಅವನ ಜುಟ್ಟನ್ನು ಹಿಡಿದು ಕೊಲ್ಲಬೇಕೆಂದಿರುವಷ್ಟರಲ್ಲಿ ಅವನು ‘ರಾಜ! ನನ್ನನ್ನು ಅನ್ಯಾಯವಾಗಿ ಕೊಲ್ಲಬೇಡ; ಪುರಾಧಿಪರನ್ನು ತಿನ್ನುವವನು ಬೇರೆ!’ ಎಂದನು. ರಾಜನು ಅವನಾರೆಂದು ಕೇಳಲು ರಾಕ್ಷಸನು ‘ಅಂಗಾರಕನೆಂಬ ರಾಕ್ಷಸನು ಪಾತಾಳದಲ್ಲಿ ಮನೆಮಾಡಿಕೊಂಡಿದ್ದಾನೆ; ಅವನು ರಾತ್ರಿಹೊತ್ತು ಈ ಊರಿಗೆ ಬಂದು ಪುರಾಧಿಪರನ್ನು ತಿನ್ನುತ್ತಾನೆ; ರಾಜಕುಮಾರಿಯರನ್ನು ಹೊತ್ತುಕೊಂಡು ಹೋಗಿ ಅವನ ಮಗಳು ಅಂಗಾರವತಿಗೆ ಪರಿಚಾರಿಕೆಯರಾಗಿ ಮಾಡುತ್ತಾನೆ; ಅಡವಿಯಲ್ಲಿ ತಿರುಗುತ್ತಿರುವಾಗ ಅವನನ್ನು ಹಿಡಿದು ಕೊಲ್ಲು!’ ಎಂದನು. ಅವನನ್ನು ಬಿಟ್ಟು ರಾಜನು ಒಂದು ಸಾರಿ ಬೇಟೆಗೆ ಹೋಗಿದ್ದಾಗ ಅಲ್ಲಿ ಒಂದು ದೊಡ್ಡ ಹಂದಿಯನ್ನು ನೋಡಿದನು. ‘ಹಂದಿ ಇಷ್ಟು ದೊಡ್ಡದಾಗಿರುತ್ತದೆಯೆ? ಇದು ಆ ಅಂಗಾರಕನ ಮಾಯೆ ಇರಬಹುದೇ?’ ಎಂದು ಯೋಚಿಸುತ್ತಾ ಅದರ ಮೇಲೆ ಬಾಣಬಿಟ್ಟನು. ಅದು ಆ ಬಾಣಗಳನ್ನು ಲೆಕ್ಕಿಸದೆ ಅವನ ರಥವನ್ನು ನೂಕಿ ಒಂದು ದೊಡ್ಡ ಬಿಲವನ್ನು ಹೊಕ್ಕಿತು. ರಾಜನು ಅದರ ಹಿಂದೆ ಹೋಗಿ ನೋಡಲು ಅಲ್ಲಿ ಒಂದು ದಿವ್ಯವಾದ ನಗರವಿತ್ತು. ಅದರಲ್ಲಿ ಹಂದಿ ಮಾತ್ರ ಕಾಣಲಿಲ್ಲ; ಅಲ್ಲಿ ಒಂದು ಕೊಳದ ಹತ್ತಿರ ಕುಳಿತಿರಲು ನೂರಾರು ಹುಡುಗಿಯರೊಡಗೊಂಡು ಒಬ್ಬ ರತಿಯಂಥ ಹೆಂಗಸು ಬಂದಳು. ಅವಳು ಅವನನ್ನು ನೋಡುತ್ತಿದ್ದ ಹಾಗೆಯೇ ಮೋಹಗೊಂಡು ಕರುಣೆಯಿಂದ ಕಣ್ಣೀರುಬಿಡುತ್ತ ‘ಅಯ್ಯೋ! ಇಲ್ಲಿಗೇಕೆ ಬಂದೆ? ನೀನು ನೋಡಿದ ಹಂದಿ ಅಂಗಾರಕ ದೈತ್ಯ; ಅವನು ವಜ್ರಕಾಯ, ಮಹಾಬಲಿಷ್ಠ; ಈಗ ಹಂದಿಯ ರೂಪನ್ನು ಬಿಟ್ಟು ಮನೆಯೊಳಗೆ ನಿದ್ರೆ ಮಾಡುತ್ತಿದ್ದಾನೆ; ಎದ್ದು ತಿಂಡಿಯ ಹೊತ್ತಿನಲ್ಲಿ ನಿನಗೆ ತೊಂದರೆಮಾಡುತ್ತಾನೆ. ನಾನು ಅವನ ಮಗಳು ಅಂಗಾರವತಿ; ನಿನಗೆ ಅಪಾಯ ಬಂದಿರುವುದಲ್ಲಾ ಎಂದು ನನಗೆ ತುಂಬ ದುಃಖವಾಗಿದೆ!’ ಎಂದಳು. ರಾಜನಿಗೆ ದೇವಿಯ ವರವು ಜ್ಞಾಪಕಕ್ಕೆ ಬಂದು, ತನ್ನ ಕಾರ್ಯವಾಗಿಯೇ ಆಗುತ್ತದೆ ಎಂಬ ಧೈರ್ಯದಿಂದ ಅವಳನ್ನು ಕುರಿತು ‘ಎಲೈ ಸುಂದರಿ, ನನ್ನಲ್ಲಿ ಸ್ನೇಹವಿರುವ ಪಕ್ಷಕ್ಕೆ ನನ್ನ ಮಾತನ್ನು ಕೇಳು. ನಿಮ್ಮ ತಂದೆ ಏಳುವ ಹೊತ್ತಿಗೆ ಅವನ ಹತ್ತಿರ ಅಳುತ್ತ ಕುಳಿತಿರು; ಏಕೆಂದು ಕೇಳಿದರೆ ‘ನಿನ್ನನ್ನು ಯಾರಾದರೂ ಕೊಂದುಬಿಟ್ಟರೆ ನನ್ನ ಗತಿ ಏನು?’ ಎಂದು ಕಾರಣವನ್ನು ಹೇಳು. ಅದರಿಂದ ನನಗೂ ನಿನಗೂ ಇಬ್ಬರಿಗೂ ಒಳ್ಳೆಯದಾಗುತ್ತದೆ’ ಎಂದನು. ಅವಳು ಹಾಗೆಯೇ ಮಾಡಲು ರಾಕ್ಷಸನು ‘ನನ್ನದು ವಜ್ರದೇಹ; ಆದ್ದರಿಂದ ಯಾರೂ ನನ್ನನ್ನು ಕೊಲ್ಲಲಾರರು; ಎಡಗೈಯಲ್ಲಿರುವ ಮರ್ಮಸ್ಥಾನವನ್ನು ಬಿಲ್ಲು ಮುಚ್ಚಿಕೊಂಡಿರುತ್ತದೆ!’ ಎಂದನು. ರಾಜನು ಮರೆಯಲ್ಲಿ ನಿಂತಿದ್ದು ಈ ಮಾತನ್ನು ಕೇಳಿ ದೈತ್ಯನು ಸ್ನಾನಮಾಡಿ ಶಿವಪೂಜಾನಿರತನಾಗಿದ್ದಾಗ ಎದುರಿಗೆ ಹೋಗಿ ಯುದ್ಧಕ್ಕೆ ಕರೆದನು. ದೈತ್ಯನು ಎಡಗೈಯ್ಯನ್ನು ಎತ್ತಿ ‘ಸ್ವಲ್ಪ ತಾಳು!’ ಎಂದು ಸಂಜ್ಞೆ ಮಾಡಿದನು. ರಾಜನು ತಕ್ಷಣವೇ ಆ ಕೈಯ್ಯಲ್ಲಿದ್ದ ಮರ್ಮಸ್ಥಾನಕ್ಕೆ ಗುರಿಯಿಟ್ಟು ಬಾಣ ಹೊಡೆಯಲು ದೈತ್ಯನು ಸತ್ತುಬಿದ್ದನು. ಸಾಯುವಾಗ ‘ನಾನು ಬಾಯಾರಿದ್ದಾಗ ನನ್ನನ್ನು ಹೊಡೆದು ಬೀಳಿಸಿದ್ದರಿಂದ ಪ್ರತಿವರ್ಷವೂ ನನಗೆ ಜಲತರ್ಪಣವನ್ನು ಕೊಡಬೇಕು; ಇಲ್ಲದಿದ್ದರೆ ನಿನ್ನ ಐದು ಜನ ಮಂತ್ರಿಗಳು ಸಾಯುತ್ತಾರೆ’ ಎಂದು ಶಪಿಸಿದನು. ರಾಜನು ಅಂಗಾರವತಿಯನ್ನು ಉಜ್ಜಯಿನಿಗೆ ಕರೆತಂದು ಮದುವೆಮಾಡಿಕೊಂಡನು. ಅಂದಿನಿಂದ ಪ್ರತಿವರ್ಷವೂ ಅಂಗಾರಕನಿಗೆ ಉದಕದಾನಮಾಡುವುದು ಸಂಪ್ರದಾಯವಾಗಿದೆ. ಈಗ ಅದು ನಡೆಯಬೇಕಾಗಿದೆ; ನಿಮ್ಮ ತಂದೆ ನಡೆಸುತ್ತಿದ್ದದ್ದನ್ನು ನೀನೂ ನಡೆಸು” ಎಂದರು. ಅದರಂತೆ ಅವನು ಆ ಉತ್ಸವವನ್ನು ನಡೆಸುತ್ತಿರಲು, ಆ ಕೋಲಾಹಲದ ಮಧ್ಯೆ ಒಂದು ಮದದಾನೆಯು ಸರಪಣಿಯನ್ನು ಕಿತ್ತುಕೊಂಡು ಬಂದು ಬಹುಜನರನ್ನು ತುಳಿದುಹಾಕಿತು. ಯಾರೂ ಅದನ್ನು ತಡೆಯುವುದಕ್ಕಾಗಲಿಲ್ಲ. ಅದು ಹೊಲಗೇರಿಗೆ ಹೋದಾಗ ಒಬ್ಬ ಚಂಡಾಲರ ಹುಡುಗಿಯು ಬಂದು ಅದರ ಸೊಂಡಿಲನ್ನು ತಟ್ಟಿ ಕುಡಿನೋಟವನ್ನು ಬೀರಿ ಅದನ್ನು ಸುಮ್ಮನಾಗಿಸಿದಳು. ಅದು ಅವಳನ್ನು ನೋಡುತ್ತ ನಿಂತಿತು. ಒಂದು ಹೆಜ್ಜೆಯೂ ಮುಂದೆ ಹೋಗಲಿಲ್ಲ. ಆಗ ಅವಳು ತನ್ನ ಉತ್ತರೀಯವನ್ನು ಅದರ ದಂತಗಳಿಗೆ ಡೋಲಿಯಾಗಿ ಕಟ್ಟಿ ಅದರಲ್ಲಿ ತೂಗಿಕೊಳ್ಳುತ್ತ ಕುಳಿತಳು. ಈ ಅದ್ಭುತವನ್ನು ನೋಡಿ ಪುರಜನರು ‘ಈಕೆ ಯಾರೋ ದೇವಕನ್ನಿಕೆ ಇರಬೇಕು; ಇವಳ ರೂಪದಿಂದಲೂ ಪ್ರಭಾವದಿಂದಲೂ ತಿರ್ಯಗ್​ಜಂತುಗಳೂ ಕೂಡ ಸ್ವಾಧೀನವಾಗಿವೆ’ ಎಂದರು. ಈ ಸಮಾಚಾರವು ಅವಂತೀವರ್ಧನನಿಗೆ ತಿಳಿಯಲು ಅವನು ಬಂದು ಆ ಹುಡುಗಿಯನ್ನು ನೋಡಿ ಅವಳ ರೂಪಿನಿಂದ ಮುಗ್ಧನಾದನು. ಅವಳೂ ಅವನನ್ನು ಕಂಡು ಮೋಹಿತಳಾಗಿ ದೋಲಿಯಿಂದ ಇಳಿದು ಹೊರಟುಹೋದಳು. ಮಾವಟಿಗರು ಆನೆಯನ್ನು ಸ್ವಾಧೀನಪಡಿಸಿಕೊಂಡರು. ವಿಚಾರಮಾಡಲು ಅವನ ಸ್ನೇಹಿತರು ‘ಅವಳು ಹೊಲಗೇರಿಯಲ್ಲಿರುವ ಉತ್ತಲಹಸ್ತನ ಮಗಳು ಸುರತಮಂಜರಿ; ಚಿತ್ರವನ್ನು ನೋಡುವಂತೆ ಬೇಕಾದರೆ ಅವಳನ್ನು ಕಣ್ಣಿನಿಂದ ನೋಡಬಹುದು, ಅಷ್ಟೇಯೆ!’ ಎಂದರು. ರಾಜಕುಮಾರನು ಆ ಮಾತನ್ನು ಕೇಳಿ, ‘ಅವಳು ಎಂದಿಗೂ ಹೊಲತಿಯಾಗಿರಲಾರಳು; ಯಾರೋ ದಿವ್ಯಸ್ತ್ರೀ ಇರಬೇಕು; ಖಂಡಿತ; ಹೊಲತಿಗೆ ಅಂಥ ರೂಪವೆಂದರೇನು! ಅವಳು ಹೆಂಡತಿಯಾಗದಿದ್ದರೆ ಬದುಕಿದ್ದು ಏನು ಸಾರ್ಥಕ?’ ಎಂದನು. ಇದನ್ನು ಕೇಳಿ ಅವನ ತಾಯಿಯಾದ ಅವಂತಿವತೀದೇವಿಯು ಗಂಡನನ್ನು ಕುರಿತು ‘ಇದು ಎಲ್ಲಾದರೂ ಉಂಟೆ? ಹುಡುಗನು ಹೊಲತಿಯನ್ನು ಅಪೇಕ್ಷಿಸುತ್ತಾನಂತಲ್ಲ!’ ಎಂದು ವ್ಯಾಕುಲಳಾದಳು. ಗೋಪಾಲಕನು ಹೆಂಡತಿಯನ್ನು ಸಮಾಧಾನಮಾಡಿ ‘ನಮ್ಮ ಹುಡುಗನ ಮನಸ್ಸು ಹೀಗೆ ಹೋಗುತ್ತಿದ್ದರೆ, ಅವಳು ನಿಜವಾಗಿ ಹೊಲತಿಯಲ್ಲ; ಬೇರೆ ಜಾತಿಯವಳೇ ಇರಬೇಕು; ಸಜ್ಜನರ ಮನಸ್ಸು ಪ್ರವರ್ತಿಸುವುದರಿಂದಲೇ ಕಾರ್ಯಾಕಾರ್ಯಗಳನ್ನು ತಿಳಿಯಬಹುದು. ಈ ಸಂದರ್ಭದಲ್ಲಿ ಒಂದು ಕಥೆ ಇದೆ; ಕೇಳಿರದೆ ಇದ್ದರೆ ಹೇಳುತ್ತೇನೆ ಕೇಳು’ ಎಂದು ಮುಂದಿನ ಕಥೆಯನ್ನು ಹೇಳಿದನು: -


### ಅಗ್ನಿಕುಮಾರ ಕುರಂಗಿಯರ ಕಥೆ


ಹಿಂದೆ ಸುಪ್ರತಿಷ್ಠಿತ ನಗರದ ರಾಜನಾದ ಪ್ರಸೇನಜಿತನಿಗೆ ಕುರಂಗಿಯೆಂಬ ರೂಪವತಿಯಾದ ಮಗಳಿದ್ದಳು. ಅವಳು ಒಂದು ಸಾರಿ ಉದ್ಯಾನದಲ್ಲಿದ್ದಾಗ ಒಂದು ಆನೆಯು ಕಟ್ಟನ್ನು ಕಿತ್ತುಕೊಂಡು ಬಂದು ಅವಳನ್ನು ವಾಹನಸಹಿತವಾಗಿ ಕಿತ್ತೊಗೆಯಿತು; ಪರಿವಾರವೆಲ್ಲವೂ ಓಡಿಹೋಗಲು, ಒಬ್ಬ ಚಂಡಾಲ ಕುಮಾರನು ಕತ್ತಿ ಹಿಡಿದು ಬಂದು ಅದರ ಸೊಂಡಿಲನ್ನು ಕತ್ತರಿಸಿ ಕೊಂದುಹಾಕಿದನು. ಆಮೇಲೆ ಓಡಿಹೋಗಿದ್ದ ಜನರು ಬಂದರು; ಅವಳು ‘ಆ ಆನೆಯಿಂದ ನನ್ನನ್ನು ಉಳಿಸಿದ ವೀರನೇ ನನ್ನ ಗಂಡ; ಅವನು ದೊರೆಯದಿದ್ದರೆ ಸಾಯುವುದೇ ಸರಿ!’ ಎಂದು ನಿರ್ಧರಿಸಿಕೊಂಡಳು. ಚಂಡಾಲಕುಮಾರನಿಗೂ ಅವಳ ಮೇಲೆ ಮನಸ್ಸಾಯಿತು; ಆದರೆ “ಕಾಗೆಗೂ ರಾಜಹಂಸಿಗೂ ಹೇಗೆ ಸಂಬಂಧವಾದೀತು? ಹೀಗೆಂದುಕೊಂಡು ಸುಮ್ಮನಿರಲೂ ಆರೆ; ಮರಣವೇ ಶರಣು!” ಎಂದುಕೊಂಡು ಶ್ಮಶಾನಕ್ಕೆ ಹೋಗಿ ಚಿತಿಯನ್ನು ಹೊತ್ತಿಸಿ ಅದರಲ್ಲಿ ಬೀಳುವುದಕ್ಕೆ ಸಿದ್ದವಾಗುತ್ತಿರಲು, ಅಗ್ನಿಯು ಪ್ರತ್ಯಕ್ಷನಾಗಿ “ಅಯ್ಯಾ ಸಾಹಸ ಮಾಡಬೇಡ; ಅವಳೇ ನಿನ್ನ ಹೆಂಡತಿಯಾಗುತ್ತಾಳೆ; ನೀನು ಚಂಡಾಲನಲ್ಲ; ಈ ಊರಿನಲ್ಲಿ ಕಪಿಲಶರ್ಮನೆಂಬ ಬ್ರಾಹ್ಮಣನಿದ್ದಾನೆ; ನಾನು ಅವನ ಅಗ್ನಿಗೃಹದಲ್ಲಿ ನಿಜರೂಪಿನಿಂದಿದ್ದೇನೆ; ಅಲ್ಲಿ ಒಂದು ಸಾರಿ ನನ್ನ ಹತ್ತಿರ ಬಂದ ಅವನ ಮಗಳ ರೂಪಿಗೆ ಮರುಳಾಗಿ ಅವಳನ್ನು ವರಿಸಿದೆನು; ಅವಳಲ್ಲಿ ನನ್ನಿಂದ ಹುಟ್ಟಿದ ನಿನ್ನನ್ನು ಅವಳು ನಾಚಿಕೆಯಿಂದ ರಸ್ತೆಯಲ್ಲಿಟ್ಟುಬಿಟ್ಟಳು; ನಿನ್ನನ್ನು ಒಬ್ಬ ಚಂಡಾಲನು ಎತ್ತಿಕೊಂಡು ಹೋಗಿ ಆಡಿನ ಹಾಲಿನಿಂದ ಬೆಳೆಸಿದನು. ಆದ್ದರಿಂದ ನೀನು ನನ್ನಿಂದ ಬ್ರಾಹ್ಮಣಹೆಂಗಸಿನಲ್ಲಿ ಹುಟ್ಟಿದವನು.” ಎಂದು ಅಂತರ್ಧಾನನಾದನು. ಮಾತಂಗಕುಮಾರನೂ ಧೈರ್ಯವಾಗಿ ಮನೆಗೆ ಹೋದನು. ಅತ್ತ ಪ್ರಸೇನಜಿತನಿಗೆ ಅಗ್ನಿಯು ಕನಸಿನಲ್ಲಿ ಬಂದು ಹೇಳಲು ಅದರಂತೆ ಅವನು ತನ್ನ ಮಗಳನ್ನು ಆ ಅಗ್ನಿಕುಮಾರನಿಗೆ ಕೊಟ್ಟನು.

ಹೀಗೆಂದು ಕಥೆ ಹೇಳಿ ಪಾಲಕರಾಜನು ‘ಸುರತಮಂಜರಿಯು ಇದರಂತೆ ಯಾರೋ ದಿವ್ಯಸ್ತ್ರೀ ಇರಬೇಕು; ಹೊಲತಿಯಿರಲಾರಳು!" ಎಂದನು. ಅದನ್ನು ನಾವೂ ಎಲ್ಲಾ ಕೇಳಿದೆವು. ಆಗ ನಾನು ಈ ಬೆಸ್ತರ ಕಥೆಯನ್ನು ಹೇಳಿದೆನು: ―


### ಸುಪ್ರಹಾರ ಮಾಯಾವತಿಯರ ಕಥೆ


ಹಿಂದೆ ರಾಜಗೃಹದಲ್ಲಿ ಮಲಯಸಿಂಹನೆಂಬ ರಾಜನಿದ್ದನು. ಅವನಿಗೆ ಮಾಯಾವತಿಯೆಂಬ ಪರಮಸುಂದರಿಯಾದ ಮಗಳಿದ್ದಳು. ಅವಳು ಮಧುವನದಲ್ಲಿ ಆಡುತ್ತ ಸುಪ್ರಹಾರನೆಂಬ ಒಬ್ಬ ಬೆಸ್ತರ ಹುಡುಗನನ್ನು ನೋಡಿದಳು. ಒಬ್ಬರ ಮೇಲೆ ಒಬ್ಬರಿಗೆ ಮನಸ್ಸಾಯಿತು. ಅವನು ಮನೆಗೆ ಹೋಗಿ ಅನ್ನ ನೀರು ಬಿಟ್ಟು ಮಲಗಲು ತಾಯಿಯು ಅವನಿಂದ ನಡೆದ ಸಂಗತಿಯನ್ನು ತಿಳಿದು “ಇದಕ್ಕೇಕೆ ಚಿಂತಿಸುತ್ತೀಯೆ? ಊಟಮಾಡು ಏಳು; ನಾನು ಉಪಾಯದಿಂದ ಈ ಕೆಲಸವನ್ನು ಮಾಡಿಕೊಡುತ್ತೇನೆ!” ಎಂದು ಧೈರ್ಯಹೇಳಿ ಒಳ್ಳೆಯ ಮೀನುಗಳನ್ನು ತೆಗೆದುಕೊಂಡು ರಾಜಪುತ್ರಿಯ ಅರಮನೆಗೆ ಹೋದಳು. ಅಲ್ಲಿ ಅವಳನ್ನು ಕಂಡು ಆ ಮೀನುಗಳನ್ನು ಅವಳಿಗೆ ಉಪಾಹಾರವಾಗಿ ಕೊಟ್ಟು ಬಂದಳು. ಹೀಗೇ ಪ್ರತಿದಿನವೂ ತಂದುಕೊಡುತ್ತ ರಕ್ಷಿತಿಕೆಯೆಂಬ ಆ ಬೆಸ್ತರವಳು ರಾಜಪುತ್ರಿಯ ಒಲವನ್ನು ಸಂಪಾದಿಸಿದಳು. ಅವಳು ಒಂದು ದಿವಸ “ನನ್ನಿಂದೇನಾದರೂ ಆಗಬೇಕಾದಿದ್ದರೆ ಹೇಳು; ಅದು ಎಷ್ಟು ಕಷ್ಟವಾಗಿದ್ದರೂ ಮಾಡಿಕೊಡುತ್ತೇನೆ!” ಎನ್ನಲು, ರಕ್ಷಿತಿಕೆಯು ಅವಳಿಂದ ಅಭಯವನ್ನು ಪಡೆದು, ರಹಸ್ಯದಲ್ಲಿ “ದೇವಿ! ನಿನ್ನನ್ನು ಉದ್ಯಾನದಲ್ಲಿ ನೋಡಿದಂದಿನಿಂದ ನನ್ನ ಹುಡುಗ ಬಳಲಿ ಬೆಂಡಾಗಿದ್ದಾನೆ; ನೀನು ಅವನ ಮೈತಡವಿ ಬದುಕಿಕೊಳ್ಳುವಂತೆ ಮಾಡಬೇಕು!” ಎಂದು ಕೇಳಿಕೊಂಡಳು. ರಾಜಪುತ್ರಿಗೆ ನಾಚಿಕೆಯಾಯಿತು. ಜೊತೆಗೆ ಆಡಿದ ಮಾತನ್ನು ನಡೆಸಿಕೊಡಬೇಕೆಂಬ ಆಸೆಯೂ ಆಯಿತು. ಆದ್ದರಿಂದ ಇಂದಿನ ರಾತ್ರಿ ನಿನ್ನ ಮಗನನ್ನು ನನ್ನ ಮನೆಗೆ ಗುಟ್ಟಾಗಿ ಕರೆದುಕೊಂಡು ಬಾ! “ಎಂದು ಹೇಳಿದಳು. ರಕ್ಷಿತಿಕೆಗೆ ಪರಮ ಸಂತೋಷವಾಯಿತು. ಅಂದಿನ ರಾತ್ರಿ ತನಗೆ ಸಾಧ್ಯವಾದಷ್ಟು ಚೆನ್ನಾಗಿ ಮಗನಿಗೆ ಅಲಂಕಾರಮಾಡಿ ಅವನನ್ನು ಅಂತಃಪುರಕ್ಕೆ ಕರೆತಂದಳು. ರಾಜಪುತ್ರಿಯು ಅವನನ್ನು ಕೈಹಿಡಿದು ಕರೆದುಕೊಂಡು ಹೋಗಿ ಪ್ರೀತಿಯಿಂದ ಹಾಸಿಗೆಯ ಮೇಲೆ ಮಲಗಿಸಿದಳು! ಕೊರಗಿ ಬಾಡಿಹೋಗಿದ್ದ ಅವನ ಅವಯವಗಳನ್ನು ಶ್ರೀಗಂಧದಂತೆ ತಂಪಾಗಿದ್ದ ತನ್ನ ಕೈಗಳಿಂದ ಒತ್ತಿ ಒತ್ತಿ ಉಪಚಾರಮಾಡಿದಳು. ಅವನಿಗೆ ಅಮೃತದಲ್ಲಿ ಅದ್ದಿದಂತಾಗಿ ನಿದ್ರೆ ಬಂದಿತು; ಅದನ್ನು ಕಂಡು ಅವಳು ಎದ್ದು ಹೋಗಿ ಬೇರೆಕಡೆ ಮಲಗಿದಳು; ಅವಳ ಕರಸ್ಪರ್ಶ ನಿಂತಕೂಡಲೇ ಅವನಿಗೆ ಎಚ್ಚರವಾಯಿತು. ಕೈಗೆ ಬಂದ ತುತ್ತು ಬಾಯಿಗೆ ಬರಲಿಲ್ಲವೇ ಎಂದುಕೊಂಡನು. ದರಿದ್ರನಿಗೆ ದೊರೆತ ನಿಧಿಯು ಕೈತಪ್ಪಿ ಹೋದಂತಾಯಿತು. ನಿರಾಶೆಯಿಂದ ಅವನ ಪ್ರಾಣ ಹೋಯಿತು. ಅದನ್ನು ತಿಳಿದು ಬಂದ ರಾಜಪುತ್ರಿಯು ತನ್ನನ್ನು ನಿಂದಿಸಿಕೊಂಡು ಮರುದಿನ ಬೆಳಿಗ್ಗೆ ಅವನೊಡನೆ ಚಿತೆಯನ್ನೇರಲು ಅನುವಾದಳು. ತಂದೆಯಾದ ಮಲಯಸಿಂಹನು ಮಗಳ ನಿರ್ಧಾರವನ್ನು ಕಂಡು ಆಚಮನ ಮಾಡಿ ‘ನಾನು ದೇವದೇವನಾದ ಪರಮೇಶ್ವರನ ಭಕ್ತನಾಗಿದ್ದರೆ, ಈಗ ನನ್ನ ಕರ್ತವ್ಯವೇನೆಂದು ಲೋಕಪಾಲಕರು ಅಪ್ಪಣೆ ಕೊಡಿಸಲಿ!’ ಎಂದು ಬೇಡಿಕೊಂಡನು. ಆಗ ‘ಅಯ್ಯಾ ಮಹಾರಾಜ! ಈ ನಿನ್ನ ಮಗಳು ಹಿಂದಿನ ಜನ್ಮದಲ್ಲಿ ಈ ಬೆಸ್ತಹುಡುಗನ ಹೆಂಡತಿಯಾಗಿದ್ದಳು. -ಹಿಂದೆ ನಾಗಸ್ಥಲವೆಂಬ ಗ್ರಾಮದಲ್ಲಿ ಬಲಧರನೆಂಬ ಗುಣಶಾಲಿಯಾದ ಬ್ರಾಹ್ಮಣನಿದ್ದನು. ತಂದೆ ಸತ್ತಮೇಲೆ, ದಾಯಾದಿಗಳು ಅವನ ಆಸ್ತಿಯನ್ನು ದೋಚಿಕೊಂಡು ಬಿಡಲು ಅವನು ಬೇಸತ್ತು ಹೆಂಡತಿಯೊಡನೆ ಗಂಗಾತೀರಕ್ಕೆ ಹೋಗಿ ಅಲ್ಲಿ ದೇಹಬಿಡಲುದ್ಯುಕ್ತನಾಗಿ ಮೀನನ್ನು ತಿನ್ನುತ್ತಿದ್ದ ಬೆಸ್ತರನ್ನು ನೋಡುತ್ತ ಹಸಿವಿನ ಬಾಧೆಯಿಂದ ಅದರ ಮೇಲೆ ಮನಸ್ಸಿಟ್ಟು ಪ್ರಾಣಬಿಟ್ಟನು. ಅವನ ಹೆಂಡತಿಯು ಶುದ್ಧಸಂಕಲ್ಪಳಾಗಿ ತಪಸ್ಸನ್ನು ಆಚರಿಸಿ ಅವನನ್ನು ಅನುಗಮಿಸಿದಳು. ಅವನೇ ಈಗ ಸಂಕಲ್ಪದೋಷದಿಂದ ಬೆಸ್ತಕುಲದಲ್ಲಿ ಹುಟ್ಟಿದ್ದಾನೆ; ಅವನ ಹೆಂಡತಿಯು ಒಳ್ಳೆಯ ತಪಶ್ಚರ್ಯೆಯಿಂದ ನಿನ್ನ ಮಗಳಾಗಿ ಹುಟ್ಟಿದ್ದಾಳೆ. ಅವಳು ತನ್ನ ಆಯುಸ್ಸಿನಲ್ಲಿ ಅರ್ಧವನ್ನು ಅವನಿಗೆ ಕೊಡುವುದಾದರೆ ಅವನು ಏಳುತ್ತಾನೆ; ಅವಳ ತಪಃಪ್ರಭಾವದಿಂದಲೂ ಅವನ ಯಾತ್ರಾ ಪ್ರಭಾವದಿಂದಲೂ ಅವನು ನಿನ್ನ ಅಳಿಯನಾಗಿ ರಾಜ್ಯವಾಳುತ್ತಾನೆ!” ಎಂದು ದಿವ್ಯವಾಣಿ ಕೇಳಿಸಿತು. ರಾಜಪುತ್ರಿಯು ಸುಪ್ರಹಾರನಿಗೆ ಅರ್ಧ ಆಯುಸ್ಸನ್ನು ಕೊಟ್ಟು ಬದುಕಿಸಿದಳು. ರಾಜನು ಅವನಿಗೆ ಮಗಳನ್ನೂ ರಾಜ್ಯವನ್ನೂ ಕೊಟ್ಟನು. ಸುಪ್ರಹಾರನು ಸುಖವಾಗಿದ್ದನು.

ಹೀಗೆ ಪೂರ್ವಜನ್ಮದ ಸಂಬಂಧದಿಂದ ಪ್ರಾಯಿಕವಾಗಿ ಒಬ್ಬರಿಗೊಬ್ಬರಿಗೆ ಪ್ರೀತಿಯುಂಟಾಗುತ್ತದೆ. ಹಾಗೆಯೇ ಈ ಕಳ್ಳನ ಕಥೆಯನ್ನು ಕೇಳಿ: -


### ವಾಮದತ್ತೆ ಮತ್ತು ಕಳ್ಳ ಇವರ ಕಥೆ


ಅಯೋಧ್ಯೆಯಲ್ಲಿ ವೀರಬಾಹುವೆಂಬ ರಾಜನಿದ್ದನು. ಒಂದು ದಿನ ಪುರಜನರು ಅವನ ಹತ್ತಿರಕ್ಕೆ ಬಂದು ‘ಪ್ರಭೂ! ಪ್ರತಿದಿನವೂ ಈ ಊರಿನಲ್ಲಿ ಕಳ್ಳತನವಾಗುತ್ತದೆ; ನಾವು ಎಷ್ಟು ಎಚ್ಚರವಾಗಿದ್ದರೂ ಕಳ್ಳರು ಕಣ್ಣಿಗೇ ಬೀಳುವುದಿಲ್ಲ “ಎಂದು ಹೇಳಿಕೊಂಡರು. ರಾತ್ರಿಕಾವಲಿಗೆ ಕೆಲವು ಚಾರರನ್ನು ಇಟ್ಟಾಯಿತು: ಆದರೆ ಏನೂ ಪ್ರಯೋಜನವಾಗಲಿಲ್ಲ. ಆಗ ರಾಜನು ತಾನೇ ಹೊರಟನು. ಒಂದು ರಾತ್ರಿ ಕೋಟೆಯ ಗೋಡೆಯ ಮೇಲೆ ಒಬ್ಬ ಮನುಷ್ಯನು ಬಹಳ ಎಚ್ಚರದಿಂದ ಹೋಗುತ್ತಿದ್ದದ್ದು ಕಂಡಿತು. ಅವನು ಸಿಂಹದಂತೆ ಕತ್ತು ಕೊಂಕಿಸಿ ನೋಡುತ್ತಿದ್ದನು. ಸೊಂಟದಲ್ಲಿ ಕತ್ತಿ ತಳತಳಿಸುತ್ತಿತ್ತು. ಅವನನ್ನು ಕಂಡು ರಾಜನು” ನೀನು ಯಾರು?’ ಎಂದು ಕೇಳಿದನು. ಅವನೂ ಧೈರ್ಯವಾಗಿ “ನೀನು ಯಾರು?” ಎಂದು ಕೇಳಿದನು. ರಾಜನು ‘ನಾನು ಸಾಹಸಿ; ಕಳ್ಳ; ನೀನುಯಾರು?’ ಎಂದು ಕೇಳಿದನು. ಅವನು ‘ನಾನು ಒಂಟಿಕಳ್ಳ; ನನ್ನ ಹತ್ತಿರ ಬೇಕಾದಷ್ಟು ಐಶ್ವರ್ಯವಿದೆ; ನನ್ನ ಮನೆಗೆ ಬಾ; ನಿನ್ನ ಆಸೆ ಅಡಗುವಷ್ಟು ಹಣ ಕೊಡುತ್ತೇನೆ!’ ಎಂದು ಅವನನ್ನು ಕಾಡಿನ ಮಧ್ಯದಲ್ಲಿದ್ದ ಒಂದು ನೆಲಮನೆಗೆ ಕರೆದುಕೊಂಡು ಹೋದನು. ಕಳ್ಳನು ಗರ್ಭಗೃಹದೊಳಕ್ಕೆ ಹೋಗಲು ಬಾಗಿಲಲ್ಲಿ ಕಾವಲಿದ್ದ ಒಬ್ಬ ಹೆಂಗಸು ಕರುಣೆಯಿಂದ ರಾಜನನ್ನು ಕುರಿತು ‘ಅಯ್ಯಾ, ಎಲ್ಲಿಗೆ ಬಂದಿದ್ದೀಯೆ? ಹೊರಟುಹೋಗು: ಇವನು ವಿಶ್ವಾಸಘಾತುಕ; ನಿನ್ನಿಂದ ಗುಟ್ಟುರಟ್ಟಾದೀತೆಂದು ನಿನ್ನನ್ನು ಕೊಂದುಬಿಡುತ್ತಾನೆ’ ಎಂದು ಎಚ್ಚರಿಸಿದಳು. ಅವನು ಕೂಡಲೆ ಹೊರಕ್ಕೆ ಬಂದು ಅರಮನೆಗೆ ಹೋಗಿ ಸೇನಾಪತಿಯೊಡನೆಯೂ ಸೇನೆಯೊಡನೆಯೂ ಬಂದು ಆ ಪ್ರದೇಶವನ್ನು ಮುತ್ತಿ ಕಳ್ಳನನ್ನು ಹಿಡಿಸಿದನು. ಅವನನ್ನು ಬಂಧಿಸಿ ಅಂಗಡಿಬೀದಿಯಲ್ಲಿ ತರುತ್ತಿರಲು ಒಬ್ಬ ವರ್ತಕನ ಮಗಳು ಅವನನ್ನು ಕಂಡು ಮೋಹಿಸಿ ‘ಅಪ್ಪಾ! ನನಗೆ ಮದುವೆಮಾಡುವುದಾದರೆ ಇವನಿಗೆ ಕೊಟ್ಟು ಮದುವೆಮಾಡು! ಇಲ್ಲದಿದ್ದರೆ ಪ್ರಾಣ ಕಳೆದುಕೊಳ್ಳುತ್ತೇನೆ’ ಎಂದು ಹಟ ಹಿಡಿದಳು. ಏನು ಹೇಳಿದರೂ ಕೇಳಲಿಲ್ಲ. ಆಗ ವರ್ತಕನು ‘ಕೋಟಿಹಣವನ್ನು ಬೇಕಾದರೂ ಕೊಡುತ್ತೇನೆ. ಕಳ್ಳನನ್ನ ಬಿಡಿ’ ಎಂದು ಪ್ರಾರ್ಥಿಸಿದನು. ರಾಜನು ಒಪ್ಪಲಿಲ್ಲ. ಕೂಡಲೆ ಕಳ್ಳನನ್ನು ಶೂಲಕ್ಕೆ ಹಾಕಿಸಿದನು; ವಾಮದತ್ತೆಯೆಂಬ ಆ ವರ್ತಕನ ಪುತ್ರಿಯು ಕಳ್ಳನ ದೇಹವನ್ನು ತಂದು ಅದರೊಡನೆ ಸಹಗಮನ ಮಾಡಿದಳು.

ಹೀಗೆ ಪ್ರಾಣಿಗಳು ಪೂರ್ವಜನ್ಮಸಂಬಂಧದಿಂದ ಅಸಹಾಯರಾಗುತ್ತಾರೆ ನಡೆಯಲೇಬೇಕಾದದ್ದನ್ನು ಯಾರು ಮೀರುವುದಕ್ಕಾಗುತ್ತದೆ? ಯಾರು ತಡೆಯುವುದಕ್ಕಾಗುತ್ತದೆ? ಆದ್ದರಿಂದ ನಿನ್ನ ಮಗನಾದ ಅವಂತಿವರ್ಧನನಿಗೂ ಈ ಸುರತಮಂಜರಿಯು ಪೂರ್ವಸಂಬಂಧಿನಿಯಾಗಿರಬೇಕು. ಇಲ್ಲದಿದ್ದರೆ ಅರಸುಮಗನಿಗೆ ಹೊಲತಿಯಲ್ಲಿ ಹೀಗೆ ಮನಸ್ಸಾಗೋಣವೆಂದರೇನು? ಆದ್ದರಿಂದ ಅವಳನ್ನು ಕೊಡುವಂತೆ ಉತ್ಪಲಹಸ್ತನನ್ನು ಕೇಳೋಣ; ಅವನೇನೆನ್ನುತ್ತಾನೆಯೋ ನೋಡೋಣ―ಎಂದೆ.

ರಾಜನು ಉತ್ಪಲಹಸ್ತನಿಗೆ ಮಗಳನ್ನು ಕೊಡಬೇಕೆಂದು ಹೇಳಿಕಳುಹಿಸಲು ಅವನು ‘ಈ ಪುರವಾಸಿಗಳಿಂದ ಹದಿನೆಂಟು ಸಹಸ್ರ ಬ್ರಾಹ್ಮಣರಿಗೆ ನನ್ನ ಮನೆಯಲ್ಲಿ ಭೋಜನ ಮಾಡಿಸಿದರೆ ಆಗಬಹುದು! “ಎಂದನು. ರಾಜಾಜ್ಞೆಯನ್ನು ಮೀರಲಾರದೆ ಹೊಲೆಯನ ಮನೆಯಲ್ಲಿ ಊಟಮಾಡಲಾರದೆ ಬ್ರಾಹ್ಮಣರು ಮಹಾಕಾಲನ ಮುಂದೆ ತಪಸ್ಸಿಗೆ ಕುಳಿತರು. ಅವನು ಅವರ ಕನಸಿನಲ್ಲಿ ಬಂದು” ಉತ್ಪಲಹಸ್ತನ ಮನೆಯಲ್ಲಿ ನಿಶ್ಚಿಂತರಾಗಿ ಊಟಮಾಡಬಹುದು. ಅವನು ವಿದ್ಯಾಧರ-ಚಂಡಾಲನಲ್ಲ “ಎಂದು ಹೇಳಿದನು. ಆಗ ಬ್ರಾಹ್ಮಣರು ರಾಜನನ್ನು ಕುರಿತು” ಅಯ್ಯಾ, ಈ ಉತ್ಪಲಹಸ್ತನು ಹೊಲಗೇರಿಯನ್ನು ಬಿಟ್ಟು ಮತ್ತೆಲ್ಲಿಯಾದರೂ ಶುದ್ಧವಾದ ಅಡಿಗೆಯನ್ನು ಮಾಡಿಸಿ ಹಾಕಲಿ; ನಾವು ಊಟಮಾಡುತ್ತೇವೆ “ಎಂದರು. ಆಗ ರಾಜನು ಉತ್ಪಲಹಸ್ತನಿಗೆ ಒಂದು ದೊಡ್ಡ ಮನೆಯನ್ನು ಕಟ್ಟಿಸಿಕೊಟ್ಟು ಅಲ್ಲಿ ಪರಿಶುದ್ಧರಾದವರಿಂದ ಅಡಿಗೆ ಮಾಡಿಸಿದನು. ಬ್ರಾಹ್ಮಣಭೋಜನವಾದಮೇಲೆ ಉತ್ಪಲಹಸ್ತನು ರಾಜನ ಹತ್ತಿರಕ್ಕೆ ಬಂದು ನಮಸ್ಕರಿಸಿ” ಮಹಾರಾಜ! ನಾನು ಗೌರಿಮುಂಡನೆಂಬ ವಿದ್ಯಾಧರನ ಆಶ್ರಿತ; ನನ್ನ ಹೆಸರು ಮತಂಗದೇವ; ಈ ನನ್ನ ಮಗಳು ಹುಟ್ಟಿದಾಗ ಅವನು ನನ್ನನ್ನು ಗುಟ್ಟಾಗಿ ಕರೆದು ‘ವತ್ಸರಾಜನ ಮಗನಾದ ನರವಾಹನದತ್ತನೆಂಬವನು ನಮಗೆಲ್ಲಾ ಚಕ್ರವರ್ತಿಯಾಗುತ್ತಾನಂತೆ; ನೀನು ಮಾಯೆಯಿಂದ ಹೋಗಿ ಅವನನ್ನು ಬೇಗ ಕೊಂದುಬಿಡು!’ ಎಂದು ಹೇಳಿದನು. ನಾನು ಆ ಕೆಲಸಕ್ಕಾಗಿ ಹೊರಡಲು ಮಹೇಶ್ವರನು ಎದುರಿಗೆ ಬಂದು ಹೂಂಕಾರಮಾಡಿ ‘ಮಹಾಪುರುಷನಲ್ಲಿ ಪಾಪಕಾರ್ಯ ಮಾಡಲು ಹೋಗುತ್ತೀಯಾ? ಈ ದೇಹದಿಂದಲೇ ಹೆಂಡತಿಮಕ್ಕಳೊಡನೆ ಉಜ್ಜಯಿನಿಯ ಹೊಲಗೇರಿಗೆ ಹೋಗಿ ಬೀಳು! ಆ ಊರಿನ ನಿವಾಸಿಗಳಾದ ಹದಿನೆಂಟು ಸಾವಿರ ಬ್ರಾಹ್ಮಣರಿಗೆ ಭೋಜನ ಮಾಡಿಸಿದರೆ ನಿನ್ನ ಶಾಪ ನೀಗುತ್ತದೆ; ಹಾಗೆ ಯಾರು ಭೋಜನ ಮಾಡಿಸುತ್ತಾರೋ ಅವನಿಗೆ ನಿನ್ನ ಮಗಳನ್ನು ಮದುವೆ ಮಾಡಿಕೊಡು!’ ಎಂದು ಹೇಳಿ ಅಂತರ್ಧಾನ ಹೊಂದಿದನು. ನಾನು ಉತ್ಪಲಹಸ್ತನಾಗಿ ಇಲ್ಲಿಗೆ ಬಂದು ಬಿದ್ದೆ. ನನಗೂ ಈ ಚಂಡಾಲರಿಗೂ ಸಂಪರ್ಕವಿಲ್ಲ; ಈಗ ನಿನ್ನ ಮಗನ ಅನುಗ್ರಹದಿಂದ ನನ್ನ ಶಾಪವಿಮೋಚನಯಾಯಿತು. ಇಗೋ, ನನ್ನ ಮಗಳನ್ನು ಅವನಿಗೆ ಕೊಟ್ಟಿದ್ದೇನೆ. ಮತ್ತು ವಿದ್ಯಾಧರನಾಗಿ ನರವಾಹನದತ್ತನ ಸೇವೆಗೆ ಹೋಗುತ್ತೇನೆ" ಎಂದು ಹೇಳಿ ಹೆಂಡತಿಯೊಡನೆ ಇಲ್ಲಿಗೆ ಬಂದನು. ಪಾಲಕನು ನಿಜಸ್ಥಿತಿಯನ್ನು ತಿಳಿದು ಸಂತೋಷದಿಂದ ಸುರತಮಂಜರಿಯನ್ನು ಮಗನಿಗೆ ಮದುವೆಮಾಡಿಕೊಟ್ಟನು. ಅವಂತಿವರ್ಧನನು ವಿದ್ಯಾಧರಿಯಾದ ಹೆಂಡತಿಯನ್ನು ಪಡೆದು ತನ್ನ ಮನೋರಥಕ್ಕಿಂತಲೂ ಹೆಚ್ಚು ದೊರೆಯಿತೆಂದು ಆನಂದಗೊಂಡನು. ಒಂದು ದಿನ ಅವನು ಹೆಂಡತಿಯೊಡನೆ ಉಪ್ಪರಿಗೆಯ ಮೇಲೆ ಮಲಗಿದ್ದು ಬೆಳಗಿನಜಾವದಲ್ಲಿ ಎದ್ದು ನೋಡಿದಾಗ ಅವಳು ಅಲ್ಲಿ ಇರಲಿಲ್ಲ. ಹುಡುಕಿಸಿದರೆ ಸಿಕ್ಕಲಿಲ್ಲ; ತಂದೆಗೂ ತುಂಬ ಕಳವಳವಾಯಿತು. ‘ರಾತ್ರಿ ಅರಮನೆಯೊಳಕ್ಕೆ ಹೊಕ್ಕು ಯಾವನು ಅವಳನ್ನು ಕದ್ದುಕೊಂಡು ಹೋಗಿದ್ದಾನು: ಊರಿಗೆ ಕಟ್ಟಿದೆ ಕಾವಲಿದೆ; ಅವಳನ್ನು ಯಾವನೋ ಆಕಾಶಾಚಾರಿಯೇ ಹೊತ್ತುಕೊಂಡು ಹೋಗಿದ್ದಾನೆ ಎಂದು ಮುಂತಾಗಿ ನಾವೆಲ್ಲ ಮಾತನಾಡುತ್ತಿರಲು ನಿಮ್ಮ ಧೂಮಶಿಖನು ಆಕಾಶದಿಂದ ಬಂದು ಇಳಿದು ನನ್ನನ್ನೂ ಅವಂತಿವರ್ಧನನನ್ನೂ ಕರೆದುಕೊಂಡು ಬಂದನು.

ಭರತರೋಹಕನ ಈ ವೃತ್ತಾಂತವನ್ನು ಕೇಳಿ ಸಭಾಸದರು ಮತಂಗದೇವನನ್ನು ‘ನೀನು ಸುರತಮಂಜರಿಯನ್ನು ಯಾರಿಗೆ ಕೊಟ್ಟೆ?’ ಎಂದು ಕೇಳಿದರು. ಅವನು ಅವಂತಿವರ್ಧನನಿಗೆ ಕೊಟ್ಟೆನೆಂದನು. ಇತ್ಯಕನನ್ನು ‘ನೀನು ಏಕೆ ಅವಳನ್ನು ಹೊತ್ತುಕೊಂಡು ಹೋದೆ?’ ಎಂದು ಕೇಳಲು ಅವನು ‘ಮೊದಲು ಇವಳ ತಾಯಿಯು ನನಗೆ ಇವಳನ್ನು ಕೊಡುವುದಾಗಿ ಮಾತುಕೊಟ್ಟಿದ್ದಳು’ ಎಂದನು. ಅವರು ‘ತಂದೆ ಇರುವಾಗ ತಾಯಿ ಯಾರು? ಅವಳು ಹೇಳಿದ್ದಕ್ಕೆ ಸಾಕ್ಷಿ ಯಾರು? ಇವಳು ಪರಸ್ತ್ರೀ; ನೀನು ಮಾಡಿದ್ದು ಪಾಪ!’ ಎಂದರು. ನರವಾಹನದತ್ತನು ಕೋಪಗೊಂಡು ಅವನಿಗೆ ಶಿಕ್ಷೆಯನ್ನು ವಿಧಿಸಿದನು. ಆದರೆ ಕಶ್ಯಪ ಮುಂತಾದ ಮುನಿಗಳು ‘ಅಯ್ಯಾ! ಇವನ ಇದೊಂದೇ ಅಪರಾಧವನ್ನು ಕ್ಷಮಿಸು; ಅವನು ಎಷ್ಟಾದರೂ ನಿನಗೆ ಭಾವಮೈದುನ!’ ಎಂದು ಕೇಳಿಕೊಂಡರು. ಆದ್ದರಿಂದ ರಾಜನು ಅವನನ್ನು ಬೈದು ಕಳುಹಿಸಿ ಅವಂತಿವರ್ಧನನನ್ನೂ ಅವನ ಹೆಂಡತಿಯನ್ನೂ ಭರತರೋಹಕನನ್ನೂ ವಾಯುಪಥನ ಜೊತೆಮಾಡಿ ಅವರ ಊರಿಗೆ ಕಳುಹಿಸಿಕೊಟ್ಟನು.

೩. ಅವನ ಈ ನಡತೆಯನ್ನು ನೋಡಿ ಕಶ್ಯಪಮುನಿಯು ತನ್ನ ಮೆಚ್ಚಿಗೆಯನ್ನು ಸೂಚಿಸುತ್ತ “ಅಯ್ಯಾ! ನಿನಗೆ ಸಮಾನನಾದ ಚಕ್ರವರ್ತಿ ಹಿಂದೆ ಯಾವಾಗಲೂ ಇರಲಿಲ್ಲ; ಧರ್ಮಾಸನದಲ್ಲಿ ಕುಳಿತಾಗ ನಿನ್ನ ಬುದ್ಧಿಯು ರಾಗದ್ವೇಷಾದಿಗಳಿಗೆ ವಶವಾಗುವುದಿಲ್ಲ. ಹಿಂದೆ ಋಷಭ ಮುಂತಾದ ಚಕ್ರವರ್ತಿಗಳು ನಾನಾ ದೋಷಗಳಿಂದ ಕೂಡಿ ಸಂಪತ್ತನ್ನು ಕಳೆದುಕೊಂಡು ಹಾಳಾದರು. ಋಷಭ ಸರ್ವದಮನ ಬಂಧುಜೀವಕ ಇವರನ್ನು ಅವರ ಅತಿದರ್ಪಕ್ಕಾಗಿ ಇಂದ್ರನು ಶಿಕ್ಷಿಸಿದನು. ಜೀಮೂತವಾಹನನನ್ನು, ಅವನಿಗೆ ಚಕ್ರವರ್ತಿ ಪದವಿ ಹೇಗೆ ಬಂತೆಂದು ನಾರದ ಋಷಿ ಕೇಳಿದಾಗ ಅವನು ತಾನು ಕಲ್ಪವೃಕ್ಷವನ್ನೂ ತನ್ನ ದೇಹವನ್ನೂ ದಾನಮಾಡಿದೆನೆಂದು ಹೇಳಿದನು; ತನ್ನ ಪುಣ್ಯಕಾರ್ಯವನ್ನು ತಾನು ಹೇಳಿಕೊಂಡದ್ದರಿಂದ ಅವನಿಗೆ ಸ್ಥಾನಭ್ರಂಶವಾಯಿತು. ವಿಶ್ವಾಂತರ ಚಕ್ರವರ್ತಿಯ ಮಗನಾದ ಇಂದೀವರಾಕ್ಷನು ವಸಂತತಿಲಕನೆಂಬ ಚೇದಿರಾಜನ ಹೆಂಡತಿಯನ್ನು ಕೆಡಿಸಲು ಅವನು ಇಂದೀವರಾಕ್ಷನನ್ನು ಕೊಂದನು. ಆ ದುಷ್ಪುತ್ರನಿಗಾಗಿ ಶೋಕಗೊಂಡು ಧೈರ್ಯಹೀನನಾಗಿ ವಿಶ್ವಾಂತರನು ಮೃತನಾದನು. ತಾರಾವಲೋಕನೊಬ್ಬನೇ ಚಕ್ರವರ್ತಿಯಾದ ಮೇಲೆ ಯಾವ ತಪ್ಪನ್ನೂ ಮಾಡದೆ ಬಹುಕಾಲ ಸಾಮ್ರಾಜ್ಯಸಂಪತ್ತನ್ನು ಅನುಭವಿಸಿ ಕೊನೆಗೆ ವೈರಾಗ್ಯದಿಂದ ಕಾಡಿಗೆ ಹೊರಟುಹೋದನು. ನೀನು ಎಂದಿಗೂ ನ್ಯಾಯವಾದ ದಾರಿಯನ್ನು ಬಿಟ್ಟು ಹೋಗದೆ ನಿನ್ನ ವಿದ್ಯಾಧರ ಪ್ರಜೆಗಳೂ ಧರ್ಮಮೀರದಂತೆ ನೋಡಿಕೊಂಡಿರು” ಎಂದನು. ನರವಾಹನ ದತ್ತನು “ತಾರಾವಲೋಕನು ಮನುಷ್ಯನಾಗಿದ್ದೂ ವಿದ್ಯಾಧರೈಶ್ವರ್ಯವನ್ನು ಪಡೆದದ್ದು ಹೇಗೆ?” ಎಂದು ಕೇಳಲು ಕಶ್ಯಪನು ಅವನ ಕಥೆಯನ್ನು ಹೇಳಿದನು:―


### ತಾರಾವಲೋಕನ ಕಥೆ


ಹಿಂದೆ ಶಿಬಿರಾಜ್ಯದಲ್ಲಿ ಚಂದ್ರಾವಲೋಕನೆಂಬ ರಾಜನಿದ್ದನು. ಅವನಿಗೆ ಚಂದ್ರಲೇಖೆಯೆಂಬ ಹೆಂಡತಿಯಿದ್ದಳು. ಅವನ ಹತ್ತಿರ ಕುವಲಯಾಪೀಡವೆಂಬ ಪ್ರಸಿದ್ಧವಾದ ಆನೆ ಇತ್ತು. ಅದರ ಸಹಾಯವಿದ್ದದ್ದರಿಂದ ಯಾವ ಶತ್ರುವೂ ಅವನನ್ನು ಸೋಲಿಸಲಾಗುತ್ತಿರಲಿಲ್ಲ. ಅವನಿಗೆ ಚಂದ್ರಲೇಖೆಯಲ್ಲಿ ತಾರಾವಲೋಕನೆಂಬ ಲಕ್ಷಣಸಂಪನ್ನನಾದ ಮಗನು ಹುಟ್ಟಿದನು. ವಯಸ್ಸಿಗೆ ಬಂದಮೇಲೆ ಅವನಿಗೆ ಮಾದ್ರೀರಾಜಕುಮಾರಿಯನ್ನು ತಂದು ಮದುವೆಮಾಡಿ ಯುವರಾಜಪಟ್ಟವನ್ನು ಕಟ್ಟಿದನು. ಅವನು ಯಾರು ಏನನ್ನು ಕೇಳಿದರೂ ಕೊಟ್ಟುಬಿಡುತ್ತಿರಲು, ಅವನ ಹೆಸರು ದಿಕ್ಕುದಿಕ್ಕುಗಳಲ್ಲಿಯೂ ಹರಡಿತು. ಅವನಿಗೆ ಅವಳಿ ಮಕ್ಕಳಾಗಲು ಅವರಿಗೆ ರಾಮಲಕ್ಷ್ಮಣರೆಂದು ಹೆಸರಿಟ್ಟನು. ಅವರು ತಂದೆಗೂ ತಾತನಿಗೂ ಪ್ರಾಣಕ್ಕಿಂತ ಹೆಚ್ಚು ಪ್ರಿಯರಾಗಿ ಬೆಳೆದರು. ಹೀಗಿರಲು ತಾರಾವಲೋಕನ ಶತ್ರುಗಳು ಕೆಲವು ಬ್ರಾಹ್ಮಣರನ್ನು ಕರೆದು ಅವನಿಂದ ಕುವಲಯಾಪೀಡವನ್ನು ದಾನವಾಗಿ ಕೇಳುವಂತೆ ಹೇಳಿಕಳುಹಿಸಿದರು; ಕೊಟ್ಟರೆ ಅವನನ್ನು ಸೋಲಿಸಿ ಅವನ ರಾಜ್ಯವನ್ನು ಪಡೆಯಬಹುದು, ಕೊಡದಿದ್ದರೆ ಅವನ ಹೆಸರಿಗೆ ಕುಂದು ಬರುತ್ತದೆ-ಎಂಬುದು ಅವರ ಯೋಚನೆ. ಅದರಂತೆ ಅವರು ಅವನನ್ನು ಕೇಳಲು ಅವನು ಬ್ರಾಹ್ಮಣರಿಗೆ ಆನೆಯಿಂದ ಏನು ಪ್ರಯೋಜನ? ಯಾರೋ ಅವರಿಗೆ ಹೇಳಿಕಳುಹಿಸಿರಬೇಕು! ಏನಾದರೂ ಆಗಲಿ, ಆನೆಯನ್ನು ಕೊಟ್ಟುಬಿಡುತ್ತೇನೆ; ಯಾಚಕನು ನನ್ನಿಂದ ತನ್ನ ಇಷ್ಟಾರ್ಥವನ್ನು ಪಡೆಯದೆ ಹೋಗುವುದೇ? ಎಂದುಕೊಂಡು ಆನೆಯನ್ನು ಕೊಟ್ಟುಬಿಟ್ಟನು. ಪೌರರು ಇದನ್ನು ನೋಡಿ ಅಸಮಾಧಾನಪಟ್ಟುಕೊಂಡು ಚಂದ್ರಾವಲೋಕನ ಹತ್ತಿರಕ್ಕೆ ಹೋಗಿ “ನಿನ್ನ ಮಗನು ಕುವಲಯಾಪೀಡವನ್ನು ದಾನ ಮಾಡಿರುವುದನ್ನು ನೋಡಿದರೆ ಅವನು ಸರ್ವಸಂನ್ಯಾಸಮಾಡಿ ಮುನಿಧರ್ಮವನ್ನು ಸ್ವೀಕರಿಸಿ ನಿನಗೆ ರಾಜ್ಯವನ್ನು ಬಿಟ್ಟಿರುವ ಹಾಗೆ ಕಾಣುತ್ತದೆ; ಆದ್ದರಿಂದ ಮಗನನ್ನು ತಪಸ್ಸಿಗೆ ಕಳುಹಿಸಿಬಿಡು; ಇಲ್ಲವೋ ಆನೆಯನ್ನು ತರಿಸು; ಇಲ್ಲದಿದ್ದರೆ ನಾವು ಮತ್ಯಾರನ್ನಾದರೂ ದೊರೆಯಾಗಿ ಮಾಡಿಕೊಳ್ಳುತ್ತೇವೆ!” ಎಂದರು. ರಾಜನು ಪ್ರತೀಹಾರನ ಮುಖಾಂತರವಾಗಿ ಹೇಳಿ ಕಳುಹಿಸಲು ತಾರಾವಲೋಕನು “ಹೌದು; ಆನೆಯನ್ನು ಕೊಟ್ಟದ್ದುಂಟು; ಯಾಚಕರಿಗೆ ಕೊಡದೆ ಉಳಿಸಿಕೊಳ್ಳುವುದು ಯಾವುದೂ ಇಲ್ಲ; ಪೌರರಿಗೆ ಅಧೀನವಾದ ಇಂಥ ರಾಜ್ಯದಿಂದ ನನಗೆ ಆಗಬೇಕಾದದ್ದೇನು? ಇಂಥ ಮನುಷ್ಯ ಪಶುಗಳ ಮಧ್ಯದಲ್ಲಿರುವುದಕ್ಕಿಂತ ಸರ್ವರಿಗೂ ಫಲವನ್ನು ನೀಡುವ ಮರಗಳ ಮಧ್ಯೆ ಕಾಡಿನಲ್ಲಿ ಇರುವುದು ಮೇಲು!” ಎಂದು ಹೆಂಡತಿಮಕ್ಕಳನ್ನು ಕರೆದುಕೊಂಡು ನಾರುಮಡಿಯುಟ್ಟು ಹೊರಟುಬಿಟ್ಟನು. ಮಕ್ಕಳು ಮಾತ್ರ ರಥದಲ್ಲಿ ಕುಳಿತು ಬರುತ್ತಿದ್ದರು. ಕೆಲವರು ಬ್ರಾಹ್ಮಣರು ದಾರಿಯಲ್ಲಿ ಆ ರಥದ ಕುದುರೆಗಳನ್ನು ಕೇಳಲು ಅದನ್ನು ಅವರಿಗೆ ಕೊಟ್ಟು ತಾನೂ ತನ್ನ ಹೆಂಡತಿಯೂ ರಥವನ್ನು ಎಳೆದುಕೊಂಡು ಹೋದರು. ಅಡವಿಯ ಮಧ್ಯಕ್ಕೆ ಬಂದಾಗ ಒಬ್ಬ ಬ್ರಾಹ್ಮಣನು ರಥವನ್ನು ಕೇಳಲು ಅದನ್ನು ಅವನಿಗೆ ಕೊಟ್ಟು ಎಲ್ಲರೂ ನಡೆದುಕೊಂಡು ಹೋದರು. ಅಲ್ಲಿ ಮರದ ಕೆಳಗೆ ವಾಸಿಸುತ್ತ ಒಂದುದಿನ ಮಾದ್ರಿಯು ಹೂವುಹಣ್ಣುಗಳನ್ನು ತರುವುದಕ್ಕೆ ಹೋಗಿದ್ದಾಗ ಒಬ್ಬ ಮುದುಕನು ಬಂದು ರಾಮಲಕ್ಷ್ಮಣರನ್ನು ಕೊಡೆಂದು ಕೇಳಿದನು. ‘ವಿಧಿಯು ನನ್ನ ಧೈರ್ಯವನ್ನು ಪರೀಕ್ಷಿಸುತ್ತಿದೆ ಎಂದು ತೋರುತ್ತದೆ; ಆಗಲಿ! “ಎಂದು ತಾರಾವಲೋಕನು ಅವರನ್ನೂ ಕೊಟ್ಟುಬಿಟ್ಟನು. ಅವು ಬರದಿರಲು, ಆ ಮುದುಕನು ಹುಡುಗರ ಕೈಗಳನ್ನು ಬಳ್ಳಿಗಳಿಂದ ಕಟ್ಟಿ ಹೊಡೆದನು. ಅವು ಅಳುತ್ತ ಹೋದುವು. ಮಾದ್ರಿಯು ಹೂವುಹಣ್ಣುಗಳನ್ನು ತೆಗೆದುಕೊಂಡು ಆಶ್ರಮಕ್ಕೆ ಬಂದಾಗ ಗಂಡನೊಬ್ಬನೇ ಕತ್ತುಬಗ್ಗಿಸಿಕೊಂಡು ಕುಳಿತಿದ್ದದ್ದನ್ನು ನೋಡಿ ಅಂಜಿಕೆಯಿಂದ” ಮಕ್ಕಳೆಲ್ಲಿ? “ಎಂದು ಕೇಳಿದಳು. ಅವನು ಮೆಲ್ಲಗೆ” ಒಬ್ಬ ದರಿದ್ರ ಬ್ರಾಹ್ಮಣ ಬಂದು ಕೇಳಲು ಅವನಿಗೆ ಕೊಟ್ಟುಬಿಟ್ಟೆ “ಎಂದನು. ಅದನ್ನು ಕೇಳಿ ಅವಳು” ಹಾಗಾದರೆ ಸರಿ, ಯಾಚಕನು ಇಲ್ಲವೆನ್ನಿಸಿಕೊಂಡು ಹೋಗುವುದೇ? “ಎಂದಳು. ಗಂಡಹೆಂಡಿರ ಈ ಧೈರ್ಯದಿಂದ ಇಂದ್ರನಿಗೆ ಆಸನಕಂಪವಾಯಿತು. ಅವನು ಬ್ರಾಹ್ಮಣನ ವೇಷದಿಂದ ಬಂದು ತಾರಾವಲೋಕನನ್ನು ಕಂಡು ಅವನ ಹೆಂಡತಿಯನ್ನು ಕೊಡುವಂತೆ ಕೇಳಿದನು. ತಾರಾವಲೋಕನು ನಿಶ್ಚಿಂತೆಯಾಗಿ ಕೈಗೆ ನೀರೆರೆಯುವುದಕ್ಕೆ ಹೋಗಲು ಅವನು “ಅಯ್ಯಾ ರಾಜರ್ಷಿ! ಇಂಥ ಹೆಂಡತಿಯನ್ನೂ ಕೊಟ್ಟು ಏನು ಸಾಧಿಸಬೇಕೆಂದಿದ್ದೀಯೆ? “ಎಂದು ಕೇಳಿದನು. ರಾಜನು ‘ನಾನು ಸಾಧಿಸಬೇಕಾದದ್ದು ಏನೂ ಇಲ್ಲ; ಕೇಳಿದವರಿಗೆ ಯಾವಾಗಲೂ, ಏನನ್ನಾದರೂ-ಪ್ರಾಣವನ್ನಾದರೂ ಸರಿ-ಕೊಡಬೇಕೆಂಬುದಷ್ಟೇ ನನ್ನ ಸಂಕಲ್ಪ!” ಎಂದನು. ಅದನ್ನು ಕೇಳಿ ಇಂದ್ರನು ತನ್ನ ನಿಜರೂಪವನ್ನು ತೋರಿ “ಅಯ್ಯಾ! ನಿನ್ನೊಡನೆ ಮಾಡಿದ ಜಿಜ್ಞಾಸೆಯಿಂದಲೇ ಸಂತೋಷವಾಯಿತು.; ನಿನ್ನ ಹೆಂಡತಿಯನ್ನು ಕೊಡಬೇಡ; ನೀನು ಬೇಗ ವಿದ್ಯಾಧರ ಚಕ್ರವರ್ತಿಯಾಗುತ್ತೀಯೆ” ಎಂದು ಅಂತರ್ಧಾನಹೊಂದಿದನು. ಅತ್ತ ಆ ವೃದ್ಧಬ್ರಾಹ್ಮಣನು ಹುಡುಗರನ್ನು ಕರೆದುಕೊಂಡು ಹೋಗುತ್ತ ದಾರಿತಪ್ಪಿ ಚಂದ್ರಾವಲೋಕನ ಊರಿಗೇ ಬಂದು ಅಲ್ಲಿನ ಅಂಗಡಿಬೀದಿಯಲ್ಲಿ ಅವರನ್ನು ಮಾರುತ್ತಿದ್ದನು. ಮಕ್ಕಳನ್ನು ಗುರುತಿಸಿದ ಪುರಜನರು ಅವರನ್ನೂ ಆ ಮುದುಕನನ್ನೂ ರಾಜನ ಹತ್ತಿರಕ್ಕೆ ಕರೆದುಕೊಂಡು ಹೋದರು. ಅವನು ಕಣ್ಣೀರುಹಾಕುತ್ತ ಮೊಮ್ಮಕ್ಕಳನ್ನು ಕೊಂಡುಕೊಂಡು ಅವರೊಡನೆ ಮಗನ ಆಶ್ರಮಕ್ಕೆ ಹೋದನು. ತಾರಾವಲೋಕನು ದೂರದಿಂದಲೇ ತಂದೆಯನ್ನು ಕಂಡು ಓಡಿಬಂದು ನಮಸ್ಕರಿಸಿದನು. ಅಂತರಿಕ್ಷದಿಂದ ನಾಲ್ಕು ದಂತಗಳ ಆನೆಯೂ ಲಕ್ಷ್ಮಿಯೂ ವಿದ್ಯಾಧರಾಧಿಪತಿಗಳೂ ಇಳಿದುಬಂದರು. ಲಕ್ಷ್ಮಿಯು ಆ ಆನೆಯ ಮೇಲೆ ಅವನನ್ನೂ ಹೆಂಡತಿಮಕ್ಕಳನ್ನೂ ಕೂರಿಸಿಕೊಂಡು ವಿದ್ಯಾಧರ ಲೋಕಕ್ಕೆ ಕರೆದುಕೊಂಡು ಹೋದಳು. ಅಲ್ಲಿ ಅವನು ಬಹುಕಾಲ ಸಾಮ್ರಾಜ್ಯವನ್ನನುಭವಿಸಿ ವೈರಾಗ್ಯದಿಂದ ತಪೋವನಕ್ಕೆ ತೆರಳಿದನು. ಹೀಗೆ ತಾರಾವಲೋಕನೊಬ್ಬನು ಮನುಷ್ಯನಾಗಿದ್ದರೂ ಸುಕೃತದಿಂದ ವಿದ್ಯಾಧರೇಂದ್ರ ಪದವಿಯನ್ನು ಗಳಿಸಿದನು. ಮಿಕ್ಕವರು ಅದನ್ನು ಪಡೆದರೂ ತಪ್ಪುಮಾಡಿ ಅದನ್ನು ಕಳೆದುಕೊಂಡರು. ಆದ್ದರಿಂದ ನೀನೇ ಅಗಲಿ ಇತರರ ಮೂಲಕವಾಗಲೀ ಅಪಚಾರ ನಡಸದಿರು!"

ಕಶ್ಯಪಮುನಿಯಿಂದ ಈ ಕಥೆಯನ್ನು ಕೇಳಿ ನರವಾಹನದತ್ತನು ‘ಹಾಗೆಯೇ ಆಗಲಿ’ ಎಂದು ಹೇಳಿ, ವಿದ್ಯಾಧರರನ್ನು ಕುರಿತು “ಇಲ್ಲಿಂದ ಮುಂದೆ ನನ್ನ ಪ್ರಜೆಗಳಲ್ಲಿ ಯಾರಾದರೂ ಧರ್ಮವನ್ನು ಅತಿಕ್ರಮಿಸಿದರೆ ಅವರು ಖಂಡಿತವಾಗಿ ವಧೆಗೆ ಅರ್ಹರಾಗುತ್ತಾರೆ!” ಎಂದು ಹೇಳಿ ಅದನ್ನು ಡಂಗೂರಹಾಕಿಸಿದನು. ಅವರು ಅದನ್ನು ಶಿರಸಾವಹಿಸಿದರು.

ಹೀಗೆ ನರವಾಹನದತ್ತನು ಅಸಿತಗಿರಿಯ ಋಷ್ಯಾಶ್ರಮದಲ್ಲಿ ತನ್ನ ಸೋದರಮಾವನೊಡನೆ ಮಳೆಗಾಲವನ್ನು ಕಳೆದನು.

ಸುರತಮಂಜರೀಲಂಬಕ ಮುಗಿಯಿತು

ಶ್ರೀರಸ್ತು





## ೧೭. ಪದ್ಮಾವತೀಲಂಬಕ


ದೇಹಾರ್ಧಧೃತಕಾಂತೋಽಪಿ ತಪಸ್ವೀ ನಿರ್ಗುಣೋಽಪಿ ಯಃ ।

ಜಗತ್ಸ್ತುತ್ಯೋ ನಮಸ್ತಸ್ಮೈ ಚಿತ್ರರೂಪಾಯ ಶಂಭವೇ ॥

ಚಲತ್ಕರ್ಣಾಗ್ರವಿಕ್ಷಿಪ್ತಗಂಡೋಡ್ಡೀನಾಲಿಮಂಡಲಂ ।

ಧುನ್ವಾನಂ ವಿಘ್ನಸಂಘಾತಮಿವ ವಿಘ್ನಾಂತಕಂ ನುಮಃ ॥

೧. ನರವಾಹನದತ್ತನು ಅಸಿತಗಿರಿಯಲ್ಲಿ ಮಳೆಗಾಲವನ್ನು ಕಳೆಯುತ್ತಿದ್ದಾಗ ಅಲ್ಲಿದ್ದ ಋಷಿಗಳೂ ಋಷಿಪತ್ನಿಯರೂ “ಮಾನಸವೇಗನು ಮದನಮಂಚುಕೆಯನ್ನು ಅಪಹರಿಸಿಕೊಂಡು ಹೋದಾಗ ನಿನ್ನನ್ನು ಯಾರು ಹೇಗೆ ವಿನೋದಗೊಳಿಸುತ್ತಿದ್ದರು?” ಎಂದು ಕೇಳಿದರು. ಅದಕ್ಕೆ ಅವನು ಹೀಗೆಂದನು:-

ಆಗ ನಾನು ಅನುಭವಿಸಿದ ದುಃಖವನ್ನು ಅಷ್ಟು ಇಷ್ಟು ಎಂದು ಈಗ ಹೇಳುವುದಕ್ಕಾಗುವುದಿಲ್ಲ. ನಾನೂ ನನ್ನ ಮಂತ್ರಿಗಳೂ ಅವಳನ್ನು ಹುಡುಕಿಕೊಂಡು ತಿರುಗದಿದ್ದ ಊರಿಲ್ಲ ಕೇರಿಯಿಲ್ಲ ಮನೆಯಿಲ್ಲ ಮಠವಿಲ್ಲ ಉದ್ಯಾನವಿಲ್ಲ; ಹೀಗೆ ಒಂದು ದಿನ ಹುಚ್ಚುಹಿಡಿದವನಂತೆ ಒಂದು ಮರದ ಕೆಳಗೆ ಕುಳಿತಿರಲು, ಗೋಮುಖನು ನನ್ನನ್ನು ಸಮಾಧಾನಮಾಡುತ್ತ ‘ಪ್ರಭು! ಚಿಂತೆಮಾಡಬೇಡ; ದೇವಿಯನ್ನು ಬೇಗ ಪಡೆಯುತ್ತೀಯೆ; ಅವಳೊಡನೆ ವಿದ್ಯಾಧರೈಶ್ವರ್ಯವನ್ನು ಅನುಭವಿಸಬೇಕೆಂದು ದೇವತೆಗಳೇ ಹೇಳಿದ್ದಾರೆ; ಅದು ಸುಳ್ಳಾಗುವುದಿಲ್ಲ; ಧೈರ್ಯದಿಂದ ವಿರಹವನ್ನು ಸಹಿಸಿಕೊಂಡಿದ್ದರೆ ಪ್ರಿಯಾಸಂಗಮವುಂಟಾಗುತ್ತದೆ. ರಾಮ, ನಳ, ನಿನ್ನ ಅಜ್ಜಂದಿರು ಎಲ್ಲರೂ ವಿರಹವನ್ನು ಅನುಭವಿಸಿ ಆಮೇಲೆ ಮತ್ತೆ ಸೇರಲಿಲ್ಲವೇ? ವಿದ್ಯಾಧರ ಚಕ್ರವರ್ತಿಯಾದ ಮುಕ್ತಾಫಲಕೇತುವು ಪದ್ಮಾವತಿಯಿಂದ ಬೇರೆಯಾಗಿ ಮತ್ತೆ ಸೇರಲಿಲ್ಲವೇ? ಆ ಕಥೆಯನ್ನು ಹೇಳುತ್ತೇನೆ ಕೇಳು ಎಂದು ಅದನ್ನು ಹೇಳಿದನು: -





ಬ್ರಹ್ಮದತ್ತನ ಕಥೆ


ವಾರಾಣಸಿಯಲ್ಲಿ ಬ್ರಹ್ಮದತ್ತನೆಂಬ ರಾಜನಿದ್ದನು. ಅವನಿಗೆ ಸೋಮಪ್ರಭೆ ಎಂಬ ಹೆಂಡತಿಯೂ ಶಿವಭೂತಿಯೆಂಬ ಮಂತ್ರಿಯೂ ಇದ್ದರು. ಅವನು ಒಂದು ದಿನ ಚಂದ್ರಪ್ರಾಸಾದದಲ್ಲಿ ಮಲಗಿರುತ್ತ ಒಂದು ಜೊತೆ ಹೊಂಬಣ್ಣದ ಹಂಸಗಳು ರಾಜಹಂಸಗಳೊಡನೆ ಹೋಗುತ್ತಿದ್ದದ್ದನ್ನು ನೋಡಿದನು. ಅವುಗಳನ್ನು ಮತ್ತೆ ನೋಡಬೇಕೆಂದು ಆಸೆಯಾಗಿ ಮಂತ್ರಿಗೆ ಹೇಳಲು ಅವನು ಒಂದು ದೊಡ್ಡ ಸರೋವರವನ್ನು ಮಾಡಿಸಿ ಅದರಲ್ಲಿ ಕಮಲವನ್ನೂ ನೈದಿಲೆಯನ್ನೂ ಬೆಳೆಸಿದನು. ಕಾಲಕ್ರಮದಲ್ಲಿ ಸಾರಸಚಕ್ರವಾಕಪಕ್ಷಿಗಳೂ ಇತರ ಹಂಸಗಳೂ ಬಂದುವು. ಕೊನೆಗೆ ಆ ಹೇಮಹಂಸಗಳೂ ಬಂದವು. ರಾಜನು ಅವನ್ನು ನೋಡುತ್ತಲೇ ಬಹುಕಾಲವನ್ನು ಅಲ್ಲಿ ಕಳೆಯುತ್ತ ಒಂದು ದಿನ ಆ ಸರೋವರದ ಹತ್ತಿರ ಯಾರೋ ಬಾಡದ ಹೂವುಗಳಿಂದ ಅರ್ಚನೆ ಮಾಡಿರುವುದನ್ನು ಕಂಡು ಅದು ಯಾರು ಮಾಡಿದ್ದೆಂದು ಕಾವಲವರನ್ನು ಕೇಳಿದನು. ಅವರು “ಪ್ರಭು! ಈ ಹೊನ್ನಿನ ಹಂಸಗಳು ನಿತ್ಯವೂ ಸಂಜೆಯಹೊತ್ತು ಈ ಕೊಳದಲ್ಲಿ ಮಡಿಯುಟ್ಟು ಪೂಜೆ ನಡೆಸಿ ಧ್ಯಾನಮಾಡುತ್ತವೆ; ಇದೇನು ಅದ್ಭುತವೋ ಕಾಣೆವು” ಎಂದರು. ಇದರ ಗುಟ್ಟನ್ನು ತಿಳಿಯಲು ಅವನು ಶಿವನನ್ನು ಕುರಿತು ತಪಸ್ಸಿಗೆ ಆರಂಭಿಸಿದನು. ಹನ್ನೆರಡನೆಯ ದಿವಸ ಆ ಹಂಸಗಳು ಅವನನ್ನು ಕನಸಿನಲ್ಲಿ ಕಂಡು “ನಾಳೆ ಬೆಳಗ್ಗೆ ಇದೆಲ್ಲವನ್ನೂ ಹೇಳುತ್ತೇವೆ; ನಿನ್ನ ಹೆಂಡತಿಯೊಡನೆಯೂ ಮಂತ್ರಿಯೊಡನೆಯೂ ಪಾರಣೆಮಾಡಿಕೊಂಡು ಬಾ!” ಎಂದು ಹೇಳಿದುವು. ಅದರಂತೆ ಅವನು ಅಂಬುಲೀಲಾಮಂದಿರದಲ್ಲಿರಲು ಅಲ್ಲಿಗೆ ಆ ಹಂಸಗಳು ಬಂದು ತಮ್ಮ ವೃತ್ತಾಂತವನ್ನು ತಿಳಿಸಿದುವು:-


###  ಹೇಮಹಂಸಗಳ ವೃತ್ತಾಂತ


ಪರಮೇಶ್ವರನು ಒಂದು ಸಾರಿ ಮಂದರಪರ್ವತದಲ್ಲಿ ಕ್ರೀಡಿಸುತ್ತ ಪಾರ್ವತಿಯನ್ನು ಅಲ್ಲಿ ಬಿಟ್ಟು ದೇವಕಾರ್ಯನಿಮಿತ್ತವಾಗಿ ಅಂತರ್ಧಾನನಾದನು. ದೇವಿಯು ಅವನ ಯೋಚನೆಯಲ್ಲಿ ಒಂದು ಮರದ ಕೆಳಗೆ ಕುಳಿತಿರಲು, ಚಾಮರಧಾರಿಣಿಯಾದ ಚಂದ್ರಲೇಖೆಯೂ ಮಣಿಪುಷ್ಪೇಶ್ವರನೆಂಬ ಗಣನೂ ಒಬ್ಬರನ್ನೊಬ್ಬರು ಅಭಿಲಾಷೆಯಿಂದ ನೋಡಿದರು. ಅದನ್ನು ಕಂಡ ಪಿಂಗೇಶ್ವರ ಗುಹೇಶ್ವರರೆಂಬ ಇಬ್ಬರು ಗಣಗಳು ನಕ್ಕರು. ಅದನ್ನು ಕಂಡ ದೇವಿಯು ಸಿಟ್ಟುಗೊಂಡು ಸುತ್ತಲೂ ನೋಡಿ ನಡೆದ ಸಂಗತಿಯನ್ನು ತಿಳಿದುಕೊಂಡಳು; ಮತ್ತು ಕೋಪ ಬಂದು, “ಸ್ವಾಮಿಯು ಇಲ್ಲದಾಗ ಒಳ್ಳೆಯ ನಾಟಕವಾಡಿದಿರಿ! ಇವರೂ ಚೆನ್ನಾಗಿ ನಕ್ಕರು! ಆದ್ದರಿಂದ ನೀವು ಮನುಷ್ಯಜನ್ಮದಲ್ಲಿ ಕಾಮಾಂಧರಾಗಿ ಹುಟ್ಟಿ! ನಿಮ್ಮನ್ನು ಕಂಡು ನಕ್ಕ ಇವರು ಭೂಲೋಕದಲ್ಲಿ ಪಡಬಾರದ ಕಷ್ಟಪಡಲಿ!” ಎಂದು ಶಪಿಸಿದಳು. ಆಗ ಧೂರ್ಜಟನೆಂಬ ಗಣನು ‘ಇದು ಯುಕ್ತವಲ್ಲ, ದೇವಿ! ಇಷ್ಟು ಸ್ವಲ್ಪ ಅಪರಾಧಕ್ಕೆ ಇಷ್ಟುದೊಡ್ಡ ಶಿಕ್ಷೆಯೇ?’ ಎಂದು ಕೇಳಿದನು. ದೇವಿಯು ಅವನ ಮೇಲೂ ಕೋಪಗೊಂಡು ‘ನೀನೂ ಮನುಷ್ಯನಾಗು!’ ಎಂದಳು. ಚಂದ್ರಲೇಖೆಯ ತಾಯಿಯಾದ ಜಯೆಯು ದೇವಿಯ ಪಾದಕ್ಕೆ ನಮಸ್ಕರಿಸಿ "ದೇವಿಯು ಪ್ರಸನ್ನಳಾಗಿ ಶಾಪಾಂತವನ್ನು ತಿಳಿಸಬೇಕು; ನನ್ನ ಮಗಳೂ ಈ ಭ್ಯತ್ಯರೂ ಮಾಡಿದ ಅಪರಾಧವನ್ನು ಕ್ಷಮಿಸಬೇಕು!’ ಎಂದು ಬೇಡಿಕೊಂಡಳು. ಆಗ ಪಾರ್ವತಿಯು ‘ಇವರೆಲ್ಲರಿಗೂ ತಿಳುವಳಿಕೆ ಬಂದು ಒಟ್ಟಿಗೆ ಸೇರಿದಾಗ ಬ್ರಹ್ಮಾದಿಗಳ ತಪಃಕ್ಷೇತ್ರದಲ್ಲಿ ಸಿದ್ಧೀಶ್ವರನನ್ನು ಕಂಡು, ಶಾಪಪರಿಹಾರವಾಗಿ ಮತ್ತೆ ಇಲ್ಲಿಗೆ ಬರುತ್ತಾರೆ!’ ಎಂದಳು. ಅವರ ಮನುಷ್ಯಚರಿತ್ರೆಯನ್ನು ಈಗ ಹೇಳುತ್ತೇನೆ ಕೇಳು; -

ಯಜ್ಞಸ್ಥಲವೆಂಬ ಅಗ್ರಹಾರದಲ್ಲಿ ಯಜ್ಞಸೋಮನೆಂಬ ಬ್ರಾಹ್ಮಣನಿದ್ದನು. ಅವನಿಗೆ ಹರಿಸೋಮ ದೇವಸೋಮ ಎಂಬ ಇಬ್ಬರು ಮಕ್ಕಳಿದ್ದರು. ತಾಯಿತಂದೆಗಳು ಸತ್ತಮೇಲೆ ದಾಯಾದಿಗಳು ಅವರ ಅಗ್ರಹಾರವನ್ನು ಕಿತ್ತುಕೊಳ್ಳಲು ಅವರು ಜೀವನಕ್ಕೆ ಮಾರ್ಗವಿಲ್ಲದೆ, ಭಿಕ್ಷ ದೊರೆಯದೆ, ಅವರ ಮಾತಾಮಹನ ಮನೆಗೆ ಹೋದರು. ಅಜ್ಜನು ಸತ್ತುಹೋಗಿದ್ದನು. ಆದ್ದರಿಂದ ಯಜ್ಞದೇವ ಕ್ರತುದೇವ ಎಂಬ ಸೋದರಮಾವಂದಿರ ಮನೆಗೆ ಹೋದರು. ಅವರಿಗೆ ಬಡತನ ಬಂದು, ದನ ಕಾಯುವುದಕ್ಕೆ ಆಳು ಯಾರೂ ಇಲ್ಲದೆ ಇವರನ್ನು ಆ ಕೆಲಸಕ್ಕೆ ನೇಮಿಸಿದರು. ದನವನ್ನು ಅಟ್ಟಿಕೊಂಡು ಹೋದಾಗ, ಒಂದನ್ನು ಯಾರೋ ಕದ್ದರು, ಇನ್ನೊಂದನ್ನು ಹುಲಿಯು ಎಳೆದುಕೊಂಡು ಹೋಯಿತು. ಯಜ್ಞಕ್ಕೆಂದು ಅವರು ಇಟ್ಟುಕೊಂಡಿದ್ದ ಒಂದು ಮೇಕೆಯು ತಪ್ಪಿಸಿಕೊಂಡು ಹೋಗಲು ಅವರು ಹುಡುಕುತ್ತ ಹೋಗಿ ಕಾಡಿನಲ್ಲಿ ಹುಲಿಯು ಅದನ್ನು ಅರ್ಧತಿಂದು ಬಿಸಾಡಿದ್ದನ್ನು ಕಂಡರು. ‘ಇದನ್ನು ಹೋಗಿ ಹೇಳಿದರೆ ಮಾವಂದಿರು ರೇಗುತ್ತಾರೆ, ಈ ಮಾಂಸವನ್ನೇ ಸ್ವಲ್ಪ ತಿಂದು ಮಿಕ್ಕದ್ದನ್ನು ಬುತ್ತಿ ಕಟ್ಟಿಕೊಂಡು ಎಲ್ಲಾದರೂ ಹೋಗಿ ಭಿಕ್ಷದಿಂದ ಜೀವಿಸೋಣ’ ಎಂದು ಮಾಂಸವನ್ನು ಪಕ್ವಮಾಡುತ್ತಿರಲು ಅವರ ಮಾವಂದಿರು ಅಲ್ಲಿಗೇ ಹುಡುಕಿಕೊಂಡು ಬಂದರು. ದೂರದಿಂದಲೆ ಅವರನ್ನು ಕಂಡು ಇವರು ಓಡಿದರು. ‘ಮಾಂಸದಮೇಲೆ ಆಸೆಪಟ್ಟು ರಾಕ್ಷಸಕೃತ್ಯ ನಡೆಸಿದ್ದರಿಂದ ನೀವು ಬ್ರಹ್ಮರಾಕ್ಷಸರಾಗಿ!’ ಎಂದು ಮಾವಂದಿರು ಶಪಿಸಲು ಬ್ರಾಹ್ಮಣಕುಮಾರರು ಬ್ರಹ್ಮರಾಕ್ಷಸರಾದರು. ಒಂದು ಸಲ ಒಬ್ಬ ತಾಪಸನನ್ನು ತಿನ್ನುವುದಕ್ಕೆ ಹೋಗಲು ಅವನು ‘ನೀವು ಪಿಶಾಚರಾಗಿ!’ ಎಂದು ಶಪಿಸಿದನು. ಪಿಶಾಚರಾಗಿ ಒಬ್ಬ ಬ್ರಾಹ್ಮಣನ ಹಸುವನ್ನು ಮೆಟ್ಟಿಕೊಳ್ಳಲು ಅವನು ‘ಚಂಡಾಲರಾಗಿ’ ಎಂದು ಶಪಿಸಿದನು. ಅವರು ಹೊಟ್ಟೆಗಿಲ್ಲದೆ ಕಳ್ಳನಕೊಪ್ಪಲಿಗೆ ಹೋಗಲು ಅಲ್ಲಿಯ ಕಾವಲುಗಾರರು ಅವರನ್ನು ಹಿಡಿದು ಅವರ ಕಿವಿಮೂಗುಗಳನ್ನು ಕುಯ್ದು ತಮ್ಮ ಅಧಿಪತಿಯ ಹತ್ತಿರಕ್ಕೆ ಕರೆದುಕೊಂಡು ಹೋದರು. ಅವನು ಅವರ ವಿಚಾರವನ್ನು ಕೇಳಿ ಅನ್ನ ಬಟ್ಟೆ ಕೊಟ್ಟು ಇಟ್ಟುಕೊಂಡಿದ್ದನು. ಅವನೊಡನೆ ಕಳ್ಳತನ ಮಾಡುತ್ತ ಕ್ರಮೇಣ ಆ ಪಡೆಗೆ ಸೇನಾಪತಿಗಳಾದರು. ಒಂದು ಸಾರಿ ಒಂದು ಶೈವಕ್ಷೇತ್ರವನ್ನು ಕೊಳ್ಳೆಹೊಡೆಯಲು, ಜನರ ಗೋಳನ್ನು ಕೇಳಿ ಶಿವನು ಆ ಕಳ್ಳರಿಗೆ ಕಣ್ಣು ಕಾಣದಂತೆ ಮಾಡಿದನು. ಜನರು ಅವರನ್ನು ದೊಣ್ಣೆಗಳಿಂದ ಹೇರಿದರು. ಅಷ್ಟುಹೊತ್ತಿಗೆ ಆ ಸೇನಾಪತಿಗಳು ಬಾಲವಿಲ್ಲದ ನಾಯಿಗಳಾಗಿ ಪೂರ್ವಜನ್ಮಸ್ಮರಣೆಯಿಂದ ಶಿವನ ಮುಂದೆ ನೃತ್ಯವಾಡುತ್ತ ನಿಂತುವು. ಜನರು ಅದನ್ನು ನೋಡಿ ನಗುತ್ತ ಮನೆಗೆ ಹೋದರು. ಬೆಳಗ್ಗೆ ಬಂದು ನೋಡಿದಾಗ ಅವು ಧ್ಯಾನಮಗ್ನವಾಗಿದ್ದವು; ಅನ್ನವನ್ನು ಹಾಕಿದರೂ ತಿನ್ನಲಿಲ್ಲ. ಹೀಗೆ ಬಹುದಿವಸ ಕಳೆದಮೇಲೆ ಶಿವಗಣಗಳು ಈಶ್ವರನ ಹತ್ತಿರಕ್ಕೆ ಹೋಗಿ ‘ಈ ನಾಯಿಗಳು ದೇವಿ ಶಪಿಸಿದ ಪಿಂಗೇಶ್ವರ, ಗುಹೇಶ್ವರರು; ತುಂಬ ಕ್ಲೇಶಪಟ್ಟಿದ್ದಾರೆ; ಅವರ ಮೇಲೆ ಕೃಪೆಮಾಡು’ ಎಂದು ಬೇಡಿಕೊಂಡರು. ಆಗ ಅವರಿಗೆ ನಾಯಿಯ ಜನ್ಮ ಹೋಗಿ ಕಾಗೆಯ ಜನ್ಮ ಬಂತು; ಆಮೇಲೆ ಭಾಸಪಕ್ಷಿಗಳಾಗಿ, ನವಿಲುಗಳಾಗಿ ಕಡೆಗೆ ಹಂಸಗಳಾದರು. ಆಗಲೂ ಶಿವನನ್ನು ಭಕ್ತಿಯಿಂದ ಪೂಜಿಸುತ್ತಿದ್ದವು. ಅವುಗಳ ಮೈ ಚಿನ್ನವಾಗಿ ಅವಕ್ಕೆ ಜ್ಞಾನವುಂಟಾಯಿತು. ನಾವೇ ಆ ಪಿಂಗೇಶ್ವರ ಗುಹೇಶ್ವರರು. ಜಯೆಯ ಮಗಳನ್ನು ಅಪೇಕ್ಷಿಸಿದ ಮಣಿಪುಷ್ಪೇಶ್ವರನೇ ಬ್ರಹ್ಮದತ್ತನಾದ ನೀನು; ಜಯೆಯ ಮಗಳೇ ನಿನ್ನ ಹೆಂಡತಿ ಸೋಮಪ್ರಭೆ; ಧೂರ್ಜಟನೇ ನಿನ್ನ ಮಂತ್ರಿಯಾದ ಶಿವಭೂತಿ; ಆದ್ದರಿಂದ ರಾತ್ರಿ ನಿನಗೆ ಜ್ಞಾಪಕ ಕೊಟ್ಟೆವು; ಆ ಉಪಾಯದಿಂದ ಎಲ್ಲರೂ ಸೇರಿದೆವು. ಈಗ ಸಿದ್ಧೀಶ್ವರಕ್ಕೆ ಹೋಗೋಣ ಬನ್ನಿ; ಅಲ್ಲಿ ದೇವತೆಗಳು ತಪಸ್ಸು ಮಾಡಿ ಮುಕ್ತಾಫಲಕೇತುವಿನ ಸಹಾಯದಿಂದ ವಿದ್ಯುದ್ಧ್ವಜಾಸುರನನ್ನು ಯುದ್ಧದಲ್ಲಿ ಕೊಂದರು. ಮುಕ್ತಾಫಲಕೇತುವೂ ಶಾಪದಿಂದ ಬಂದಿದ್ದ ಮನುಷ್ಯಜನ್ಮವನ್ನು ಕಳೆದುಕೊಂಡು ಪದ್ಮಾವತಿಯನ್ನು ಮತ್ತೆ ಪಡೆದನು; ನಮ್ಮೆಲ್ಲರಿಗೂ ಒಟ್ಟಿಗೆ ಶಾಪವಿಮೋಚನೆಯಾಗಬೇಕು-ಎಂದುವು. ಆಗ ಬ್ರಹ್ಮದತ್ತನು ಮುಕ್ತಾಫಲಕೇತುವಿನ ವೃತ್ತಾಂತವನ್ನು ಕೇಳಲು ಅವು ಹೀಗೆಂದು ಹೇಳಿದವು: -


###  ಮುಕ್ತಾಫಲಕೇತುವಿನ ವೃತ್ತಾಂತ


೨. ಹಿಂದೆ ವಿದ್ಯುತ್ ಪ್ರಭನೆಂಬ ರಾಕ್ಷಸನು ಬ್ರಹ್ಮನನ್ನು ಕುರಿತು ತಪಸ್ಸುಮಾಡಿ ವಿದ್ಯುಧ್ವಜನೆಂಬ ಮಗನನ್ನು ಪಡೆದನು. ಅವನು ಇನ್ನೂ ಹುಡುಗನಾಗಿದ್ದಾಗಲೇ ತಮ್ಮೂರಿಗೆ ನಾಲ್ಕು ಕಡೆಯೂ ಬಲವಾದ ಕಾವಲು ಇದ್ದದ್ದನ್ನು ನೋಡಿ ತನ್ನ ಜೊತೆಯವನೊಬ್ಬನನ್ನು ‘ಇದೇಕೆ ಇಷ್ಟೊಂದು ಜನ ಸೈನಿಕರು ಕಾವಲಿರುತ್ತಾರೆ?’ ಎಂದು ಕೇಳಲು ಅವನು ‘ದೇವೇಂದ್ರನು ನಮ್ಮ ಶತ್ರು, ಅವನು ಬಂದಾನೆಂದು ಹೀಗೆ ಕಾವಲಿರುತ್ತಾರೆ’ ಎಂದು ಉತ್ತರಕೊಟ್ಟನು. ವಿದ್ಯುಧ್ವಜನು ‘ಛಿ! ಇತರರು ರಕ್ಷಿಸುವ ಇಂಥ ರಾಜ್ಯದಿಂದೇನು? ನಾನು ತಪಸ್ಸು ಮಾಡಿ ನನ್ನ ರಾಜ್ಯವನ್ನು ನಾನು ರಕ್ಷಿಸಿಕೊಳ್ಳುತ್ತೇನೆ’ ಎಂದು, ಯಾರು ಏನು ಹೇಳಿದರೂ ಕೇಳದೆ ಕಾಡಿಗೆ ಹೋಗಿ ಬ್ರಹ್ಮನನ್ನು ಕುರಿತು ತಪಸ್ಸು ಮಾಡಿದನು. ಅವನು ಪ್ರತ್ಯಕ್ಷನಾಗಿ ಬ್ರಹ್ಮಾಸ್ತ್ರವನ್ನು ಕೊಟ್ಟು ‘ಇದು ಪಾಶುಪತಾಸ್ತ್ರ ಒಂದು ಹೊರತು ಮಿಕ್ಕ ಎಲ್ಲ ಅಸ್ತ್ರಗಳನ್ನೂ ಗೆಲ್ಲುತ್ತದೆ. ಆದ್ದರಿಂದ ನಿನಗೆ ಜಯ ಉಂಟಾಗಬೇಕಾದರೆ ಇದನ್ನು ಸರಿಯಾದ ಕಾಲದಲ್ಲಿ ಉಪಯೋಗಿಸಬೇಕು’ ಎಂದು ಹೇಳಿದನು. ಅದರ ಸಹಾಯದಿಂದ ಅವನು ಇಂದ್ರನ ಮೇಲೆ ದಂಡೆತ್ತಿ ಹೋದನು. ಇಂದ್ರನು ಚಂದ್ರಕೇತುವೆಂಬ ವಿದ್ಯಾಧರರಾಜನೊಡನೆಯೂ ಪದ್ಮಶೇಖರನೆಂಬ ಗಂಧರ್ವರಾಜನೊಡನೆಯೂ ರಾಕ್ಷಸನನ್ನು ಎದುರಿಸಿದನು. ಇಂದ್ರನು ಅವನ ತಂದೆಯಾದ ವಿದ್ಯುತ್ಪ್ರಭನನ್ನು ವಜ್ರಾಯುಧದಿಂದ ಕೊಲ್ಲಲು, ವಿದ್ಯುಧ್ವಜನು ಅವನ ಮೇಲೆ ಬ್ರಹ್ಮಾಸ್ತ್ರವನ್ನು ಉಪಯೋಗಿಸಿದನು. ಇಂದ್ರನು ಶಿವನನ್ನು ಪ್ರಾರ್ಥಿಸಿ ಪಾಶುಪತಾಸ್ತ್ರವನ್ನು ಪಡೆದು ಅದರ ಮೇಲೆ ಪ್ರಯೋಗಿಸಿದನು; ಅದರಿಂದ ರಾಕ್ಷಸಸೇನೆ ಹತವಾಗಿ ವಿದ್ಯುಧ್ವಜನು ಮೂರ್ಛಿತನಾದನು. ಅವನು ಎಚ್ಚತ್ತಮೇಲೆ ಕೈಲಾಸದ ಬುಡದಲ್ಲಿ ಶಿವನನ್ನು ಕುರಿತು ತಪಸ್ಸುಮಾಡಿ ಇಂದ್ರನನ್ನು ಕೊಲ್ಲಬೇಕೆಂದು ವರ ಬೇಡಿದನು. ಶಿವನು ‘ಸತ್ತವನಿಗೂ ಸೋತವನಿಗೂ ಭೇದವಿಲ್ಲ; ಆದ್ದರಿಂದ ಇಂದ್ರನನ್ನು ಸೋಲಿಸಿ ಅವನ ಪದವಿಯನ್ನು ಅನುಭವಿಸುತ್ತೀಯೆ ಹೋಗು!’ ಎಂದು ಹೇಳಿಕಳುಹಿಸಿದನು. ಆ ವರದ ಬಲದಿಂದ ಅವನು ಇಂದ್ರನನ್ನು ಸೋಲಿಸಿ ಅಮರಾವತಿಯನ್ನು ಪಡೆಯಲು, ಅವನು ಬ್ರಹ್ಮನನ್ನು ಮರೆಹೊಕ್ಕನು. ಆಮೇಲೆ ಬ್ರಹ್ಮ ವಿಷ್ಣು ಇಂದ್ರ ಬೃಹಸ್ಪತಿ ಎಲ್ಲರೂ ಸಿದ್ಧೀಶ್ವರ ಕ್ಷೇತ್ರಕ್ಕೆ ಹೋಗಿ ಶಿವನನ್ನು ಕುರಿತು ತಪಸ್ಸುಮಾಡಲು ಶಿವನು "ಚಂದ್ರಕೇತುವಿನ ಹೊಟ್ಟೆಯಲ್ಲಿ ನನ್ನ ಅಂಶದಿಂದ ಒಬ್ಬ ಮಗನು ಹುಟ್ಟಿ ವಿದ್ಯುಧ್ವಜನನ್ನು ಕೊಲ್ಲುತ್ತಾನೆ. ಅವನು ಗೌರಿಯ ಅಂಶದಿಂದ ಪದ್ಮಶೇಖರನ ಹೊಟ್ಟೆಯಲ್ಲಿ ಹುಟ್ಟಿದ ಪದ್ಮಾವತಿಯನ್ನು ಮದುವೆಯಾಗಿ, ವಿದ್ಯಾಧರ ಸಾಮ್ರಾಜ್ಯವನ್ನು ಅನುಭವಿಸಿ ನನ್ನಲ್ಲಿಗೆ ಬರುತ್ತಾನೆ!" ಎಂದು ವರ ಕೊಟ್ಟನು. ಹಾಗೆ ಶಿವನ ಅಂಶದಿಂದ ಹುಟ್ಟಿದ ಮುಕ್ತಾಫಲಕೇತುವಿಗೆ ಶಿವನು ವಿದ್ಯೆಗಳನ್ನೂ ಅಪರಾಜಿತವೆಂಬ ಕತ್ತಿಯನ್ನೂ ಅನುಗ್ರಹಿಸಿದನು. ವಿದ್ಯುಧ್ವಜನು ದೇವಗಂಗೆಯಲ್ಲಿ ಒಂದು ಸಾರಿ ಕ್ರೀಡಿಸುತ್ತ ಅದರ ನೀರು ಹೂಧೂಳಿಯಿಂದ ಹೊಂಬಣ್ಣವಾಗಿಯೂ ಮದಗಂಧದಿಂದ ವಾಸನೆಯಾಗಿಯೂ ಇದ್ದದ್ದನ್ನು ನೋಡಿ ‘ಇದಾರು ನನಗಿಂತ ಮೇಲೆ ನೀರಲ್ಲಿ ಆಡುತ್ತಿರುವವರು?’ ಎಂದು ವಿಚಾರಿಸಿದನು. ಇಂದ್ರನ ಆನೆಯೂ ಈಶ್ವರನ ವೃಷಭವೂ ನೀರಾಟವಾಡುತ್ತಿದ್ದುವೆಂದು ಕೇಳಿ ಅವುಗಳನ್ನು ನಿಗ್ರಹಿಸಲು ಸೇನೆಯನ್ನು ಕಳುಹಿಸಿದನು. ಆದರೆ ಅವು ಅವರನ್ನೆಲ್ಲಾ ಧ್ವಂಸಮಾಡಿ ತಮ್ಮ ಸ್ಥಳಗಳಿಗೆ ಹೋದುವು. ಅವನ ಸೋಲಿಗೆ ಆರಂಭವಾಯಿತು.

೩. ಆಗ ಇಂದ್ರನು ಸ್ವರ್ಗಕ್ಕೆ ಮುತ್ತಿಗೆ ಹಾಕಿದನು. ಅವನ ಸಹಾಯಕ್ಕೆಂದು ಮುಕ್ತಾಫಲಕೇತುವು ಬರುತ್ತ ಒಂದು ಗೌರ್ಯಾಯತನದಲ್ಲಿ ಪೂಜೆಗೆಂದು ನಿಲ್ಲಲು, ಅಲ್ಲಿ ಇಬ್ಬರು ರಾಕ್ಷಸಿಯರು ಪದ್ಮಾವತಿಯನ್ನು ಹೊತ್ತುಕೊಂಡು ಹೋಗುತ್ತಿದ್ದದ್ದನ್ನು ನೋಡಿ ಅವರನ್ನು ಕೊಂದು ಪದ್ಮಾವತಿಯನ್ನು ಕರೆತಂದನು. ಅವಳ ವೃತ್ತಾಂತವನ್ನು ತಿಳಿದು ಇನ್ನೂ ಮಾತನಾಡುತ್ತಿರುವಾಗಲೇ ರಣವಾದ್ಯಗಳು ಭೋರ್ಗರೆಯಲು ಅವನು ಅವಳನ್ನು ಅಲ್ಲಿಯೇ ಬಿಟ್ಟುಬರಬೇಕಾಯಿತು. ಆಗ ನಡೆದ ದೇವಾಸುರ ಯುದ್ಧದಲ್ಲಿ, ಅವನು ವಿದ್ಯುಧ್ವಜನನ್ನು ಕೊಂದನು. ಇಂದ್ರನು ತನ್ನ ಪದವಿಯನ್ನು ಮತ್ತೆ ಪಡೆದನು.

೪-೬. ಆದರೆ ಅವನು ಪದ್ಮಾವತಿಯನ್ನು ಕೂಡಲೆ ಮದುವೆಯಾಗಲು ಒಂದು ಶಾಪವು ಅಡ್ಡಬಂತು. ಅದರಂತೆ ಅವನು ಕೆಲವು ಕಾಲ ಮನುಷ್ಯಜನ್ಮವನ್ನು ಪಡೆದಿದ್ದು ಶಾಪವಿಮೋಚನೆಯಾದ ಮೇಲೆ ಪದ್ಮಾವತಿಯನ್ನು ಮದುವೆಯಾಗಿ ಇಂದ್ರನು ಕೊಟ್ಟ ಅಸುರರಾಜ್ಯವನ್ನೂ, ತಂದೆಯಿಂದ ಬಂದ ವಿದ್ಯಾಧರ ಚಕ್ರವನ್ನೂ ಹತ್ತು ಕಲ್ಪಗಳ ಕಾಲ ಆಳಿಕೊಂಡಿದ್ದು, ಕೊನೆಗೆ ತಪಸ್ಸುಮಾಡಿ ಶಿವೈಕ್ಯನಾದನು.

ಹಂಸಗಳಿಂದ ಈ ಕಥೆಯನ್ನು ಕೇಳಿ ಬ್ರಹ್ಮದತ್ತರಾಜನು ಹೆಂಡತಿಯೊಡನೆಯೂ ಆ ಪಕ್ಷಿಗಳೊಡನೆಯೂ ಸಿದ್ಧೀಶ್ವರಕ್ಕೆ ಹೋಗಿ ಶಾಪದೇಹವನ್ನು ಬಿಟ್ಟು ಶಿವಸಾನ್ನಿಧ್ಯವನ್ನು ಸೇರಿದನು.

'ಗೋಮುಖನು ಹೇಳಿದ ಈ ಕಥೆಯನ್ನು ಕೇಳಿ ಮದನಮಂಚುಕಾವಿರಹವನ್ನು ಸ್ವಲ್ಪಮಟ್ಟಿಗೆ ಸಹಿಸಿಕೊಂಡಿದ್ದೆ’ ಎಂದು ನರವಾಹನದತ್ತನು ಹೇಳಲು, ಗೋಪಾಲಕನೂ ಕಶ್ಯಪಾಶ್ರಮದಲ್ಲಿದ್ದ ಮುನಿಗಳೂ ಅದನ್ನು ಕೇಳಿ ಸಂತೋಷಪಟ್ಟರು.

ಪದ್ಮಾವತೀಲಂಬಕ ಮುಗಿಯಿತು.

ಶ್ರೀರಸ್ತು





## ೧೮. ವಿಷಮಶೀಲಲಂಬಕ


ಚಂದ್ರಾನನಾರ್ಧದೇಹಾಯ ಚಂದ್ರಾಂಶುಸಿತಭೂತಯೇ ।

ಚಂದ್ರಾರ್ಕಾನಲನೇತ್ರಾಯ ಚಂದ್ರಾರ್ಧಶಿರಸೇ ನಮಃ ॥

ಕರೇಣ ಕುಂಚಿತಾಗ್ರೇಣ ಲೀಲಯೋನ್ನಮಿತೇನ ಯಃ ।

ಭಾತಿ ಸಿದ್ಧೀರಿವ ದದತ್​ ಸ ಪಾಯಾದ್ವೋ ಗಜಾನನಃ ॥

೧. ನರವಾಹನದತ್ತನು ತನ್ನ ವೃತ್ತಾಂತವನ್ನು ಮುಂದುವರಿಸಿ ಅಸಿತಗಿರಿಯಲ್ಲಿದ್ದ ಮುನಿಗಳಿಗೆ ಹೀಗೆಂದು ಹೇಳಿದನು.:-

ದೇವೀವಿರಹಕಾಲದಲ್ಲಿ ವೇಗವತಿಯು ನನ್ನನ್ನು ಕರೆದುಕೊಂಡು ಹೋಗಿ ವಿದ್ಯೆಯ ಕೈಯ್ಯಲ್ಲಿ ಕೊಟ್ಟಾಗ ನಾನು ಪರದೇಶಿಯಾಗಿ ದೇಹತ್ಯಾಗ ಮಾಡೋಣವೆಂದು ಅಲ್ಲಿ ಇಲ್ಲಿ ಸುತ್ತಾಡುತ್ತ ಕಣ್ವಮಹಾಮುನಿಯನ್ನು ಕಂಡೆ. ಆತನು ನನ್ನನ್ನು ತನ್ನ ಆಶ್ರಮಕ್ಕೆ ಕರೆದುಕೊಂಡು ಹೋಗಿ ಧೈರ್ಯ ಹೇಳಿ ‘ಚಂದ್ರವಂಶದಲ್ಲಿ ಹುಟ್ಟಿದ ನಿನ್ನಂಥ ವೀರನಿಗೂ ಈ ಮೋಹವೇ? ದೇವತೆಗಳ ಮಾತಿನಲ್ಲಿಯೂ ನಂಬಿಕೆ ಇಲ್ಲವೇ? ಅಸಂಭಾವ್ಯವಾದ ಸಂದರ್ಭಗಳಲ್ಲಿಯೂ ಜನರು ಮತ್ತೆ ಸೇರಿದ್ದುಂಟು. ಇದಕ್ಕೆ ವಿಕ್ರಮಾದಿತ್ಯನ ಕಥೆಯನ್ನು ಹೇಳುತ್ತೇನೆ ಕೇಳು’ ಎಂದು ಆ ಕಥೆಯನ್ನು ಹೇಳಿದನು:-





ವಿಷಮಶೀಲನ ಅಥವಾ ವಿಕ್ರಮಾದಿತ್ಯನ ಕಥೆ


ಅವಂತೀದೇಶದಲ್ಲಿ ಉಜ್ಜಯಿನಿಯೆಂಬ ಪಟ್ಟಣವಿದೆ. ಅಲ್ಲಿ ಮಹೇಂದ್ರಾದಿತ್ಯನೆಂಬ ರಾಜನಿದ್ದನು. ಅವನಿಗೆ ಸೌಮ್ಯದರ್ಶನೆ ಎಂಬ ಹೆಂಡತಿಯೂ ಸುಮತಿಯೆಂಬ ಮಂತ್ರಿಯೂ ಇದ್ದರು. ಅವನಿಗೆ ಈಶ್ವರನ ವರಪ್ರಸಾದದಿಂದ ವಿಕ್ರಮಾದಿತ್ಯ ಅಥವಾ ವಿಷಮಶೀಲನೆಂಬ ಮಗನಾದನು. ಅವನು ಮ್ಲೇಚ್ಛರ ಸಂಹಾರಕ್ಕಾಗಿ ಅವತಾರ ಮಾಡಿದ ಮಾಲ್ಯವಂತನೆಂಬ ಶಿವಗಣ. ಅದೇ ರೀತಿಯಲ್ಲಿ ಸುಮತಿಗೆ ಮಹಾಮತಿಯೆಂಬ ಮಗನೂ ಪ್ರತೀಹಾರನಾದ ವಜ್ರಾಯುಧನಿಗೆ ಭದ್ರಾಯುಧನೆಂಬ ಮಗನೂ, ಪುರೋಹಿತನಿಗೆ ಶ್ರೀಧರನೆಂಬ ಮಗನೂ ಆದರು. ಯಥಾಕಾಲದಲ್ಲಿ ರಾಜನು ವಿಕ್ರಮಾದಿತ್ಯನಿಗೆ ಮದುವೆಮಾಡಿ ಪಟ್ಟಕಟ್ಟಿ ತಾನು ಮಂತ್ರಿಯೊಡನೆಯೂ ಹೆಂಡತಿಯೊಡನೆಯೂ ಕಾಶಿಗೆ ಹೊರಟುಹೋದನು.

ಒಂದು ದಿನ ವಿಕ್ರಮಾದಿತ್ಯನು ಆಸ್ಥಾನದಲ್ಲಿರಲು, ಅನಂಗದೇವನೆಂಬ ದೂತನು ಬಂದು “ದೇವ! ವಿಕ್ರಮಶಕ್ತಿಯು ಅಂಗವಂಗಕಾಶ್ಮೀರ ಮುಂತಾದ ನಾನಾ ದೇಶಗಳನ್ನು ಗೆದ್ದು ಮ್ಲೇಚ್ಛರನ್ನು ನಾಶಮಾಡಿದನು; ಇನ್ನು ಎರಡುಮೂರು ದಿನಗಳಲ್ಲಿ ಇಲ್ಲಿಗೆ ಬರುತ್ತಾನೆ!” ಎಂದು ಹೇಳಿದನು. ರಾಜನು "ಅನಂಗದೇವ! ನೀನು ಯಾವಯಾವ ದೇಶಗಳನ್ನು ನೋಡಿದೆ? ಅಲ್ಲಿ ಏನು ವಿಶೇಷ?’ ಎಂದು ಕೇಳಲು ಅವನು ಹೀಗೆ ಹೇಳಿದನು:-


###  ಅನಂಗದೇವನ ವೃತ್ತಾಂತ


ದೇವ! ನಾನು ಸೇನಾಪತಿಯಾದ ವಿಕ್ರಮಶಕ್ತಿಯ ಹತ್ತಿರಕ್ಕೆ ಹೋದಾಗ ಸಿಂಹಲದಿಂದ ಒಬ್ಬ ದೂತನು ಬಂದು ನನ್ನನ್ನು ಸಿಂಹಲೇಶ್ವರನು ನೋಡಲಪೇಕ್ಷಿಸುತ್ತಾನೆಂದು ಹೇಳಿ ಕರೆದುಕೊಂಡು ಹೋದನು. ಅಲ್ಲಿ ಅವನು ನನ್ನನ್ನು ಸತ್ಕರಿಸಿ “ನನಗೆ ಲೋಕೈಕಸುಂದರಿಯಾದ ಮದನಲೇಖೆಯೆಂಬ ಮಗಳಿದ್ದಾಳೆ; ಅವಳನ್ನು ನಿಮ್ಮ ರಾಜನಿಗೆ ಕೊಡೋಣವೆಂದಿದ್ದೇನೆ; ಅವರು ತಕ್ಕ ಸತಿಪತಿಗಳು; ಈ ಮಾತನ್ನು ನಿಮ್ಮ ರಾಜನಿಗೆ ತಿಳಿಸು; ನನ್ನ ಮಗಳನ್ನೂ ಸಧ್ಯದಲ್ಲಿಯೇ ಕಳುಹಿಸಿಕೊಡುತ್ತೇನೆ” ಎಂದನು. ನಾನೂ ಅವನ ಕಡೆಯ ದೂತನಾದ ಧವಲಸೇನನೂ ಸಮುದ್ರದ ಮೇಲೆ ಹೊರಟಾಗ ಮಧ್ಯದಲ್ಲಿ ಒಂದು ಮರಳ ದಿಬ್ಬ ಕಂಡಿತು. ಅಲ್ಲಿ ಅದ್ಭುತರೂಪವುಳ್ಳ ಇಬ್ಬರು ಹುಡುಗಿಯರು ಒಂದು ರತ್ನಖಚಿತವಾದ ಚಿನ್ನದ ಜಿಂಕೆಯ ಮರಿಯನ್ನು ಆಡಿಸುತ್ತಿದ್ದರು. “ಇದೇನು ಆಶ್ಚರ್ಯ! ಭ್ರಮೆಯೋ ಸ್ವಪ್ನವೋ ಮಾಯೆಯೋ!” ಎಂದು ಯೋಚಿಸುತ್ತಿರುವಷ್ಟರಲ್ಲಿ, ಗಾಳಿಯೆದ್ದು ನಮ್ಮ ಹಡಗನ್ನು ಮುಳುಗಿಸಿತು. ಮಿಕ್ಕವರೆಲ್ಲರೂ ಮೊಸಳೆಗಳ ಪಾಲಾಗಲು, ಆ ಇಬ್ಬರು ಹೆಂಗಸರು ನಮ್ಮನ್ನು ಎತ್ತಿ ಒಂದು ಗುಹೆಯೊಳಕ್ಕೆ ಕರೆದುಕೊಂಡು ಹೋದರು. ಅಲ್ಲಿ ದಿವ್ಯವಾದ ಒಂದು ವನ! ಸಮುದ್ರವೂ ಇಲ್ಲ; ಜಿಂಕೆಯೂ ಇಲ್ಲ; ಹುಡುಗಿಯರೂ ಇಲ್ಲ! ಸ್ವಲ್ಪ ಮುಂದೆ ಹೋಗಲು, ಅಲ್ಲಿ ಒಂದು ದೊಡ್ಡ ಕೊಳ ಕಂಡಿತು. ಅಲ್ಲಿಗೆ ಆ ವನಲಕ್ಷ್ಮಿಯಂತೆ ಇದ್ದ ಒಬ್ಬ ಹೆಂಗಸು ಪರಿವಾರದೊಡನೆ ಸ್ನಾನಕ್ಕೆ ಬಂದಿದ್ದಳು. ಅವಳು ಸ್ನಾನಮಾಡಲು ನೀರೊಳಗಿಂದ ಶಿವಲಿಂಗವೆದ್ದು ಬಂತು. ಅದನ್ನು ಅವಳು ಪೂಜಿಸಿ ದಕ್ಷಿಣಮಾರ್ಗ ಹಿಡಿದು ಗಾನಮಾಡಿದಳು; ಪೂಜೆಯಾದ ಮೇಲೆ ಅದು ನೀರಿನಲ್ಲಿ ಅದೃಶ್ಯವಾಯಿತು. ಅವಳು ಹಿಂತಿರುಗಿದಳು. ಅವಳು ಯಾರೆಂದು ಪರಿವಾರದವರನ್ನು ಕೇಳಲು ಅವರು ಯಾರೂ ಮಾತನಾಡಲಿಲ್ಲ. ಆಗ ನಾನು ‘ಎಲೈ ಶೋಭನಾಂಗೀ! ಇದನ್ನು ತಿಳಿಸದೆ ನೀನು ಹೊರಟುಹೋಗುವುದಾದರೆ ವಿಕ್ರಮಾದಿತ್ಯದೇವನ ಪಾದದಾಣೆ!’ ಎಂದೆ. ಅದನ್ನು ಕೇಳಿ ಅವಳು ದೋಣಿಯಿಂದ ಇಳಿದು ನನ್ನ ಹತ್ತಿರಕ್ಕೆ ಬಂದು “ಶ್ರೀ ವಿಕ್ರಮಾದಿತ್ಯದೇವನಿಗೆ ಕುಶಲವೇ? ಅಥವಾ ಹೀಗೆಂದು ಏಕೆ ಕೇಳಲಿ? ಅನಂಗದೇವ! ನಾನು ಎಲ್ಲಾ ಬಲ್ಲೆ; ಮಾಯೆಯನ್ನು ಪ್ರದರ್ಶಿಸಿ ನಾನೇ ನಿನ್ನನ್ನು ಬರಮಾಡಿಕೊಂಡೆ; ಆತನು ನನಗೆ ಪೂಜ್ಯ; ಮಹಾಭಯದಿಂದ ನನ್ನನ್ನು ಕಾಪಾಡಿದವನು. ಆದ್ದರಿಂದ ನಮ್ಮ ಮನೆಗೆ ಬಾ; ಅಲ್ಲಿ ಎಲ್ಲವನ್ನೂ ಹೇಳುತ್ತೇನೆ!” ಎಂದು ನಮ್ಮನ್ನು ಕರೆದುಕೊಂಡು ಹೋಗಿ ಆದರಿಸಿದಳು.

೨. ಊಟವಾದಮೇಲೆ ‘ಅನಂಗದೇವ! ಈಗ ಎಲ್ಲವನ್ನೂ ಹೇಳುತ್ತೇನೆ ಕೇಳು!’ ಎಂದು ತನ್ನ ವೃತ್ತಾಂತವನ್ನು ತಿಳಿಸಿದಳು.


###  ಮದನಮಂಜರಿಯ ವೃತ್ತಾಂತ


ನಾನು ಕುಬೇರನ ತಮ್ಮನಾದ ಮಣಿಭದ್ರನ ಹೆಂಡತಿ; ಯಕ್ಷ ರಾಜನಾದ ದುಂದುಭಿಯ ಮಗಳು, ಮದನಮಂಜರಿ; ಒಂದು ಸಾರಿ ನಾನು ನನ್ನ ಗಂಡನೊಡನೆ ಉಜ್ಜಯಿನಿಯಲ್ಲಿರುವ ಮಕರಂದೋದ್ಯಾನದಲ್ಲಿ ವಿಹರಿಸುವುದಕ್ಕೆ ಹೋಗಿದ್ದೆ. ಅಲ್ಲಿ ನನ್ನನ್ನು ಒಬ್ಬ ಕಾಪಾಲಿಕನು ಕಂಡು ನನ್ನನ್ನು ವಶಪಡಿಸಿಕೊಳ್ಳುವುದಕ್ಕೆ ಹೋಮ ಮಾಡಲಾರಂಭಿಸಿದನು. ಅದನ್ನು ನಾನು ನನ್ನ ಗಂಡನಿಗೆ ಹೇಳಿದೆ; ಅವನು ತನ್ನ ಅಣ್ಣನಿಗೆ ಹೇಳಿದ; ಅವನು ಬ್ರಹ್ಮನಿಗೆ ಹೇಳಿದ; ಅವನು ‘ಮಂತ್ರಗಳಿಗೆ ಆ ಆಕರ್ಷಣ ಶಕ್ತಿ ಇದೆ. ಅವಳು ಆ ಮಂತ್ರಗಳಿಂದ ಸೆಳೆಯಲ್ಪಟ್ಟಾಗ ವಿಕ್ರಮಾದಿತ್ಯನನ್ನು ಶರಣು ಹೋಗಲಿ; ಅವನು ರಕ್ಷಿಸುತ್ತಾನೆ’ ಎಂದನು. ಅದರಂತೆ ನಾನು ಕೂಗಿಕೊಳ್ಳಲು ರಾಜನು ಕತ್ತಿಹಿಡಿದು ಬಂದು “ಭದ್ರೆ! ಹೆದರಬೇಡ. ನನ್ನ ರಾಜ್ಯದಲ್ಲಿ ಇಂಥ ಅಧರ್ಮ ನಡೆಯುವುದೆಂದರೇನು!” ಎಂದು ಅಗ್ನಿಶಿಖನೆಂಬ ಭೇತಾಳನನ್ನು ಕರೆದು ‘ಈ ಕಾಪಾಲಿಕನನ್ನು ಕೊಂದು ತಿಂದುಬಿಡು!’ ಎಂದು ಆಜ್ಞಾಪಿಸಿದನು. ಅದರಂತೆ ಅವನನ್ನು ಕೊಂದು ತಿನ್ನಬೇಕೆಂದಿರುವಷ್ಟರಲ್ಲಿ, ಯಮಶಿಖನೆಂಬ ಮತ್ತೊಬ್ಬ ಬೇತಾಳನು ಬಂದು ಆ ಕಾಪಾಲಿಕನ ದೇಹವನ್ನು ಹಿಡಿದುಕೊಂಡನು. ಅಗ್ನಿಶಿಖನು ‘ಇವನನ್ನು ವಿಕ್ರಮಾದಿತ್ಯನ ಆಜ್ಞೆಯ ಪ್ರಕಾರ ನಾನು ಕೊಂದಿದ್ದೇನೆ; ಇದನ್ನು ತೆಗೆದುಕೊಳ್ಳಲು ನೀನು ಯಾರು?’ ಎಂದು ಕೇಳಿದನು. ಯಮಶಿಖನು ‘ಆ ನಿಮ್ಮ ವಿಕ್ರಮಾದಿತ್ಯನ ಪ್ರಭಾವವೆಂತಹುದು?’ ಎಂದು ಕೇಳಲು ಅಗ್ನಿಶಿಖನು ಹೀಗೆಂದು ಹೇಳಿದನು:-

ಹಿಂದೆ ಇಲ್ಲಿ ಡಾಕಿನೇಯನೆಂಬ ಒಬ್ಬ ಜೂಜುಕೋರನಿದ್ದನು. ಅವನನ್ನು ಮಿಕ್ಕ ಕೆಲವರು ಸೋಲಿಸಿ ಇದ್ದಬದ್ದದ್ದನ್ನೆಲ್ಲಾ ಕಿತ್ತುಕೊಂಡು ಅವನನ್ನು ಹಾಳುಬಾವಿಗೆ ಹಾಕಿದರು. ಅಲ್ಲಿ ಇಬ್ಬರು ಬ್ರಹ್ಮರಾಕ್ಷಸರಿದ್ದರು; ಅವರು ಮಂತ್ರಿಯ ಮಗಳನ್ನೂ ಸಾಹುಕಾರನ ಮಗಳನ್ನೂ ಹಿಡಿದುಕೊಂಡಿದ್ದಾಗ ವಿಕ್ರಮಾದಿತ್ಯನು ಅವರನ್ನು ಓಡಿಸಿ ಒಂದು ವರ್ಷ ಪಾಳುಬಾವಿಯಲ್ಲಿ ಬಿದ್ದಿರುವಂತೆ ಶಿಕ್ಷಿಸಿದ್ದನು. ಅವರು, ‘ನಮಗೇನಾದರೂ ತಿನ್ನುವುದಕ್ಕೆ ತಂದುಕೊಡುತ್ತೀಯೋ, ನಿನ್ನನ್ನೇ ತಿಂದುಬಿಡೋಣವೋ?’ ಎಂದು ಹೆದರಿಸಿದರು. ಅವನು ಆಹಾರ ತಂದುಕೊಡುತ್ತೇನೆಂದು ಹೊರಕ್ಕೆ ಬಂದು ನನ್ನನ್ನು ವಶಪಡಿಸಿಕೊಂಡು ನನ್ನ ರೂಪ ಸಾಮರ್ಥ್ಯಗಳನ್ನು ಪಡೆದು ತನ್ನ ಜೊತೆಯ ಜೂಜುಕೋರರನ್ನೆಲ್ಲಾ ಹಿಡಿದು ಹಿಡಿದು ಆ ಬ್ರಹ್ಮರಾಕ್ಷಸರಿಗೆ ಕೊಟ್ಟನು. ಕೊನೆಗೆ ಅವನು ನನ್ನನ್ನು ಅವರಿದ್ದ ಬಾವಿಗೆ ತಳ್ಳಲು ನಾನು ಅವರೊಡನೆ ಹೋರಾಡಿ, ಅವರಿಗೆ ಸಗ್ಗದೆ ಅವರಿಗೆ ಸ್ನೇಹಿತನಾದೆನು. ಅವರು ಜೂಜುಕೋರರನ್ನು ನಂಬಬಾರದು, ಎಂದು ಠಿಂಠಾಕರಾಳನ ಕಥೆಯನ್ನು ಹೇಳಿದರು:-


### ಠಿಂಠಾಕರಾಳನ ಕಥೆ


ಅವನು ಮಹಾಕಾಲನ ದೇವಸ್ಥಾನದಲ್ಲಿರುತ್ತ, ಅಲ್ಲಿನ ದೇವತೆಗಳೊಡನೆಯೇ ಜೂಜಾಡಿ ಅವರನ್ನು ಸೋಲಿಸಿ, ಹೆದರಿಸಿ, ಅವರಿಂದ ಹೊನ್ನನ್ನು ಸಂಪಾದಿಸಿದನು. ಭೈರವನನ್ನು ಸ್ತುತಿಸಿ ಅವನ ಅನುಗ್ರಹದಿಂದ ಅಲಂಬುಸೆಯ ಮಗಳಾದ ಕಲಾವತಿಯೆಂಬ ಅಪ್ಸರೆಯನ್ನು ಮದುವೆಯಾದನು. ಅವಳೊಡನೆ ಸ್ವರ್ಗಕ್ಕೆ ಹೋಗಿ ರಂಭೆಯ ನೃತ್ಯವನ್ನೂ ಛಾಗನೃತ್ಯವನ್ನೂ ನೋಡಿದನು. ಆ ಅಪರಾಧಕ್ಕಾಗಿ ಕಲಾವತಿಯು ನಾಗಪುರ ದೇವಾಲಯದಲ್ಲಿ ಕಲ್ಲುಬೊಂಬೆಯಾದಳು; ಠಿಂಠಾಕರಾಳನು ಆ ಊರಿಗೆ ಹೋಗಿ ರಾಜನ ನಂಬಿಕೆಗೆ ಪಾತ್ರನಾಗಿ ಆ ದೇವಾಲಯದಿಂದ ಅವನಿಗೆ ಕೆಡುಕೆಂದು ಹೇಳಿ ಅದನ್ನು ಕೆಡವಿಸಿದನು; ಆಗ ಅವಳಿಗೆ ವಿಮೋಚನೆಯಾಯಿತು. ಅವಳು ಅಷ್ಟು ಬೇಗ ಹಿಂತಿರುಗಿಬಂದದ್ದನ್ನು ನೋಡಿ ಇಂದ್ರನು ವಿಸ್ಮಿತನಾಗಿ ಎಲ್ಲವನ್ನೂ ತಿಳಿದು ನಕ್ಕುಬಿಟ್ಟನು. ಅವನ ಹತ್ತಿರವಿದ್ದ ಬೃಹಸ್ಪತಿಯು ಕುಟ್ಟಿನೀಕಪಟನೆಂಬ ಜೂಜುಕೋರನ ಕಥೆಯನ್ನು ಹೇಳಿದನು:-


### ಕುಟ್ಟಿನೀಕಪಟನ ಕಥೆ


ಅವನಿಗೆ ನರಕಪ್ರಾಪ್ತಿಯಾಯಿತು; ಅಲ್ಪಪುಣ್ಯದಿಂದ ಒಂದು ದಿನದ ಇಂದ್ರಪದವಿಯೂ ಇತ್ತು. ಯಮನು ಮೊದಲು ಪುಣ್ಯಫಲ ಬೇಕೋ, ಪಾಪಫಲ ಬೇಕೋ ಎಂದು ಕೇಳಲು, ಅವನು ಪುಣ್ಯಫಲವನ್ನೇ ಕೇಳಿ ಇಂದ್ರನಾಗಿ ಆ ಅಧಿಕಾರ ಬಲದಿಂದ ಸಪ್ತದ್ವೀಪಗಳಿದ್ದ ಕ್ಷೇತ್ರಗಳನ್ನೆಲ್ಲಾ ದರ್ಶನಮಾಡಿ ಪಾಪವಿಮುಕ್ತನಾದನು. ಯಮನು ಮೂಗಿನ ಮೇಲೆ ಬೆರಳಿಟ್ಟುಕೊಂಡು ‘ಆಹಾ! ಈ ಜೂಜುಕೋರ ನನ್ನನ್ನೇ ಮೋಸಮಾಡಿದನೇ!’ ಎಂದು ಆಶ್ಚರ್ಯಪಟ್ಟನು.

ಕೊನೆಗೆ ಇಂದ್ರನು ಕಲಾವತಿಯ ಮೂಲಕ ಹೇಳಿಕಳುಹಿಸಿ ಠಿಂಠಾಕರಾಳನನ್ನು ಸ್ವರ್ಗಕ್ಕೆ ಕರೆಸಿಕೊಂಡನು. ಅಲ್ಲಿ ಅವನು ಸುಖವಾಗಿದ್ದನು. ಆದ್ದರಿಂದ ಡಾಕಿನೇಯನು ನಿನಗೆ ಮೋಸಮಾಡಿದ್ದು ಏನು ಆಶ್ಚರ್ಯ- ಎಂದರು. ನಾನು ಹೊರಕ್ಕೆ ಬಂದು ಹಸಿವಿನಿಂದ ಒಬ್ಬ ಬ್ರಾಹ್ಮಣನನ್ನು ಹಿಡಿದುಕೊಳ್ಳಲು, ಅವನು ವಿಕ್ರಮಾದಿತ್ಯನಿಗೆ ಮೊರೆಯಿಟ್ಟನು. ವಿಕ್ರಮಾದಿತ್ಯನು ಕೂಡಲೆ ಕಾಣಿಸಿಕೊಂಡು ಒಂದು ಚಿತ್ರ ಬರೆದು ಅದರ ತಲೆಯನ್ನು ಕತ್ತರಿಸಲು ನನ್ನ ಕತ್ತು ಕತ್ತರಿಸಿ ರಕ್ತ ಸುರಿಯಿತು. ನಾನು ಅವನಿಗೆ ಶರಣಾಗತನಾಗಿ ಬದುಕಿಕೊಂಡೆ. ಅಂಥ ವಿಕ್ರಮಾದಿತ್ಯನ ಆಜ್ಞೆಯಿಂದ ಈ ಕಾಪಾಲಿಕನನ್ನು ಕೊಂದಿದ್ದೇನೆ-ಎಂದನು. ಆದರೂ ಯಮಶಿಖನು ಕೇಳಲಿಲ್ಲ. ಆಗ ವಿಕ್ರಮಾದಿತ್ಯನು ಕಾಣಿಸಿಕೊಂಡು ಒಂದು ಮನುಷ್ಯ ಚಿತ್ರವನ್ನು ಬರೆದು ಅದರ ತೋಳನ್ನು ಕತ್ತರಿಸಿದನು. ಯಮಶಿಖನ ತೋಳು ಕತ್ತರಿಸಿ ಅವನು ಕಾಪಾಲಿಕನ ದೇಹವನ್ನು ಬಿಟ್ಟು ಓಡಿಹೋದನು. ಅಗ್ನಿಶಿಖನು ಅದನ್ನು ತಿಂದನು. ಇದೆಲ್ಲವನ್ನೂ ನಾನು ನೋಡುತ್ತಿದ್ದೆ. ಅನಂತರ ಮಹಾರಾಜನು ನನ್ನ ಗಂಡನ ಹತ್ತಿರಕ್ಕೆ ಕಳುಹಿಸಿದನು.

ದೇವ! ಮದನಮಂಜರಿಯು ಹೀಗೆಂದು ನಿನ್ನ ಪ್ರಭಾವವನ್ನು ಹೇಳಿ ‘ನಿಮ್ಮ ಪ್ರಭುವು ನನ್ನ ಕುಲ ಪ್ರಾಣ ಪತಿ ಎಲ್ಲವನ್ನೂ ಉಳಿಸಿಕೊಟ್ಟನು; ವಿಕ್ರಮಶಕ್ತಿಯನ್ನು ಸಂಹರಿಸಿ ಸಿಂಹಲೇಶ್ವರನ ಮಗಳನ್ನು ಅಪಹರಿಸಬೇಕೆಂದು ಮಿಕ್ಕ ರಾಜರು ಸಂಚುಮಾಡಿಕೊಂಡಿದ್ದಾರೆ. ಇದನ್ನು ವಿಕ್ರಮಶಕ್ತಿಗೆ ತಿಳಿಸು. ಅವನು ಪ್ರತೀಕಾರಕ್ಕೆ ಸಿದ್ಧಮಾಡಿಕೊಳ್ಳಲಿ; ಅವರನ್ನು ಕೊಂದು ವಿಜಯಪಡೆಯುವಂತೆ ನಾನೂ ಸಹಾಯ ಮಾಡುತ್ತೇನೆ. ವಿಕ್ರಮಾದಿತ್ಯನು ನನಗೆ ಮಾಡಿದ ಉಪಕಾರಕ್ಕೆ ಲೇಶವಾದರೂ ಪ್ರತ್ಯುಪಕಾರವಾಗಲಿ’ ಎಂದಳು. ಅದರಂತೆ ನಾವು ವಿಕ್ರಮಶಕ್ತಿಗೆ ವರ್ತಮಾನಕೊಡಲು ಅವನು ಯುದ್ಧಕ್ಕೆ ಸಿದ್ಧಮಾಡಿಕೊಂಡನು. ಅವನಿಗೂ ಪ್ರತಿಪಕ್ಷೀಯರಿಗೂ ನಡೆದ ಯುದ್ಧದಲ್ಲಿ ಮ್ಲೇಚ್ಛರಾಜರೆಲ್ಲರೂ ಹತರಾದರು. ಯಕ್ಷಿಣಿಯು ಹಿಂದೆ ನಾವು ನೋಡಿದ್ದ ಇಬ್ಬರು ಕನ್ನಿಕೆಯರನ್ನೂ ಹೇಮಮೃಗವನ್ನೂ ನಿನಗೆ ಕಾಣಿಕೆಯಾಗಿ ಕಳುಹಿಸಿದಳು. ಹಿಂದೆ ಘಂಟ ನಿಘಂಟ ಎಂಬ ರಾಕ್ಷಸರು ಬ್ರಹ್ಮನ ಪ್ರಜಾಸೃಷ್ಟಿಗೆ ಅಡ್ಡಿ ಬರಲು ಅವನು ಆ ಕನ್ನಿಕೆಯರನ್ನು ಸೃಷ್ಟಿ ಮಾಡಿದನಂತೆ; ಅವರಿಗಾಗಿ ಹೊಡೆದಾಡಿ ಆ ರಾಕ್ಷಸರಿಬ್ಬರೂ ಹತರಾದರಂತೆ. ಆ ಚಿನ್ನದ ಜಿಂಕೆಯನ್ನು ಇಂದ್ರನು ತನ್ನ ಮಗನಾದ ಜಯಂತನಿಗೆ ಆಟವಾಡುವುದಕ್ಕೆ ಮಾಡಿಸಿಕೊಟ್ಟನಂತೆ. ಅದನ್ನು ಇಂದ್ರಜಿತ್ತು ಕದ್ದು ಲಂಕೆಗೆ ತೆಗೆದುಕೊಂಡು ಹೋಗಿರಲು, ರಾವಣನ ಸಂಹಾರವಾದ ಮೇಲೆ ಅದು ವಿಭೀಷಣನಿಗೂ, ವಿಭೀಷಣನಿಂದ ಆ ಯಕ್ಷಿಣಿಗೂ ಬಂತಂತೆ; ವಿಕ್ರಮಶಕ್ತಿಯು ಅವರನ್ನೂ ಸಿಂಹಲರಾಜ ಪುತ್ರಿಯನ್ನೂ ಕರೆದುಕೊಂಡು ಬರುತ್ತ ನನ್ನನ್ನು ಮುಂದೆ ಕಳುಹಿಸಿದನು.

ಅನಂಗದೇವನ ಈ ವೃತ್ತಾಂತವನ್ನು ಕೇಳಿ ವಿಕ್ರಮಾದಿತ್ಯನು ಸಂತೋಷಗೊಂಡು ಸೈನ್ಯದೊಡನೆಯೂ ಪರಿವಾರದೊಡನೆಯೂ ಉಜ್ಜಯಿನಿಯನ್ನು ಬಿಟ್ಟು ಸ್ವಲ್ಪದೂರ ಹೋಗಿ, ವಿಜಯ ಪಡೆದು ಬಂದ ವಿಕ್ರಮಶಕ್ತಿಯನ್ನು ಅಭಿನಂದಿಸಿ ಕರೆದುಕೊಂಡು ಬಂದನು.

ಅನಂತರ, ರಾಜನು ಶುಭದಿನದಲ್ಲಿ ಸಿಂಹಲರಾಜಕುಮಾರಿಯನ್ನೂ ದಿವ್ಯಕನ್ನಿಕೆಯರನ್ನೂ ಮದುವೆ ಮಾಡಿಕೊಂಡು ಸುಖವಾಗಿದ್ದನು.


### ಮಲಯವತಿಯ ಕಥೆ


೩. ಆ ಊರಿನಲ್ಲಿ ನಗರಸ್ವಾಮಿಯೆಂಬ ಚಿತ್ರಗಾರನಿದ್ದನು. ಅವನು ಎರಡು ದಿನಕ್ಕೊಂದು ಸಾರಿ ಒಂದು ಸ್ತ್ರೀಚಿತ್ರವನ್ನು ಬರೆದು ರಾಜನಿಗೆ ಕಾಣಿಕೆಯಾಗಿ ತಂದು ಒಪ್ಪಿಸುತ್ತಿದ್ದನು. ಒಂದು ಸರದಿಯ ದಿನದಲ್ಲಿ ಅದನ್ನು ಬರೆಯುವುದು ಮರೆತುಹೋಗಿ, ಚಿಂತಿಸುತ್ತಿರಲು ಒಬ್ಬ ಹೊರದೇಶದಿಂದ ಬಂದಿದ್ದ ಪ್ರಯಾಣಿಕನು ಒಂದು ಚರ್ಮದ ಚೀಲವನ್ನು ಅವನ ಕೈಯಲ್ಲಿಟ್ಟು ಹೊರಟುಹೋದನು. ಅದನ್ನು ಬಿಚ್ಚಿ ನೋಡಲು ಅದರಲ್ಲಿ ಒಂದು ಸ್ತ್ರೀ ಚಿತ್ರವಿತ್ತು. ಅದರ ರೂಪವು ಅದ್ಭುತವಾಗಿದ್ದದ್ದರಿಂದ ಚಿತ್ರಗಾರನು ಅದನ್ನೇ ತೆಗೆದುಕೊಂಡು ಹೋಗಿ ರಾಜನಿಗೆ ಅರ್ಪಿಸಿದನು. ಅದನ್ನು ನೋಡಿ ರಾಜನು ‘ಅಯ್ಯಾ, ಇದು ನಿನ್ನ ಚಿತ್ರವಾಗಿ ಕಾಣುವುದಿಲ್ಲ; ಇದನ್ನು ವಿಶ್ವಕರ್ಮನು ಬರೆದಿರಬೇಕು. ಇಂಥ ರೂಪವನ್ನು ಯಾವ ಮನುಷ್ಯ ಚಿತ್ರಿಸಿಯಾನು!’ ಎಂದನು. ಆಗ ಚಿತ್ರಕಾರನು ನಡೆದ ಸಂಗತಿಯನ್ನು ಅವನಿಗೆ ತಿಳಿಸಿದನು. ರಾಜನು ಹಗಲೆಲ್ಲಾ ಅದನ್ನೇ ನೋಡುತ್ತಿದ್ದು ರಾತ್ರಿ ಒಂದು ಕನಸನ್ನು ಕಂಡನು. -ಅದರಲ್ಲಿ ಅವನು ದ್ವೀಪಾಂತರಕ್ಕೆ ಹೋಗಿರಲು, ಅವನನ್ನು ಕಂಡು ಅನೇಕ ಹೆಂಗಸರು ಆಯುಧಪಾಣಿಗಳಾಗಿ ಹೊಡಿ ಇರಿ ತಿವಿ ಎಂದು ಗದ್ದಲಮಾಡಿದರು. ಆಗ ಒಬ್ಬ ತಾಪಸಿಯು ಬಂದು ಅವನನ್ನು ತನ್ನ ಮನೆಗೆ ಕರೆದುಕೊಂಡು ಹೋಗಿ ‘ಈ ಊರಿನ ಮಲಯವತಿಯೆಂಬ ರಾಜಪುತ್ರಿಗೆ ಗಂಡಸೆಂದರೆ ಆಗದು; ಯಾರಾದರೂ ಗಂಡಸು ಕಣ್ಣಿಗೆ ಬಿದ್ದನೆಂದರೆ ಅವಳ ಸಖಿಯರು ಅವನನ್ನು ಕೊಂದುಬಿಡುತ್ತಾರೆ. ಅವಳು ಈಗ ತನ್ನ ಸಖಿಯರೊಡನೆ ಇತ್ತ ಕಡೆ ಬರುತ್ತಿದ್ದದ್ದನ್ನು ನೋಡಿ ನಿನ್ನನ್ನು ರಕ್ಷಿಸಿಕೊಳ್ಳಲು ಇಲ್ಲಿಗೆ ಕರೆದುಕೊಂಡು ಬಂದೆ ಎಂದು ಹೇಳಿ ಅವನಿಗೆ ಹೆಣ್ಣುವೇಷ ಹಾಕಿದಳು. ಅಷ್ಟುಹೊತ್ತಿಗೆ ಚಿತ್ರದಲ್ಲಿ ನಾನು ನೋಡಿದ್ದ ಹೆಂಗಸು ಪರಿವಾರದೊಡನೆ ಅಲ್ಲಿಗೆ ಬಂದು ‘ಇಲ್ಲಿಗೆ ಒಬ್ಬ ಗಂಡಸು ಬಂದದ್ದನ್ನು ನೋಡಿದೆವು; ಅವನು ಯಾರು? ಎಲ್ಲಿ?’ ಎಂದು ಕೇಳಿದಳು. ತಾಪಸಿಯು ‘ಇಲ್ಲಿಗೆ ಗಂಡಸು ಹೇಗೆ ಬಂದಾನು? ಇವಳು ಅತಿಥಿಯಾಗಿ ಬಂದವಳು; ನನ್ನ ತಂಗಿಯ ಮಗಳು’ -ಎಂದು ಅವನನ್ನು ತೋರಿಸಿದಳು. ಹೆಣ್ಣು ವೇಷದಲ್ಲಿದ್ದರೂ ಅವನನ್ನು ನೋಡಿ ಅವಳಿಗೆ ಮೋಹವುಂಟಾಯಿತು. ಒಂದು ಕ್ಷಣ ಬಿಟ್ಟು `ನಿನ್ನ ಅತಿಥಿ ನನ್ನ ಅತಿಥಿಯಲ್ಲವೇ? ಅವಳು ನಮ್ಮ ಮನೆಗೆ ಬರಲಿ’ ಎಂದು ಅವನನ್ನು ಕೈಹಿಡಿದು ಕರೆದುಕೊಂಡು ಹೋದಳು. ಅರಮನೆಯಲ್ಲಿ ಅವನನ್ನು ಒಂದು ಗಳಿಗೆಯೂ ಬಿಟ್ಟು ಇರುತ್ತಿರಲಿಲ್ಲ. ಆದ್ದರಿಂದ ಅವಳ ಸಖಿಯರು ಅವರನ್ನು ಕೂಡಿಸಿ ಆಟದ ಮದುವೆ ಮಾಡಿದರು. ಮಲಗುವ ಮನೆಯಲ್ಲಿ ಅವನು ಅವಳನ್ನು ಅನುನಯಗೊಳಿಸುವ ಹೊತ್ತಿಗೆ ಸರಿಯಾಗಿ, ಅರಮನೆಯ ಯಾಮಿಕನು (ಹೊತ್ತು ತಿಳಿಸುವವನು) ಕೂಗಿಕೊಳ್ಳಲು ಅವನಿಗೆ ಎಚ್ಚರವಾಗಿಹೋಯಿತು. ಆ ಸಿಟ್ಟಿನಲ್ಲಿ ರಾಜನು ಆ ಯಾಮಿಕನನ್ನು ಊರು ಬಿಟ್ಟು ಹೊರಡಿಸಿದನು. ಚಿತ್ರದಲ್ಲಿಯೂ ಕನಸಿನಲ್ಲಿಯೂ ನೋಡಿದ ಆ ಮಲಯವತಿಯನ್ನು ಪಡೆಯಬೇಕೆಂದು ಅವನು ಚಿಂತಾಕ್ರಾಂತನಾಗಿರಲು ಪ್ರತೀಹಾರಿಯಾದ ಭದ್ರಾಯುಧನು ಒಂದು ಉಪಾಯವನ್ನು ಸೂಚಿಸಿದನು. ಅದರಂತೆ, ಒಂದು ಹೊಸ ಮಠವನ್ನು ಕಟ್ಟಿಸಿ, ಅದರಲ್ಲಿ ರಾಜನು ಕನಸಿನಲ್ಲಿ ಕಂಡದ್ದನ್ನೆಲ್ಲಾ ಚಿತ್ರಿಸಿ ಆ ಪಟವನ್ನು ಅಲ್ಲಿ ತೂಗುಹಾಕಿಸಿದನು. ಪರಸ್ಥಳದಿಂದ ಬಂದ ವಂದಿಗಳನ್ನೆಲ್ಲಾ ಅಲ್ಲಿ ಸತ್ಕರಿಸಿ ಅವರಿಗೆ ಷಡ್ರಸೋಪೇತವಾದ ಆಹಾರವನ್ನೂ, ಬಟ್ಟೆಯನ್ನೂ ಹೊನ್ನನ್ನೂ ಕೊಡುವಂತೆ ಏರ್ಪಾಡಾಯಿತು. ಯಾರಾದರೂ ಈ ಚಿತ್ರದ ಸ್ಥಳವನ್ನು ಗುರುತಿಸಿದರೆ ಅದನ್ನು ರಾಜನಿಗೆ ತಿಳಿಸಬೇಕೆಂದು ಹೇಳಿದನು. ಆ ಮಠದ ಖ್ಯಾತಿಯು ನಾನಾ ದಿಕ್ಕುಗಳಲ್ಲಿಯೂ ಹರಡಿತು. ಹಾಗೆ ಅದರ ಖ್ಯಾತಿಯನ್ನು ಕೇಳಿ ಬಂದ ಶಂಬರಸಿದ್ದಿಯೆಂಬ ವಂದಿಯು, ಅಲ್ಲಿ ಊಟಮಾಡಿ ಆ ಚಿತ್ರವನ್ನು ನೋಡಿ ‘ಇದನ್ನು ಬರೆದವರು ಯಾರು? ಆ ಊರನ್ನು ನೋಡಿದ್ದವನು ನಾನೊಬ್ಬನೇ ಎಂದುಕೊಂಡಿದ್ದೆ; ಇನ್ನೂ ಯಾರೋ ಇದ್ದಾರೆ ಎಂದು ಅರ್ಥವಾಯಿತು!’ ಎಂದನು. ಅವನನ್ನು ರಾಜನ ಹತ್ತಿರಕ್ಕೆ ಕರೆದುಕೊಂಡು ಹೋಗಲು, ಅವನು “ದ್ವೀಪಾಂತರದಲ್ಲಿ ಮಲಯಪುರವೆಂಬ ಊರು ಇದೆ; ಅಲ್ಲಿ ಮಲಯಸಿಂಹನೆಂಬ ರಾಜನಿದ್ದಾನೆ; ಅವನಿಗೆ ಮಲಯವತಿ ಎಂಬ ಮಗಳಿದ್ದಾಳೆ. ಅವಳಿಗೆ ಗಂಡಸನ್ನು ಕಂಡರೆ ಮಹಾದ್ವೇಷ; ಅವಳು ಒಂದು ದಿನ ಕನಸಿನಲ್ಲಿ ಒಬ್ಬ ಮಹಾಪುರುಷನನ್ನು ಕಂಡಳು. ಅವನನ್ನು ನೋಡಿದ ಕೂಡಲೆ ಅವಳ ಪುರುಷ ದ್ವೇಷವೆಲ್ಲಾ ಹೋಯಿತು. ಅವನನ್ನು ಮದುವೆಯಾಗಿ ಮಲಗುವ ಮನೆಗೆ ಹೋಗುವ ಹೊತ್ತಿಗೆ ಸರಿಯಾಗಿ, ಅಂತಃಪುರದಲ್ಲಿ ಕಾವಲಿದ್ದ ದಾಸಿಯು ಎಚ್ಚರಗೊಳಿಸಿಬಿಟ್ಟಳು. ಅವನಲ್ಲಿಯೇ ಮನಸ್ಸು ನೆಟ್ಟವಳಾಗಿ ಅವಳು ‘ಇನ್ನು ಆರು ತಿಂಗಳೊಳಗಾಗಿ ಅವನು ದೊರೆಯದಿದ್ದರೆ ಅಗ್ನಿಪ್ರವೇಶ ಮಾಡಿಬಿಡುತ್ತೇನೆ’ ಎಂದು ಪ್ರತಿಜ್ಞೆ ಮಾಡಿದಳು. ಇದು ನಡೆದು ಆಗಲೇ ಐದು ತಿಂಗಳಾಗಿ ಹೋಯಿತು. ಪಾಪ, ಏನಾಗಿ ಬಿಡುತ್ತಾಳೆಯೋ!’ ಎಂದನು. ಕೂಡಲೆ ಮಹಾರಾಜನು ಅವನನ್ನೂ ಭದ್ರಾಯುಧನನ್ನೂ ಸ್ವಲ್ಪ ಸೇನೆಯನ್ನೂ ಕರೆದುಕೊಂಡು ಮಲಯಪುರಕ್ಕೆ ಹೋದನು; ಆರು ತಿಂಗಳ ಅವಧಿ ಮುಗಿದು ಹೋದದ್ದರಿಂದ ಮಲಯವತಿಯು ಅಗ್ನಿಪ್ರವೇಶ ಮಾಡುವುದಕ್ಕೆ ಚಿತೆಯು ಸಿದ್ಧವಾಗುತ್ತಿತ್ತು. ಅಲ್ಲಿಗೇ ಹೋಗಲು, ರಾಜನನ್ನು ಕಂಡು ಸುತ್ತಲೂ ಮುತ್ತಿಕೊಂಡಿದ್ದ ಜನರ ಗುಂಪು ಚದುರಿತು; ಮಲಯವತಿಯು ತಾನು ಕನಸಿನಲ್ಲಿ ಕಂಡಿದ್ದ ಪುರುಷನೇ ಎದುರಿಗೆ ಬರಲು, ತಂದೆಗೆ ಹೇಳಿ ಕಳುಹಿಸಿದಳು. ಅವನು ಬರುತ್ತಿದ್ದ ಹಾಗೆಯೇ ವಂದಿಯು,

ಜಯ ನಿಜತೇಜಸಾಧಿತ ಭೂತಗಣ ಮ್ಲೇಚ್ಛವಿಪಿನದಾವಾಗ್ನೇ ।

ಜಯ ದೇವ ಸಪ್ತಸಾಗರಸೀಮಮಹೀಮಾನಿನೀನಾಥ ।

ಜಯ ವಿಜಿತಸಕಲಪಾರ್ಥಿವವಿನತಶಿರೋಧಾರಿತಾತಿಗುರ್ವಾಜ್ಞ ।

ಜಯ ವಿಷಮಶೀಲ ವಿಕ್ರಮವಾರಿನಿಧೇ ವಿಕ್ರಮಾದಿತ್ಯ ।

ಎಂದು ತೋಳೆತ್ತಿ ಘೋಷಿಸಿದನು. ಅದರಿಂದ ವಿಕ್ರಮಾದಿತ್ಯನು ಬಂದಿದ್ದಾನೆಂದು ತಿಳಿದು ಮಲಯಸಿಂಹನು ಅವನಿಗೆ ನಮಸ್ಕರಿಸಿದನು; ಮನೆಗೆ ಕರೆದುಕೊಂಡು ಹೋಗಿ ಆತಿಥ್ಯಮಾಡಿ ಅವನಿಗೆ ಮಗಳನ್ನು ಮದುವೆ ಮಾಡಿಕೊಟ್ಟನು. ಚಿತ್ರದಲ್ಲಿ ಕಂಡಂತೆಯೇ ಸ್ವಪ್ನದಲ್ಲಿಯೂ, ಸ್ವಪ್ನದಲ್ಲಿ ಕಂಡಂತೆಯೇ ನಿಜದಲ್ಲಿಯೂ ಕಂಡು ವಿಕ್ರಮಾದಿತ್ಯನು ವಿಸ್ಮಯಗೊಂಡನು.


### ಕಳಿಂಗಸೇನೆಯ ಕಥೆ


೪. ಒಂದು ದಿನ ವಿಕ್ರಮಾದಿತ್ಯನ ಮಾತನ್ನಾಡುತ್ತಿರುವಾಗ ರಾಣೀ ಕಳಿಂಗಸೇನೆಯು ತನ್ನ ಸವತಿಯರನ್ನು ಕುರಿತು “ಆರ್ಯಪುತ್ರನು ಮಲಯವತಿಗಾಗಿ ಮಾಡಿದ್ದೇನೂ ಅದ್ಭುತವಲ್ಲ; ನನ್ನ ರೂಪಿನ ವಿಗ್ರಹವನ್ನು ನೋಡಿ ಸಾಹಸದಿಂದ ನನ್ನನ್ನು ತರಲಿಲ್ಲವೇ? ವಿಧಿಪೂರ್ವಕವಾಗಿ ರಾಜನು ನನ್ನನ್ನು ಮದುವೆ ಮಾಡಿಕೊಳ್ಳಲಿಲ್ಲವೆಂದು ನಾನು ವ್ಯಥೆಪಡಲು, ಕಪ್ಪಡಿಗನಾದ ದೇವಸೇನನು ಈ ವೃತ್ತಾಂತವನ್ನು ನನಗೆ ತಿಳಿಸಿದನು. ಅದನ್ನು ನಿಮಗೆ ಹೇಳುತ್ತೇನೆ ಕೇಳಿ!” ಎಂದು ಹೀಗೆ ಹೇಳಿದಳು:-

ನಾನು ದೊರೆಗೆ ಕಪ್ಪಡಿಗನಾಗಿರುತ್ತ ಕಾಡಿನಲ್ಲಿ ಒಂದು ದೊಡ್ಡ ಹಂದಿಯನ್ನು ನೋಡಿದೆ. ಮಹಾರಾಜನು ಅದನ್ನು ಅಟ್ಟಿಸಿಕೊಂಡು ಬಹುದೂರ ಹೋದನು. ಹಂದಿ ತಪ್ಪಿಸಿಕೊಂಡಿತು. ಪರಿವಾರವೆಲ್ಲವೂ ಹಿಂದೆಲ್ಲೋ ಉಳಿಯಿತು; ನಾನು ಮಾತ್ರ ಜೊತೆಯಲ್ಲಿದ್ದದ್ದನ್ನು ಕಂಡು ‘ನಾವು ಎಷ್ಟು ದೂರ ಬಂದಿರಬಹುದು?’ ಎಂದು ಕೇಳಿದನು. ನಾನು ‘ಪ್ರಭು! ಮುನ್ನೂರು ಯೋಜನ ಬಂದಿದ್ದೇವೆ!’ ಎಂದೆ. ‘ಹಾಗಾದರೆ ಇಷ್ಟು ದೂರ ನೀನು ಹೇಗೆ ಓಡಿಬಂದೆ?’ ಎಂದು ದೊರೆಯು ಕೇಳಿದನು. ನಾನು ‘ಪಾದಲೇಪದಿಂದ’ ಎಂದು ಉತ್ತರಕೊಟ್ಟು, ಆ ವೃತ್ತಾಂತವನ್ನು ಹೇಳಿದೆನು:-

ನನ್ನ ಹೆಂಡತಿ ಹೋಗಿಬಿಟ್ಟಾಗ ನಾನು ತೀರ್ಥಯಾತ್ರೆಗೆಂದು ಹೊರಟು ಒಂದು ದೇವಾಲಯದಲ್ಲಿ ತಂಗುವುದಕ್ಕೆಂದು ಹೋದೆ; ಅಲ್ಲಿ ಒಬ್ಬ ಹೆಂಗಸು ನನಗೆ ಆತಿಥ್ಯ ಮಾಡಿ ರಾತ್ರಿಯಾದ ಕೂಡಲೆ ಭೂಮಿಗೂ ಆಕಾಶಕ್ಕೂ ಏಕವಾಗಿರುವಂತೆ ಇದ್ದ ತನ್ನ ಬಾಯಿಯನ್ನು ತೆರೆದು ‘ಇಂಥ ಬಾಯಿಯನ್ನು ಎಲ್ಲಾದರೂ ನೋಡಿದ್ದೀಯಾ?’ ಎಂದು ಕೇಳಿದಳು. ನಾನು ಕತ್ತಿಹಿರಿದು ಧೈರ್ಯವಾಗಿ ನಿಂತು ಹುಬ್ಬುಗಂಟಿಕ್ಕಿ ‘ಇಂಥ ಗಂಡಸನ್ನು ಎಲ್ಲಾದರೂ ನೋಡಿದ್ದೀಯಾ?’ ಎಂದು ಕೇಳಿದೆ. ಆಮೇಲೆ ಅವಳು ಸೌಮ್ಯರೂಪವನ್ನು ಧರಿಸಿ ‘ನಾನು ಚಂಡಿಯೆಂಬ ಯಕ್ಷಿ; ನಿನ್ನ ಧೈರ್ಯವನ್ನು ನೋಡಿ ಸಂತೋಷವಾಯಿತು. ನಿನಗೇನು ಬೇಕು?’ ಎಂದು ಕೇಳಿದಳು. ನಾನು, ‘ನಿಜವಾಗಿಯೂ ನಿನಗೆ ಸಂತೋಷವಾಗಿದ್ದರೆ, ನಾನು ಅನಾಯಾಸವಾಗಿ ಎಲ್ಲ ತೀರ್ಥಯಾತ್ರೆಗಳನ್ನೂ ಮಾಡುವುದಕ್ಕೆ ಸಹಾಯವಾಗುವಂಥದೇನನ್ನಾದರೂ ಕೊಡು!’ ಎಂದೆ. ಅವಳು ಪಾದಲೇಪವನ್ನು ಕೊಟ್ಟಳು. ಅದರ ಸಹಾಯದಿಂದ ಹೀಗೆ ನಿನ್ನ ಜೊತೆಯಲ್ಲಿ ಕಾಡುಮೇಡು ಲಕ್ಷಿಸದೆ ಓಡಿಬಂದೆ-ಎಂದು ಹೇಳಿ ‘ಏನಾದರೂ ಹಣ್ಣು ಹಂಪಲು ತಂದುಕೊಡಲೇ?’ ಎಂದು ಕೇಳಿದೆ. ರಾಜನು ‘ನನಗೇನೂ ಬೇಡ; ನೀನು ಬೇಕಾದರೆ ತಿನ್ನು’ ಎಂದನು. ನಾನು ಒಂದು ಕರ್ಕಟಿಕೆ* ಹಣ್ಣನ್ನು ಕಂಡು ಅದನ್ನು ತಿನ್ನಲು ಕೂಡಲೆ ಒಂದು ಅಜಗರನಾದೆ; ಆಗ ರಾಜನು ಬೇತಾಳನನ್ನು ಬರಮಾಡಿ ನನಗೆ ಮನುಷ್ಯ ರೂಪು ಬರುವಂತೆ ಮಾಡೆಂದನು. ಅವನು ತನಗೆ ಅದು ಸಾಧ್ಯವಲ್ಲವೆಂದನು. ಆದ್ದರಿಂದ ಹತ್ತಿರದಲ್ಲಿದ್ದ ಒಂದು ಭಿಲ್ಲರ ಹಳ್ಳಿಗೆ ಹೋಗಿ, ಅಲ್ಲಿ ಯಾರಿಗಾದರೂ ಅದಕ್ಕೆ ಮದ್ದು ಗೊತ್ತಿದೆಯೇನೋ ಕೇಳೋಣವೆಂದು ಹೋದನು. ಅಲ್ಲಿದ್ದ ಭಿಲ್ಲ ಸೇನಾಪತಿಯು ಅವನಿಗೆ ನಮಸ್ಕರಿಸಿ ತನ್ನ ಮಗನು ಅದಕ್ಕೆ ಮದ್ದು ಬಲ್ಲನೆಂದನು. ಅವನ ಮಗನು ಮೂಗಿಗೆ ಒಂದು ಹಸುರಿನ ರಸವನ್ನು ಹಿಂಡಲು ನನಗೆ ಮನುಷ್ಯ ರೂಪ ಬಂತು. ಆಮೇಲೆ ಅವನು ನಮ್ಮೆಲ್ಲರನ್ನೂ ತನ್ನ ಮನೆಗೆ ಕರೆದುಕೊಂಡು ಹೋಗಿ ಉಪಚರಿಸಿದನು. ಊಟವಾದ ಮೇಲೆ ಎಲ್ಲರೂ ಕುಳಿತಿರಲು, ಆ ಸೇನಾಪತಿಯು ಯುವಕನಾಗಿರುವುದನ್ನೂ, ಅವನ ಮಕ್ಕಳೆಲ್ಲರೂ ಮುದುಕರಾಗಿರುವುದನ್ನೂ ಕಂಡು ರಾಜನು ಆಶ್ಚರ್ಯವನ್ನು ಸೂಚಿಸಿದನು. ಏಕಾಕಿಕೇಸರಿಯೆಂಬ ಆತನು ಅದಕ್ಕೆ ಕಾರಣವನ್ನು ಹೀಗೆಂದು ತಿಳಿಸಿದನು:-


### ಏಕಾಕಿಕೇಸರಿಯ ಕಥೆ


ನಾನು ಒಬ್ಬ ಬ್ರಾಹ್ಮಣ; ನನ್ನ ಹೆಸರು ಚಂದ್ರಸ್ವಾಮಿ; ನಾನು ಒಂದು ದಿನ ಸೌದೆ ತರುವುದಕ್ಕೆ ಕಾಡಿಗೆ ಹೋಗಲು, ಅಲ್ಲಿ ಒಂದು ಕೋಡಗನು ನನಗೆ ಅಡ್ಡಹಾಕಿತು; ನನಗೆ ಅದು ಏನೂ ತೊಂದರೆ ಮಾಡಲಿಲ್ಲ. ಆದರೆ ಏನೋ ವ್ಯಥೆ ಇದ್ದಂತೆ ಕಾಣಿಸಿಕೊಳ್ಳುತ್ತ, ಬೇರೆ ದಾರಿಯನ್ನು ತೋರಿಸುತ್ತಿತ್ತು. ಆ ದಾರಿಯಲ್ಲಿಯೇ ಹೋಗಿ ನೋಡೋಣ ಎಂದು ಹೊರಟೆ; ಅದು ಮುಂದೆ ಹೊರಟು ನಾನು ಹಿಂದೆ ಬರುತ್ತಿದ್ದಾನೆಯೋ ಇಲ್ಲವೋ ಎಂದು ನೋಡುತ್ತಾ ಹೋಯಿತು; ಸ್ವಲ್ಪ ದೂರ ಅದರ ಹಿಂದೆಯೇ ಹೋದಮೇಲೆ, ಅದು ಒಂದು ನೇರಿಲೆ ಮರದ ಮೇಲಕ್ಕೆ ಹತ್ತಿತು. ಅಲ್ಲಿ, ಒಂದು ಹೆಣ್ಣು ಕೋತಿಯನ್ನು ಬಳ್ಳಿಗಳಿಂದ ಬಲವಾಗಿ ಬಿಗಿದುಬಿಟ್ಟಿತ್ತು. ನಾನು ಮರ ಹತ್ತಿ, ಕೊಡಲಿಯಿಂದ ಅದರ ಕಟ್ಟುಗಳನ್ನೆಲ್ಲಾ ಕಡಿದುಹಾಕಿ ಹೆಣ್ಣನ್ನು ಬಿಡಿಸಿದೆ. ಅವು ನನ್ನ ಕಾಲಿಗೆ ನಮಸ್ಕಾರ ಮಾಡಿದವು. ಗಂಡು ಒಂದು ದಿವ್ಯವಾದ ಹಣ್ಣನ್ನು ತಂದುಕೊಟ್ಟಿತು. ಅನಂತರ ಸೌದೆಯನ್ನು ಕಡಿದು, ಮನೆಗೆ ಬಂದು, ಆ ಹಣ್ಣನ್ನು ನಾನೂ ನನ್ನ ಹೆಂಡತಿಯೂ ತಿಂದೆವು; ಅದರಿಂದ ನಮ್ಮಿಬ್ಬರಿಗೂ ಮುಪ್ಪು ರೋಗ ಎಂಬುದೇ ಬಂದಿಲ್ಲ; ನಮ್ಮೂರಿನಲ್ಲಿ ದುರ್ಬಿಕ್ಷ ಪ್ರಾಪ್ತವಾಗಲು ನಾನೂ ನನ್ನ ಹೆಂಡತಿಯೂ ಇಲ್ಲಿಗೆ ಬಂದೆವು. ನಾನು ಬಂದಾಗ ಇಲ್ಲಿ ಕಾಂಚನದಂಷ್ಟ್ರನೆಂಬ ಶಬರರೊಡೆಯನಿದ್ದನು; ನಾನು ಅವನಲ್ಲಿ ಆಶ್ರಯಪಡೆದೆ; ಅವನು ಯುದ್ಧದಲ್ಲಿ ನನ್ನ ಸಾಹಸವನ್ನು ನೋಡಿ ನನಗೆ ಸೇನಾಪತಿತ್ವವನ್ನು ಕೊಟ್ಟ; ಕೊನೆಗೆ ಅವನ ಅಂತ್ಯಕಾಲ ಬರಲು ಮಕ್ಕಳಿಲ್ಲದ್ದರಿಂದ ನನಗೇ ಈ ರಾಜ್ಯವನ್ನು ಒಪ್ಪಿಸಿದ.

ಹೀಗೆಂದು ಹೇಳಿ ಅವನು ತನ್ನ ಮಗಳಾದ ಮದನ ಸುಂದರಿಯನ್ನು ರಾಜನಿಗೆ ಮದುವೆ ಮಾಡಿಕೊಟ್ಟನು; ನಾವು ಅಲ್ಲಿ ಒಂದು ವಾರವಿದ್ದು ಹಿಂತಿರುಗಿದೆವು. ಹಿಂದೆ ಕಂಡಿದ್ದ ಹಂದಿಯೇ ಮತ್ತೆ ಕಣ್ಣಿಗೆ ಬೀಳಲು ರಾಜನು ಅದನ್ನು ಹೊಡೆದು ಹಾಕಿದನು. ಬೇತಾಳನು ಅದನ್ನು ಬಗಿಯಲು ಅದರ ಹೊಟ್ಟೆಯೊಳಗಿನಿಂದ ಒಬ್ಬ ಮನುಷ್ಯನು ಹೊರಕ್ಕೆ ಬಂದನು. ಅವನು ಯಾರು ಎಂದು ಕೇಳುತ್ತಿರುವಷ್ಟರಲ್ಲಿಯೇ ಬೆಟ್ಟದಂಥ ಒಂದು ಆನೆ ಓಡಿಬಂತು. ರಾಜನು ಅದನ್ನೂ ಹೊಡೆದು ಬೀಳಿಸಿದನು. ಬೇತಾಳನು ಅದರ ಹೊಟ್ಟೆಯನ್ನು ಬಗಿಯಲು ಅದರಿಂದ ಒಬ್ಬ ದಿವ್ಯಪುರುಷನೂ ಒಬ್ಬ ಸರ್ವಾಂಗಸುಂದರಿಯೂ ಹೊರಕ್ಕೆ ಬಂದರು. ಹಂದಿಯಿಂದ ಬಂದವನು ಹೀಗೆಂದನು:-


### ಶುಭಭದ್ರ ಧನದತ್ತನ ಹೆಂಡತಿ ಇವರ ಕಥೆ


ಮಹಾರಾಜ! ನಾವು ಶುಭ ಭದ್ರ ಎಂಬ ದೇವಕುಮಾರರು; ನಾವು ವಿನೋದಕ್ಕೆಂದು ಆನೆಹಂದಿಗಳಾಗಿ ಸುತ್ತಾಡುತ್ತ ಬಂದು ಧ್ಯಾನದಲ್ಲಿದ್ದ ಕಣ್ವನನ್ನು ಕಂಡೆವು. ಅವನು ಹೆದರಿಕೊಂಡು ‘ವಿಕ್ರಮಾದಿತ್ಯನು ಬಂದು ಕೊಲ್ಲುವವರೆಗೂ ಹೀಗೆಯೇ ಕಾಡಿನಲ್ಲಿ ಆನೆಹಂದಿಗಳಾಗಿ ಅಲೆಯುತ್ತಿರಿ!’ ಎಂದು ಶಪಿಸಿದನು. ಈಗ ನಮಗೆ ಶಾಪವಿಮೋಚನೆಯಾಯಿತು. ಈಕೆ ತನ್ನ ವೃತ್ತಾಂತವನ್ನು ತಾನು ಹೇಳುತ್ತಾಳೆ. ಹಂದಿಯ ಕುತ್ತಿಗೆಯನ್ನೂ ಆನೆಯ ಬೆನ್ನನ್ನೂ ಮುಟ್ಟು, ಅವು ಕತ್ತಿಗುರಾಣಿಗಳಾಗುತ್ತವೆ.

ಹೀಗೆಂದು ಹೇಳಿ ಅವರು ಮಾಯವಾದರು. ಹಂದಿಯನ್ನೂ ಆನೆಯನ್ನೂ ಕತ್ತಿಗುರಾಣಿಗಳನ್ನಾಗಿ ಮಾಡಿಕೊಂಡು ರಾಜನು ಆ ಹೆಂಗಸಿನ ವೃತ್ತಾಂತವನ್ನು ಕೇಳಲು ಅವಳು "ನಾನು ಉಜ್ಜಯಿನಿಯ ವರ್ತಕನಾದ ಧನದತ್ತನ ಹೆಂಡತಿ; ನಾನು ಉಪ್ಪರಿಗೆಯ ಮೇಲೆ ಮಲಗಿದ್ದಾಗ, ಈ ಆನೆ ಬಂದು ನನ್ನನ್ನು ನುಂಗಿ ಇಲ್ಲಿಗೆ ತಂದಿತು; ನಾನು ಅದರ ಹೊಟ್ಟೆಯೊಳಕ್ಕೆ ಹೋದಾಗ ಅಲ್ಲಿ ಮತ್ತಾರೂ ಇರಲಿಲ್ಲ; ಅದರ ಹೊಟ್ಟೆಯನ್ನು ಸೀಳಿದಾಗ ಮಾತ್ರ ಈತ ಹೊರಕ್ಕೆ ಬಂದದ್ದನ್ನು ಕಂಡೆ!’ ಎಂದಳು. ರಾಜನು ಅವಳಿಗೆ ಧೈರ್ಯಹೇಳಿ ‘ನಮ್ಮ ಹೆಂಗಸರ ಜೊತೆಯಲ್ಲಿ ಬಾ! ನಿನ್ನ ಗಂಡನ ಹತ್ತಿರಕ್ಕೆ ಕರೆದುಕೊಂಡು ಹೋಗಿ ಬಿಡುತ್ತೇನೆ’ ಎಂದು ಅವಳನ್ನು ಬೇತಾಳನೊಡನೆ ಮದನ ಸುಂದರಿಯ ಹತ್ತಿರಕ್ಕೆ ಕಳುಹಿಸಿದನು.

ಬೇತಾಳನು ಹಿಂತಿರುಗಿ ಬರುವ ಹೊತ್ತಿಗೆ ಅಲ್ಲಿ ಇಬ್ಬರು ರಾಜಕುಮಾರಿಯರು ದೊಡ್ಡ ಪರಿವಾರದೊಡನೆ ಹೋಗುತ್ತಿದ್ದದ್ದನ್ನು ಕಂಡು ರಾಜನು ನನಗೆ ಅವರ ಕಡೆಯ ಮಹತ್ತರರನ್ನು ಕರೆತರುವಂತೆ ಹೇಳಿದನು. ನಾನು ಹೋಗಿ ಅವರನ್ನು ಕರೆತಂದೆ; ರಾಜನು ಅವರನ್ನು ಆ ಹೆಂಗಸರು ಯಾರು ಎಲ್ಲಿಂದ ಬರುತ್ತಿದ್ದಾರೆ ಎಂದು ಕೇಳಲು ಅವರು ಹೀಗೆಂದರು:-


### ಗುಣವತಿ ಚಂದ್ರವತಿಯರ ಕಥೆ


ಕಟಾಹದ್ವೀಪದಲ್ಲಿ ಗುಣಸಾಗರನೆಂಬ ರಾಜನಿದ್ದಾನೆ. ಅವನಿಗೆ ಗುಣವತಿಯೆಂಬ ಮಗಳಾದಳು. ಅವಳು ಸಪ್ತದ್ವೀಪಾಧಿಪತಿಯ ಹೆಂಡತಿಯಾಗುತ್ತಾಳೆ ಎಂದು ಸಿದ್ಧರು ಹೇಳಿದ್ದರಿಂದ, ವಿಕ್ರಮಾದಿತ್ಯ ರಾಜನೇ ಅವಳಿಗೆ ಯೋಗ್ಯನಾದ ವರನೆಂದು ಭಾವಿಸಿ ಅವಳನ್ನು ಪರಿವಾರದೊಡನೆ ಹಡಗು ಹತ್ತಿಸಿ ಅವನಲ್ಲಿಗೆ ಹೋಗಲು ಕಳುಹಿಸಿದನು. ಆದರೆ ಸುವರ್ಣದ್ವೀಪದ ಹತ್ತಿರ ಒಂದು ದೊಡ್ಡ ತಿಮಿಂಗಲವು ಅವರೆಲ್ಲರ ಸಹಿತವಾಗಿ ಆ ಹಡಗನ್ನು ನುಂಗಿಬಿಟ್ಟಿತು. ಅದನ್ನು ಸಮುದ್ರದ ಅಲೆಯು ಹೊಡೆದುಕೊಂಡು ಬಂದು ಆ ದ್ವೀಪದ ತೀರದ ಮೇಲೆ ಎಸೆಯಲು ಜನರು ನಾನಾ ಆಯುಧಗಳೊಡನೆ ಬಂದು ಅದನ್ನು ಕಡಿದು ಸಾಯಿಸಿದರು. ಅದರ ಹೊಟ್ಟೆಯನ್ನು ಸೀಳಿದಾಗ ಆ ಹಡಗೂ ಜನಪರಿವಾರವೂ ಕಂಡುಬಂತು. ಅದನ್ನು ಆ ದ್ವೀಪದ ರಾಜನಾದ ಚಂದ್ರಶೇಖರನಿಗೆ ಅವರು ತಿಳಿಸಿದರು. ಅವನು ಗುಣಸಾಗರನ ಭಾವಮೈದುನ. ಅವನು ತನ್ನ ಸೋದರಸೊಸೆಯನ್ನು ಮನೆಗೆ ಕರೆದುಕೊಂಡು ಹೋಗಿ ಉಪಚರಿಸಿದನು. ಕೆಲವು ದಿವಸವಾದ ಮೇಲೆ ಅವಳನ್ನೂ ವಿಕ್ರಮಾದಿತ್ಯನಿಗೆ ಕೊಡಬೇಕೆಂದಿದ್ದ ತನ್ನ ಮಗಳು ಚಂದ್ರವತಿಯನ್ನೂ ಒಳ್ಳೆಯ ಮುಹೂರ್ತ ನೋಡಿ ಹಡಗಿನಲ್ಲಿ ಕಳುಹಿಸಿದನು. ನಾವು ಸುರಕ್ಷಿತವಾಗಿ ಸಮುದ್ರವನ್ನೂ ದಾಟಿ ಇಲ್ಲಿಗೆ ಬಂದಾಗ, ಇಲ್ಲಿ ಒಂದು ಕಾಡುಹಂದಿಯೂ ಕಾಡಾನೆಯೂ ಅಟ್ಟಿಸಿಕೊಂಡು ಬಂದುವು. ನಾವು” ಎಲೈ, ಲೋಕಪಾಲಕರೆ! ನಾವು ಈ ಹುಡುಗಿಯರನ್ನು ವಿಕ್ರಮಾದಿತ್ಯ ದೇವನಿಗೆ ಮದುವೆ ಮಾಡಿಕೊಡಲು ಕರೆದುಕೊಂಡು ಹೋಗುತ್ತಿದ್ದೇವೆ. ಅವನ ಧರ್ಮಬಲದಿಂದ ನಮ್ಮನ್ನು ರಕ್ಷಿಸಿ! “ಎಂದು ಮೊರೆಯಿಟ್ಟೆವು. ಅದನ್ನು ಕೇಳಿ ಅವು ಮನುಷ್ಯರಂತೆ ಮಾತಾಡುತ್ತ” ಧೈರ್ಯ ತಂದುಕೊಳ್ಳಿ; ಆ ರಾಜನ ಹೆಸರು ಹೇಳಿದ್ದರಿಂದ ನಿಮ್ಮ ಭಯವೆಲ್ಲ ಹೋಯಿತು. ಆತನು ಇಲ್ಲಿಗೇ ಬಂದಿದ್ದಾನೆ. ಇನ್ನು ಸ್ವಲ್ಪಹೊತ್ತಿನಲ್ಲಿ ಅವನನ್ನು ಕಾಣುವಿರಿ" ಎಂದು ಎಲ್ಲಿಗೋ ಹೊರಟುಹೋದುವು-ಇದೇ ನಮ್ಮ ವೃತ್ತಾಂತ.

ಆ ವೃತ್ತಾಂತವನ್ನು ಕೇಳಿ ನಾನು ‘ಈತನೇ ಆ ಮಹಾರಾಜ!’ ಎಂದೆ. ಆಗ ಅವರು ಅವನಿಗೆ ನಮಸ್ಕರಿಸಿ ಆ ಕನ್ನಿಕೆಯರನ್ನು ಒಪ್ಪಿಸಿದರು. ಅವರನ್ನೂ ರಾಜನು ಬೇತಾಳನೊಡನೆ ಮದನಸುಂದರಿಯ ಹತ್ತಿರಕ್ಕೆ ಕಳುಹಿಸಿದನು.

ನಮ್ಮ ಪ್ರಯಾಣ ಮುಂದುವರಿಯಿತು. ಸಂಜೆಯಾಗಲು ಅಲ್ಲಿ ಎಲ್ಲಿಯೋ ಮದ್ದಲೆಯ ಸದ್ದು ಕೇಳಿಸಿತು. ಇದೆಲ್ಲಿಯದು ಮದ್ದಲೆಯ ಸದ್ದು ಎಂದು ರಾಜನು ಕೇಳಲು, ಬೇತಾಳನು, ‘ಮಹಾರಾಜ! ಇಲ್ಲಿ ಒಂದು ದೇವಾಲಯವಿದೆ; ಅದು ವಿಶ್ವಕರ್ಮನು ಸೃಷ್ಟಿಸಿದ ಒಂದು ದಿವ್ಯ ಕೌತೂಹಲ; ಅಲ್ಲಿಂದ ಸಂಜೆಯ ಹೊತ್ತು ಈ ಸದ್ದು ಬರುತ್ತದೆ!’ ಎಂದನು. ನಾವು ಅದನ್ನು ನೋಡುವುದಕ್ಕೆಂದು ಹೋದೆವು. ಅಲ್ಲಿ ಗರುಡರತ್ನಮಯವಾದ ಒಂದು ಲಿಂಗವೂ ಎದುರಿಗೆ ಒಂದು ದೊಡ್ಡ ದೀಪವೂ ಇದ್ದವು. ಅದರ ಮುಂದೆ ದಿವ್ಯರೂಪಿನ ನಾರಿಯರು ಗಂಧರ್ವಗೀತವನ್ನು ಸೂಸುತ್ತಿದ್ದ ಚತುರ್ವಿಧವಾದ್ಯದೊಡನೆ ನರ್ತಿಸುತ್ತಿದ್ದರು. ನರ್ತನ ಮುಗಿದಮೇಲೆ ಅವರೆಲ್ಲರೂ ಹತ್ತಿರದಲ್ಲಿದ್ದ ಒಂದು ಕಂಬದ ವಿಗ್ರಹಗಳಲ್ಲಿ ಸೇರಿಹೋದರು. ಅದನ್ನು ನೋಡಿ ಆಶ್ಚರ್ಯಪಟ್ಟು ನಾವು ಅಲ್ಲಿಯೇ ಸುತ್ತಾಡುತ್ತಿರಲು, ಒಂದು ಕಂಬದಲ್ಲಿ ಕೆತ್ತಿದ್ದ ದಿವ್ಯಸುಂದರವಾದ ಹೆಣ್ಣು ವಿಗ್ರಹವನ್ನು ನೋಡಿದೆವು. ರಾಜನು ಅದನ್ನು ನೋಡಿ ಸ್ತಬ್ದನಾಗಿ ನಿಂತು “ಇಂಥ ರೂಪು ಉಳ್ಳ ಸಜೀವ ಹೆಂಗಸನ್ನು ನೋಡದ ಮೇಲೆ ಈ ದೇಹವಿದ್ದೇನು ಪ್ರಯೋಜನ, ರಾಜ್ಯವಿದ್ದೇನು ಪ್ರಯೋಜನ!” ಎಂದನು. ಆ ಮಾತನ್ನು ಕೇಳಿ ಬೇತಾಳನು ‘ಮಹಾರಾಜ! ಇದೇನು ಕಷ್ಟವಲ್ಲ. ವರ್ಧಮಾನಪುರದ ರೂವಾರಿಯೊಬ್ಬನು ಕಳಿಂಗರಾಜಕುಮಾರಿಯಾದ ಕಳಿಂಗಸೇನೆಯನ್ನು ನೋಡಿ ಅವಳ ರೂಪವನ್ನು ಇಲ್ಲಿ ತಿದ್ದಿದ್ದಾನೆ. ಆದ್ದರಿಂದ ಉಜ್ಜಯಿನಿಗೆ ಹೋದಮೇಲೆ ಕಳಿಂಗರಾಜನಿಗೆ ಅವನ ಮಗಳನ್ನು ಕೊಡಬೇಕೆಂದು ಹೇಳಿಕಳುಹಿಸಿದರೂ ಆಯಿತು, ಪರಾಕ್ರಮದಿಂದ ಗೆದ್ದುತಂದರೂ ಆಯಿತು’ ಎಂದನು. ಮರುದಿನ ಬೆಳಗ್ಗೆ ಮುಂದಕ್ಕೆ ಪ್ರಯಾಣ ಮಾಡಲು ಅಲ್ಲಿ ಒಂದು ಅಶೋಕವೃಕ್ಷದ ಕೆಳಗೆ ಇಬ್ಬರು ಭವ್ಯರಾದ ಪುರುಷರು ಕುಳಿತಿದ್ದದ್ದನ್ನು ಕಂಡೆವು. ಅವರು ಮಹಾರಾಜನನ್ನು ಕಂಡಕೂಡಲೆ ಎದ್ದು ನಮಸ್ಕರಿಸಿದರು. ಅವನು ‘ನೀವು ಯಾರು? ಕಾಡಿನಲ್ಲಿ ಏಕೆ ಇದ್ದೀರಿ?’ ಎಂದು ಕೇಳಲು ಒಬ್ಬನು ಹೀಗೆಂದು ಹೇಳಿದನು:-


### ಧನದತ್ತನ ಕಥೆ


ದೇವ! ನಾನು ಉಜ್ಜಯಿನಿಯ ವರ್ತಕನೊಬ್ಬನ ಮಗ; ನನ್ನ ಹೆಸರು ಧನದತ್ತ. ನಾನು ಒಂದು ದಿನ ನನ್ನ ಹೆಂಡತಿಯೊಡನೆ ಉಪ್ಪರಿಗೆಯ ಮೇಲೆ ಮಲಗಿದ್ದೆ. ಬೆಳಗಾದಾಗ ನೋಡಲು ಅವಳು ಎಲ್ಲಿಯೂ ಇರಲಿಲ್ಲ. ಅವಳು ನನಗೆ ಒಂದು ಮಾಲೆಯನ್ನು ಕೊಟ್ಟಿದ್ದಾಳೆ. ಅವಳು ಕ್ಷೇಮವಾಗಿರುವ ತನಕ ಅದು ಬಾಡುವುದಿಲ್ಲ; ಅದು ಬಾಡಿಲ್ಲ; ಆದ್ದರಿಂದ ಅವಳು ಎಲ್ಲಿಯೋ ಇದ್ದಾಳೆ; ಎಲ್ಲಿ ಹೋದಳೋ ಯಾವುದಾದರೂ ಭೂತವೇನಾದರೂ ಹೊತ್ತುಕೊಂಡು ಹೋಯಿತೋ ಎಂದು ಹಂಬಲಿಸುತ್ತಿರಲು, ಕಾಶಿಯ ಕಡೆಯಿಂದ ಬಂದ ಒಬ್ಬ ಬ್ರಾಹ್ಮಣನು ನನ್ನನ್ನು ಕಂಡು ‘ನಿನ್ನ ಹೆಂಡತಿಯನ್ನು ಹುಡುಕಿಕೊಂಡು ಬರೋಣ, ಏಳಯ್ಯಾ! ಹೀಗೆ ಕೊರಗುತ್ತಿದ್ದರೆ ಏನು ಮಾಡಿದಹಾಗಾಯಿತು?’ ಎಂದನು. ನಾನು 'ಅವಳು ಹೋದ ದಿಕ್ಕೂ ಗೊತ್ತಿಲ್ಲ; ಎಲ್ಲಿ ಹುಡುಕುವುದು?' ಎಂದೆ. ಅವನು ‘ಹಾಗಲ್ಲ! ಹಿಂದೆ ಕೇಸಟನು ಕಾಣುವುದು ಅಸಂಭವವೆಂದುಕೊಂಡಿದ್ದ ತನ್ನ ಹೆಂಡತಿಯನ್ನು ಕಾಣಲಿಲ್ಲವೇ? ಆ ಕಥೆಯನ್ನು ಹೇಳುತ್ತೇನೆ ಕೇಳು!’ ಎಂದು ಅದನ್ನು ಹೇಳಿದನು:-


### ಕೇಸಟನ ಕಥೆ


ಪಾಟಲೀಪುತ್ರದಲ್ಲಿ ಕೇಸಟನೆಂಬ ಧನಾಢ್ಯನಾದ ಬ್ರಾಹ್ಮಣಕುಮಾರನಿದ್ದನು. ಅವನು ಮನ್ಮಥನಂತಿದ್ದನು; ತನಗೆ ತಕ್ಕಂಥ ರೂಪವತಿಯನ್ನು ಹೆಂಡತಿಯಾಗಿ ಪಡೆಯಬೇಕೆಂದು ಅವನು ತೀರ್ಥಯಾತ್ರೆಯ ನೆವದಿಂದ ಮನೆಬಿಟ್ಟು ಹೊರಟು ನರ್ಮದಾತೀರಕ್ಕೆ ಬಂದನು. ಅಲ್ಲಿ ಯಾತ್ರೆಗೆಂದು ಒಂದು ದೊಡ್ಡ ಗುಂಪು ಸೇರಿತ್ತು. ಆ ಗುಂಪಿನಲ್ಲಿದ್ದ ಮುದುಕನೊಬ್ಬನು ಕೇಸಟನನ್ನು ನೋಡಿ ಬಂದು, ‘ಅಯ್ಯಾ! ನಿನ್ನಿಂದ ಒಂದು ಕೆಲಸವಾಗಬೇಕಾಗಿದೆಯಲ್ಲಾ, ಮಾಡಿಕೊಡುತ್ತೀಯಾ? ನಿನಗೇನೋ ಅದು ಸಣ್ಣದು; ಲೀಲಾಜಾಲ; ನನಗೆ ಅದರಿಂದ ಮಹತ್ತಾದ ಉಪಕಾರ! ಮಾಡಿಕೊಡುವುದಾದರೆ ಹೇಳುತ್ತೇನೆ’ ಎಂದನು. ಕೇಸಟನು ಒಪ್ಪಲು ಮುದುಕನು “ನನಗೊಬ್ಬ ಮಗನಿದ್ದಾನೆ. ಅವನು ನೋಡುವುದಕ್ಕೆ ಚೆನ್ನಾಗಿಲ್ಲ; ನೀನು ಎಷ್ಟು ಸುರೂಪಿಯೋ ಅವನು ಅಷ್ಟು ಕುರೂಪಿ; ಆದರೆ ಅವನು ರೂಪವಂತನೆಂದು ಹೇಳಿ, ರತ್ನದತ್ತನೆಂಬ ಬ್ರಾಹ್ಮಣನ ಮಗಳಾದ ರೂಪವತಿಯನ್ನು ಮದುವೆ ಮಾಡಿಕೊಡಬೇಕೆಂದು ಕೇಳಿದೆ; ಹುಡುಗಿಯ ಹೆಸರೊಂದಲ್ಲ; ಇರುವುದೊಂದಲ್ಲ; ಅವನೇನೋ ಒಪ್ಪಿದ್ದಾನೆ. ನಾವು ಅದಕ್ಕಾಗಿ ಹೊರಟಿದ್ದೇವೆ. ಆದರೆ ನನ್ನ ಮಗನನ್ನು ನೋಡಿದರೆ ಅವನು ಖಂಡಿತವಾಗಿ ತನ್ನ ಮಗಳನ್ನು ಕೊಡುವುದಿಲ್ಲ. ಅದಕ್ಕಾಗಿ ಒಂದು ಉಪಾಯವನ್ನು ಯೋಚಿಸಿದ್ದೇನೆ. ನೀನು ನಮ್ಮೊಡನೆ ಬಂದು ಅವಳನ್ನು ಮದುವೆ ಮಾಡಿಕೊಂಡು ನನ್ನ ಮಗನಿಗೆ ಕೊಟ್ಟುಬಿಡು!” ಎಂದನು. ಅದಕ್ಕೆ ಅವನು ಒಪ್ಪಿ ಅವರೊಡನೆ ಪ್ರಯಾಣ ಮಾಡುತ್ತ ದಾರಿಯಲ್ಲಿ ಹೊಳೆಗೆ ಸಂಧ್ಯಾವಂದನೆಗೆಂದು ಹೋಗಲು, ಅಲ್ಲಿ ಒಬ್ಬ ರಾಕ್ಷಸನು ಅವನನ್ನು ತಿನ್ನುವುದಕ್ಕೆಂದು ಹಿಡಿದುಕೊಂಡನು. ಕೇಸಟನು ‘ಅಯ್ಯಾ! ನಾನು ಒಬ್ಬ ಬ್ರಾಹ್ಮಣನಿಗೆ ಕೊಟ್ಟಿದ್ದ ಮಾತನ್ನು ನಡೆಸುವುದಕ್ಕೆ ಹೋಗುತ್ತಿದ್ದೇನೆ. ಆ ಕೆಲಸವಾದ ಮೇಲೆ ಖಂಡಿತ ಬರುತ್ತೇನೆ “ಎಂದನು. ರಾಕ್ಷಸನು ಬಿಟ್ಟನು. ಕೇಸಟನಿಗೂ ರೂಪವತಿಗೂ ಮದುವೆಯಾಯಿತು. ಇಷ್ಟು ರೂಪವಂತ ಗಂಡ ದೊರೆತನಲ್ಲಾ ಎಂದು ಅವಳಿಗೂ ಅವಳ ಸ್ನೇಹಿತೆಯರಿಗೂ ತುಂಬ ಸಂತೋಷವಾಯಿತು. ಮಲಗುವ ಮನೆಗೆ ಬಿಟ್ಟಾಗ ಕೇಸಟನು ಮುಖ ತಿರುಗಿಸಿಕೊಂಡು ಚಿಂತಿಸುತ್ತಿದ್ದಂತೆ ಕಂಡದ್ದರಿಂದ ರೂಪವತಿಯು ನಿದ್ರೆ ಬಂದವಳಂತೆ ನಟಿಸುತ್ತ ಮಲಗಿದ್ದಳು. ಅವಳಿಗೆ ನಿದ್ರೆ ಬಂದಿದೆಯೆಂದು ತಿಳಿದು ಕೇಸಟನು ಎದ್ದು ರಾಕ್ಷಸನನ್ನು ಕಾಣಲು ಹೊರಟನು; ಅದನ್ನು ಕಂಡು ಅವಳು ಕುತೂಹಲದಿಂದ ಅವನ ಹಿಂದೆಯೇ ಅವನಿಗೆ ಕಾಣಿಸಿಕೊಳ್ಳದಂತೆ ಹೊರಟಳು; ರಾಕ್ಷಸನು ಅವನನ್ನು ನೋಡಿ ತನ್ನ ಮೆಚ್ಚಿಗೆಯನ್ನು ತೋರಿಸಿ ‘ಅಯ್ಯಾ! ನೀನು ಸತ್ಯವಂತ; ಸತ್ವಶಾಲಿ; ಪಾಟಲೀಪುತ್ರವೂ ನಿನ್ನ ತಂದೆಯಾದ ದೇಸಟನೂ ಪವಿತ್ರವಾದ ಹಾಗಾಯಿತು; ಬಾ, ನಿನ್ನನ್ನು ತಿನ್ನುತ್ತೇನೆ!’ ಎಂದನು. ಆಗ ರೂಪವತಿಯು ಮುಂದೆ ಬಂದು” ಅಯ್ಯಾ! ನನ್ನನ್ನು ತಿನ್ನು; ನನ್ನ ಗಂಡನನ್ನು ತಿಂದುಬಿಟ್ಟರೆ ನನ್ನ ಗತಿಯೇನು?" ಎಂದಳು. ರಾಕ್ಷಸನು ‘ಭಿಕ್ಷೆಮಾಡು!’ ಎಂದನು. ರೂಪವತಿಯು, ‘ಹೆಂಗಸಿಗೆ ಯಾರು ಭಿಕ್ಷೆ ಹಾಕುತ್ತಾರೆ?’ ಎಂದಳು. ರಾಕ್ಷಸನು ‘ನೀನು ಕೇಳಿ, ಯಾರಾದರೂ ಭಿಕ್ಷೆ ಹಾಕದಿದ್ದರೆ ಅವರ ತಲೆ ನೂರು ಪಾಲಾಗುತ್ತದೆ!’ ಎಂದನು. ಆಗ ಅವಳು ‘ಹಾಗಾದರೆ ನೀನು ನನಗೆ ಭರ್ತೃಭಿಕ್ಷವನ್ನು ಕೊಡು’ ಎಂದಳು. ಅವನು ಕೊಡಲಿಷ್ಟವಿಲ್ಲದೆ, ತಲೆ ನೂರು ಹೋಳಾಗಿ ಒಡೆದು ಸತ್ತನು. ಆಮೇಲೆ ಅವಳು ಕೇಸಟನನ್ನು ಒಡಗೊಂಡು ಬೆಳಗಾಗುವುದರೊಳಗೆ ಮನೆ ಸೇರಿದಳು. ಬೆಳಗಾದಮೇಲೆ, ಊಟ ಮಾಡಿಕೊಂಡು ಎಲ್ಲರೂ ಪ್ರಯಾಣ ಹೊರಟರು. ನದಿಯ ತೀರಕ್ಕೆ ಬರುತ್ತಲೇ ಮುದುಕನು ರೂಪವತಿಯನ್ನೂ ಅವಳ ಪರಿವಾರವನ್ನೂ ಒಂದು ದೋಣಿಯಲ್ಲಿ ಕೂರಿಸಿದನು; ತಾನು ಒಂದು ದೋಣಿಯಲ್ಲಿ ಕುಳಿತನು; ಕೇಸಟನನ್ನು ಬೇರೊಂದು ದೋಣಿಯಲ್ಲಿ ಕೂಡಿಸಿದನು. ಮುದುಕನು ಹಣದ ಆಸೆ ತೋರಿಸಿ ಹೇಳಿದ್ದಂತೆ ಅಂಬಿಗರು ಕೇಸಟನ ದೋಣಿಯನ್ನು ಹೊಳೆಯ ಮಧ್ಯದಲ್ಲಿ ಪ್ರವಾಹದಲ್ಲಿ ಬಿಟ್ಟು ತಾವು ಈಜಿಕೊಂಡು ದಡ ಸೇರಿದರು. ಪ್ರವಾಹವು ಆ ದೋಣಿಯನ್ನು ಸಮುದ್ರಕ್ಕೆ ತೆಗೆದುಕೊಂಡು ಹೋಗಿ ಒಗೆಯಿತು. ಆದರೆ ಅವನಿಗೆ ಇನ್ನೂ ಆಯುಸ್ಸು ಇದ್ದದ್ದರಿಂದ ಅಲೆಯು ಅವನನ್ನು ಹೊಡೆದುಕೊಂಡು ಹೋಗಿ ಕೆರೆಗೆ ಹಾಕಿತು. ಅಲ್ಲಿ ಚಿಂತಿಸುತ್ತ ಬಿದ್ದಿರಲು, ಅಂದಿನ ರಾತ್ರಿ ಏನೋ ಸದ್ದಾಯಿತು; ಅದೇನೆಂದು ನೋಡಲು, ಆಕಾಶದಿಂದ ಒಬ್ಬ ಮನುಷ್ಯನು ಬಿದ್ದಿದ್ದನು. ಅವನನ್ನು ಯಾರೆಂದು ಕೇಳಲು, ಅವನೂ ಪ್ರತಿಯಾಗಿ ‘ನೀನು ಯಾರು? ಮೊದಲು ಹೇಳು’ ಎಂದನು. ಕೇಸಟನು ತನ್ನ ವೃತ್ತಾಂತವನ್ನು ಹೇಳಲು ಅವನು ‘ಹಾಗಾದರೆ ನೀನೂ ನನ್ನ ಹಾಗೆಯೇ ಆಯಿತು; ನನ್ನ ವೃತ್ತಾಂತವನ್ನು ಹೇಳುತ್ತೇನೆ ಕೇಳು’ ಎಂದು ಹೀಗೆ ಹೇಳಿದನು:-


### ಕಂದರ್ಪನ ಕಥೆ


ವೇಣಾನದೀತೀರದಲ್ಲಿ ರತ್ನಪುರವೆಂಬ ಊರು ಇದೆ; ನಾನು ಆ ಊರಿನವನು; ನನ್ನ ಹೆಸರು ಕಂದರ್ಪ; ನಾನು ಒಂದು ಸಂಜೆ ನೀರಿಗೆಂದು ಹೊಳೆಗೆ ಹೋಗಿದ್ದು ಕಾಲು ಜಾರಿ ಬಿದ್ದೆ; ಪ್ರವಾಹವು ನನ್ನನ್ನು ಕೊಚ್ಚಿಕೊಂಡುಹೋಗಿ ಬೆಳಗಾಗುವ ಹೊತ್ತಿಗೆ ದಡದಲ್ಲಿದ್ದ ಒಂದು ಮರದ ಹತ್ತಿರ ಹಾಕಿತು; ನಾನು ಅದರ ಕೊಂಬೆ ಹಿಡಿದುಕೊಂಡು ಹತ್ತಿ ದಡ ಸೇರಿ ಅಲ್ಲಿದ್ದ ಒಂದು ಮಾತೃದೇವಾಲಯಕ್ಕೆ ಹೋದೆ; ಅಲ್ಲಿದ್ದ ಮಾತೃದೇವತೆಗಳಿಗೆ ಭಯಭಕ್ತಿಗಳಿಂದ ನಮಿಸಿ ‘ತಾಯಂದಿರೆ! ನಾನು ನಿಮ್ಮ ಮರೆಹೊಕ್ಕಿದ್ದೇನೆ; ಈ ದೀನನನ್ನು ಕಾಪಾಡಿ!’ ಎಂದು ಬೇಡಿಕೊಂಡೆ. ಅಂದಿನ ಹಗಲು ಕಳೆಯಿತು. ರಾತ್ರಿ, ಮಾತೃಗಣಗಳಿಂದ ಯೋಗಿನಿಯರು ಹೊರಹೊರಟು, ಇವೊತ್ತು ನಾವು ಚಕ್ರಮೇಲಕಕ್ಕಾಗಿ ಚಕ್ರಪುರಕ್ಕೆ ಹೋಗಬೇಕು; ನಾವು ಹೋದರೆ ಕ್ರೂರಮೃಗಗಳು ಇರುವ ಈ ಕಾಡಿನಲ್ಲಿ ಈ ಬ್ರಾಹ್ಮಣನ ಗತಿ ಏನು? ಇವನು ನಮ್ಮನ್ನು ಶರಣು ಹೊಕ್ಕಿದ್ದಾನೆ; ಆದ್ದರಿಂದ ಇವನನ್ನು ಎಲ್ಲಿಯಾದರೂ ಇಟ್ಟು ಹೋಗಿರೋಣ; ಬರುತ್ತ ಮತ್ತೆ ತಂದರಾಯಿತು!' ಎಂದು ಮಾತನಾಡಿಕೊಂಡು ನನ್ನನ್ನು ಚೆನ್ನಾಗಿ ಅಲಂಕರಿಸಿ ಆಕಾಶ ಮಾರ್ಗದಿಂದ ಯಾವುದೋ ಊರಿಗೆ ಕರೆದುಕೊಂಡು ಹೋಗಿ ಒಬ್ಬ ಬ್ರಾಹ್ಮಣನ ಮನೆಯಲ್ಲಿ ಬಿಟ್ಟು ಹೋದರು. ಅಲ್ಲಿ ಒಂದು ಮದುವೆಯ ಸಂಭ್ರಮ ನಡೆದಿತ್ತು; ವರ ಇನ್ನೂ ಬರಲಿಲ್ಲವೆಂದು ಎಲ್ಲರೂ ಎದುರು ನೋಡುತ್ತಿದ್ದರು; ನನ್ನನ್ನು ನೋಡಿದ ಕೂಡಲೆ ನಾನೇ ವರನೆಂದುಕೊಂಡು ನನ್ನನ್ನು ಕರೆದುಕೊಂಡು ಹೋಗಿ ಹೆಣ್ಣನ್ನು ಧಾರೆಯೆರೆದರು; ವರಸಾಮ್ಯ ಚೆನ್ನಾಗಿದ್ದದ್ದರಿಂದ ಎಲ್ಲರೂ ಸಂತೋಷಪಟ್ಟರು; ನಾನು ಸುಮರಸೆಯೆಂಬ ಆಕೆಯೊಡನೆ ಮಲಗಿದ್ದೆ; ಬೆಳಗಿನ ಜಾವದಲ್ಲಿ ಯೋಗಿನಿಯರು ಚಕ್ರಮೇಲಕದಿಂದ ಹಿಂತಿರುಗಿಬಂದು ನನ್ನನ್ನು ಎತ್ತಿಕೊಂಡು ಹೋದರು. ಅಂತರಿಕ್ಷದಲ್ಲಿ ಹೋಗುತ್ತಿರುವಾಗ ಯೋಗಿನಿಯರ ಇನ್ನೊಂದು ತಂಡವು ಬಂದು ನನ್ನನ್ನು ಹೊತ್ತುಕೊಂಡು ಹೋಗಬೇಕೆಂದು ಕಿತ್ತಾಡಿತು. ಅವರವರ ಜಗಳದಲ್ಲಿ ನಾನು ಹಿಡಿತ ತಪ್ಪಿ ಇಲ್ಲಿ ಬಿದ್ದೆ; ಸುಮನಸೆಯನ್ನು ನಾನು ಮದುವೆಯಾದದ್ದು ಯಾವ ಊರಿನಲ್ಲಿಯೋ, ಮುಂದೆ ಏನು ಮಾಡಬೇಕೋ ಒಂದೂ ತಿಳಿಯದು. ಅಂತೂ ನಿನ್ನನ್ನು ನೋಡಿದ್ದರಿಂದ ಆ ಕಷ್ಟಪರಂಪರೆಯೆಲ್ಲಾ ಸುಖದಲ್ಲಿ ಮುಗಿದಂತೆ ಭಾವಿಸುತ್ತೇನೆ-ಎಂದನು.

ಬೆಳಗಾದ ಮೇಲೆ ನಾವಿಬ್ಬರೂ ಅಲ್ಲಿಂದ ಹೊರಟು ಭೀಮಪುರವೆಂಬ ಊರಿಗೆ ಬಂದೆವು; ಆ ಊರಿನ ರತ್ನನದಿಯೆಂಬ ಹೊಳೆಯ ಹತ್ತಿರ ತುಂಬ ಜನರ ಗದ್ದಲವಿತ್ತು. ಅದೇನೆಂದು ಹೋಗಿ ನೋಡಲು, ಒಂದು ಅಗಾಧವಾದ ಮೀನು ಸಮುದ್ರದಿಂದ ಕೊಚ್ಚಿಕೊಂಡು ಬಂದಿದ್ದು ಹೊಳೆಗೆ ಅಡ್ಡಡ್ಡಲಾಗಿ ಸಿಕ್ಕಿಹಾಕಿಕೊಂಡಿತ್ತು. ಮಾಂಸಕ್ಕಾಗಿ ಅದನ್ನು ಊರಿನವರೆಲ್ಲರೂ ಕೊಚ್ಚಿ ಕಡಿಯುತ್ತಿದ್ದರು. ಹಾಗೆ ಕಡಿಯುತ್ತಿದ್ದಾಗ ಅದರ ಹೊಟ್ಟೆಯಿಂದ ಒಬ್ಬ ಹೆಂಗಸು ಹೊರಕ್ಕೆ ಬರಲು ಎಲ್ಲರೂ ಬೆರಗಾಗಿ ನಿಂತರು. ಅವಳನ್ನು ನೋಡಿ ಕಂದರ್ಪನು ಕೇಸಟನನ್ನು ಕುರಿತು, ‘ಇವಳೇ ನಾನು ಮದುವೆ ಮಾಡಿಕೊಂಡ ಸುಮನಸೆ; ಇವಳು ಮೀನಿನ ಹೊಟ್ಟೆಗೆ ಹೇಗೆ ಹೋದಳೋ ತಿಳಿಯದು; ಸುಮ್ಮನೆ ನಿಂತು ನೋಡುತ್ತಿರೋಣ; ತಾನೇ ತಿಳಿಯುತ್ತದೆ’ ಎಂದನು. ಜನರು ‘ನೀನು ಯಾರು? ಇದೇನು?’ ಎಂದು ಕೇಳಲು ಅವಳು ‘ನಾನು ರತ್ನಾಕರಪುರದ ಜಯದತ್ತನ ಮಗಳು; ಸುಮನಸೆ ಎಂದು ನನ್ನ ಹೆಸರು; ನನ್ನನ್ನು ಒಬ್ಬ ಸುಂದರನಾದ ಬ್ರಾಹ್ಮಣನು ಮದುವೆ ಮಾಡಿಕೊಂಡನು; ಅಂದಿನ ರಾತ್ರಿಯೇ ಮಲಗಿದ್ದ ನನ್ನನ್ನು ಬಿಟ್ಟು ಅವನು ಎಲ್ಲಿಯೋ ಹೋಗಿಬಿಟ್ಟನು; ಎಲ್ಲೆಲ್ಲಿ ಹುಡುಕಿಸಿದರೂ ಸಿಕ್ಕಲಿಲ್ಲ; ಆದ್ದರಿಂದ ಹೊಳೆಯಲ್ಲಿ ಬಿದ್ದೆ; ಈ ಮೀನು ನನ್ನನ್ನು ನುಂಗಿ ದೈವವಶದಿಂದ ಇಲ್ಲಿಗೆ ತಂದುಹಾಕಿತು!’ ಎಂದಳು. ಈ ಮಾತನ್ನು ಕೇಳಿ ಆ ಗುಂಪಿನಲ್ಲಿದ್ದ ಯಜ್ಞಸ್ವಾಮಿಯೆಂಬ ಬ್ರಾಹ್ಮಣನು ಓಡಿಬಂದು ಅವಳನ್ನು ತಬ್ಬಿಕೊಂಡು ‘ಬಾ, ತಾಯಿ, ಬಾ! ನೀನು ನನ್ನ ತಂಗಿಯ ಮಗಳು!’ ಎಂದನು. ಅವಳು ಕತ್ತೆತ್ತಿ ನೋಡಿ ಸೋದರಮಾವನನ್ನು ಗುರುತಿಸಿ ಅಳುತ್ತಾ ಅವನಿಗೆ ನಮಸ್ಕಾರ ಮಾಡಿದಳು. ಉತ್ತರ ಕ್ಷಣದಲ್ಲಿಯೇ ‘ಮಾವ! ನನಗೆ ಚಿತೆಯನ್ನು ಸಿದ್ದಪಡಿಸಿಕೊಡು; ಪತಿವಿಹೀನಳಾದ ನನಗೆ ಅಗ್ನಿಯೇ ಗತಿ!’ ಎಂದಳು. ಏನೇನು ಹೇಳಿದರೂ ಅವಳು ತನ್ನ ನಿರ್ಧಾರವನ್ನು ಸಡಿಲಿಸಲಿಲ್ಲ. ಆಗ ಕಂದರ್ಪನು ಮುಂದೆ ಬಂದು ನಿಲ್ಲಲು, ಅವಳು ಅವನನ್ನು ಕಂಡು ಕಣ್ಣೀರಿಡುತ್ತಾ ನಮಸ್ಕಾರ ಮಾಡಿದಳು. ಯಜ್ಞಸ್ವಾಮಿಯು ಅವರನ್ನೂ ಕೇಸಟನನ್ನೂ ತನ್ನ ಮನೆಗೆ ಕರೆದುಕೊಂಡು ಹೋಗಿ ಪ್ರೀತಿಯಿಂದ ಉಪಚರಿಸಿದನು. ಕೆಲವು ದಿನಗಳಾದ ಮೇಲೆ ಕೇಸಟನು ಕಂದರ್ಪನನ್ನು ಕುರಿತು “ನಿನ್ನ ಹೆಂಡತಿ ದೊರೆತಳು; ಅವಳನ್ನು ಕರೆದುಕೊಂಡು ರತ್ನಪುರಕ್ಕೆ ಹೋಗು; ಹೆಂಡತಿ ದೊರೆಯದ ನಾನು ತೀರ್ಥಕ್ಷೇತ್ರಗಳಲ್ಲಿ ತಿರುಗುತ್ತ ಈ ದೇಹವನ್ನು ಸಮೆಸುತ್ತೇನೆ!’ ಎಂದನು. ಅದನ್ನು ಕೇಳಿ ಯಜ್ಞಸ್ವಾಮಿಯು "ಏಕಯ್ಯಾ ಹೀಗೆ ನಿರಾಶನಾಗಿ ಮಾತನಾಡುತ್ತೀಯೆ? ಬದುಕಿದ್ದರೆ ಎಲ್ಲವೂ ದೊರೆಯುತ್ತದೆ; ಅದಕ್ಕೆ ಕುಸುಮಾಯುಧನ ವೃತ್ತಾಂತವನ್ನು ಹೇಳುತ್ತೇನೆ ಕೇಳು!" ಎಂದು ಅವನ ಕಥೆಯನ್ನು ಹೇಳಿದನು:-


### ಕುಸುಮಾಯುಧನ ಕಥೆ


ಚಂಡಪುರವೆಂಬ ಊರಿನಲ್ಲಿ ದೇವಸ್ವಾಮಿಯೆಂಬ ಬ್ರಾಹ್ಮಣನಿದ್ದನು. ಅವನಿಗೆ ಕಮಲಲೋಚನೆಯೆಂಬ ಸುಂದರಿಯಾದ ಮಗಳಿದ್ದಳು. ಅವಳಿಗೂ ಅವನ ಶಿಷ್ಯನಾದ ಕುಸುಮಾಯುಧನಿಗೂ ಪ್ರೇಮ ಬೆಳೆದಿತ್ತು. ಆದ್ದರಿಂದ ಅವಳನ್ನು ಬೇರೊಬ್ಬನಿಗೆ ಕೊಟ್ಟು ಮದುವೆಮಾಡಬೇಕೆಂದು ಪ್ರಯತ್ನ ನಡೆದಾಗ, ಕಮಲಲೋಚನೆಯು ಕುಸುಮಾಯುಧನನ್ನು ಕುರಿತು “ನೀನು ನನ್ನ ಮನಸ್ಸು ವರಿಸಿದ ಪತಿ; ನನ್ನನ್ನು ಎಲ್ಲಿಗಾದರೂ ಕರೆದುಕೊಂಡು ಹೋಗಿಬಿಡು!” ಎಂದು ಹೇಳಿದಳು. ಅವನು ಅದಕ್ಕೆ ಒಪ್ಪಿ ಒಂದು ರಾತ್ರಿ ತನ್ನ ಭೃತ್ಯನೊಡನೆ ವೇಗವಾಗಿ ಹೋಗತಕ್ಕ ಗಾಡಿಯನ್ನು ಕಳುಹಿಸಿದನು. ಅವಳು ಅವನನ್ನು ನಂಬಿ ಅದರೊಳಗೆ ಕುಳಿತುಕೊಳ್ಳಲು ಅವನು ಗಾಡಿಯನ್ನು ಎಲ್ಲಿಗೋ ಹೊಡೆದುಕೊಂಡು ಹೋಗಿಬಿಟ್ಟನು. ಬೆಳಗಾಗುವ ಹೊತ್ತಿಗೆ ಬೇರೊಂದು ಊರಿನಲ್ಲಿರಲು ಕಮಲಲೋಚನೆಯು “ಕುಸುಮಾಯುಧನೆಲ್ಲಿ? ಅವನ ಹತ್ತಿರಕ್ಕೆ ಕರೆದುಕೊಂಡು ಹೋಗುವುದಿಲ್ಲವೇ?’ ಎಂದು ಕೇಳಿದಳು. ಅವನು ‘ನಾನೇ ನಿನ್ನನ್ನು ಮದುವೆ ಮಾಡಿಕೊಳ್ಳುತ್ತೇನೆ; ಅವನ ಚಿಂತೆ ಏಕೆ?’ ಎಂದನು. ಅವಳು ಜಾಣೆಯಾದ್ದರಿಂದ” ಆಗಬಹುದು; ನೀನೂ ನನಗೆ ಪ್ರಿಯನೇ; ಈಗಲೇ ಮದುವೆ ಮಾಡಿಕೊಂಡುಬಿಡು!’ ಎಂದಳು. ಅವನು ಅವಳನ್ನು ಉದ್ಯಾನದಲ್ಲಿ ಬಿಟ್ಟು, ಮದುವೆಯ ಸಾಮಗ್ರಿಗಳನ್ನು ತರುವುದಕ್ಕೆ ಅಂಗಡಿಗೆ ಹೋಗಲು ಅವಳು ಅಲ್ಲಿಂದ ಓಡಿಹೋಗಿ ಒಬ್ಬ ವೃದ್ಧನಾದ ಮಾಲೆಗಾರನ ಮನೆಯನ್ನು ಹೊಕ್ಕು ಅಲ್ಲಿ ಆಶ್ರಯ ಪಡೆದಳು. ಅಂಗಡಿಯಿಂದ ಬಂದ ಭೃತ್ಯನು ಕಮಲಲೋಚನೆಯನ್ನು ಕಾಣದೆ ಊರಿಗೆ ಹಿಂತಿರುಗಿ ಕುಸುಮಾಯುಧನಿಗೆ "ನಿನ್ನದು ಋಜುಬುದ್ಧಿ; ಅದು ಸ್ತ್ರೀಯರ ಕೌಟಿಲ್ಯವನ್ನು ಅರಿಯದು; ನಾನು ಕಾದುಕೊಂಡಿದ್ದಾಗ ಅವಳು ಬರಲೇ ಇಲ್ಲ; ನನ್ನನ್ನು ಜನರು ನೋಡಿಬಿಡಲು ನಾನು ದೂರ ಸರಿದೆ; ಆಗ ಬೇರೆ ಯಾರೋ ಜನರು ಅವಳನ್ನು ಅದೇ ಗಾಡಿಯಲ್ಲಿ ಕೂರಿಸಿಕೊಂಡು ಹೋಗಿಬಿಟ್ಟರು! ನಾನು ಹೇಗೋ ತಪ್ಪಿಸಿಕೊಂಡು ಹೋಗಿ ಈಗ ಬಂದೆ!" ಎಂದು ಸುಳ್ಳು ಹೇಳಿದನು. ಕುಸುಮಾಯುಧನು ಸುಮ್ಮನಾದನು. ಸ್ವಲ್ಪ ಕಾಲದ ಮೇಲೆ ಅವನ ತಂದೆಯು ಅವನಿಗೆ ಮದುವೆ ಮಾಡಬೇಕೆಂದು ಹೆಣ್ಣು ಗೊತ್ತುಮಾಡಿದನು. ಆ ಹೆಣ್ಣು ಇದ್ದದ್ದು ಈಗ ಕಮಲಲೋಚನೆಯು ಇದ್ದ ಊರೇಯೇ; ಅಲ್ಲಿಗೆ ಮದುವೆಗೆಂದು ಕುಸುಮಾಯುಧನು ಹೋಗಲು, ಅವನನ್ನು ಉದ್ಯಾನದ ಹತ್ತಿರ ಕಮಲಲೋಚನೆಯು ಕಂಡು ಮಾಲೆಗಾರನಿಗೆ ಹೇಳಿ ಕರೆಸಿಕೊಂಡಳು. ಅವನೇ ಅವರಿಗೆ ತನ್ನ ಮನೆಯಲ್ಲಿ ಮದುವೆ ಮಾಡಿಸಿದನು. ಅನಂತರ, ಅವನು ಹೀಗೆ ಅವಳನ್ನು ಕಾಣುವುದಕ್ಕೆ ಕಾರಣಳಾದ ಮತ್ತು ತನ್ನ ತಂದೆ ಗೊತ್ತುಮಾಡಿದ್ದ ಹುಡುಗಿಯನ್ನೂ ಮದುವೆ ಮಾಡಿಕೊಂಡು ತನ್ನ ಭೃತ್ಯನನ್ನು ಶಿಕ್ಷಿಸಿ, ಇಬ್ಬರು ಹೆಂಡಿರನ್ನೂ ಕರೆದುಕೊಂಡು, ಸ್ವದೇಶಕ್ಕೆ ಹೋಗಿ ಸುಖದಿಂದಿದ್ದನು. ಹೀಗೆ ಅದೃಷ್ಟವಂತರಿಗೆ, ಯೋಚಿಸಲಾಗದ ರೀತಿಯಲ್ಲಿ ಸಮಾಗಮವುಂಟಾಗುತ್ತದೆ. ನೀನೂ ನಿನ್ನ ಪ್ರಿಯೆಯನ್ನು ಬೇಗ ಪಡೆಯುವೆ.

ಈ ಕಥೆಯನ್ನು ಕೇಳಿ ಸಮಾಧಾನ ತಂದುಕೊಂಡು, ಕೇಸಟನು ಕಂದರ್ಪ ಸುಮನಸೆಯರೊಡನೆ ಯಜ್ಞಸ್ವಾಮಿಯ ಮನೆಯಲ್ಲಿ ಕೆಲವು ದಿನವಿದ್ದನು. ಆಮೇಲೆ ಎಲ್ಲರೂ ತಮ್ಮೂರಿನ ಕಡೆ ಹೊರಟರು. ದಾರಿಯಲ್ಲಿ ಕಾಡು ಸಿಕ್ಕಲು ಅಲ್ಲಿ ಒಂದು ಆನೆಗೆ ಹೆದರಿ ಅವರು ಚದರಿಹೋದರು. ಕೇಸಟನು ಕಾಶಿಗೆ ಹೋಗಿ ಅಲ್ಲಿ ಕಂದರ್ಪನನ್ನು ಕಂಡನು. ಆಮೇಲೆ ಅವರಿಬ್ಬರೂ ಪಾಟಲೀಪುತ್ರಕ್ಕೆ ಹೋದರು. ಅಲ್ಲಿ ಕೇಸಟನು ತನ್ನ ತಂದೆಗೆ ರೂಪವತೀ ವಿವಾಹವನ್ನೂ ಕಂದರ್ಪನ ವೃತ್ತಾಂತವನ್ನೂ ತಿಳಿಸಿದನು. ಅತ್ತ ಸುಮನಸೆಯು ಕಾಡಿನಲ್ಲಿ ಅಲೆಯುತ್ತ ಕತ್ತಲೆಯಾಗಲು ಅವಳ ಗೋಳನ್ನು ಕೇಳಿದ ಯೋಗಿನಿಯರು ‘ಪಾಪ! ಇವಳು ನಮ್ಮ ಕಂದರ್ಪನ ಹೆಂಡತಿಯಲ್ಲವೇ?" ಎಂದು ಕೃಪೆಯಿಂದ ಅವಳನ್ನು ರತ್ನಪುರದಲ್ಲಿ ಬಿಟ್ಟರು. ಬೆಳಗಾದ ಮೇಲೆ ‘ಕಂದರ್ಪನ ಹೆಂಡತಿಯಾದ ಈ ಅನಂಗವತಿಯು, ಎಲ್ಲೋ ಹೋದ ತನ್ನ ಗಂಡನು ಬರಲಿಲ್ಲವೆಂದು ಕಾದು ಕಾದು ಸಾಕಾಗಿ ನಿರಾಶೆಯಿಂದ ಅಗ್ನಿಪ್ರವೇಶ ಮಾಡಲು ಅತ್ತೆ ಮಾವಂದಿರೊಡನೆ ಹೋಗುತ್ತಿದ್ದಾಳೆ’ ಎಂದು ಜನರು ಮಾತನಾಡಿಕೊಂಡು ಹೋಗುತ್ತಿದ್ದದ್ದನ್ನು ಕೇಳಿ ಸುಮನಸೆಯು ಚಿತೆಯ ಹತ್ತಿರಕ್ಕೆ ಹೋಗಿ ಅನಂಗವತಿಗೆ ಕಂದರ್ಪನ ವೃತ್ತಾಂತವನ್ನು ತಿಳಿಸಿ ಅವಳನ್ನು ತಡೆದಳು. ಕಂದರ್ಪನ ತಂದೆಯು ಸಂತೋಷಪಟ್ಟು ಇಬ್ಬರು ಸೊಸೆಯರನ್ನೂ ಮನೆಗೆ ಕರೆದುಕೊಂಡು ಹೋದನು. ಅತ್ತ ಕಂದರ್ಪನು ಕೇಸಟನಿಗೆ ಹೇಳದೆ ಪಾಟಲೀಪುತ್ರದಿಂದ ಹೆಂಡತಿಯನ್ನು ಹುಡುಕಿಕೊಂಡು ಹೊರಟು ಕೇಸಟನು ರೂಪವತಿಯನ್ನು ಮದುವೆಯಾದ ಊರಿಗೆ ಹೋದನು. ಅವಳು ಮುದುಕನ ಮೋಸವನ್ನು ತಿಳಿದಮೇಲೆ ಅನ್ನ ನೀರು ಬಿಟ್ಟು ಕುಳಿತಳು; ಮುದುಕನು ತನಗೆ ರಾಜನಿಂದ ಶಿಕ್ಷೆಯಾದೀತೆಂದು ಹೆದರಿ ಅವಳನ್ನು ಅವಳ ತಂದೆಯ ಮನೆಗೆ ಕಳುಹಿಸಿದನು. ತಂದೆಯು ಅವಳ ವೃತ್ತಾಂತವನ್ನು ಕೇಳಿ ಕೇಸಟನಿಗಾಗಿ ಪಾಟಲೀಪುತ್ರಕ್ಕೆ ಹೇಳಿಕಳುಹಿಸಿದನು. ಅಲ್ಲಿ ಕೇಸಟನ ತಂದೆಯಾದ ದೇಸಟನು ಕಣ್ಣೀರು ಹಾಕಿ ತನ್ನ ಮಗನೂ ಕಂದರ್ಪನೂ ತಮ್ಮ ಪ್ರೇಯಸಿಯರನ್ನು ನೆನೆಸಿಕೊಂಡು ಹೇಳದೆ ಕೇಳದೆ ಎಲ್ಲಿಗೋ ಹೊರಟುಹೋದರೆಂದನು. ಆದ್ದರಿಂದ ಅವಳು ಅಗ್ನಿಪ್ರವೇಶಕ್ಕೆ ಸಿದ್ಧಮಾಡಿಕೊಳ್ಳುತ್ತಿದ್ದಳು. ಅಷ್ಟು ಹೊತ್ತಿಗೆ ಕಂದರ್ಪನು ಅಲ್ಲಿಗೆ ಹೋಗಿ ಕೇಸಟನ ವೃತ್ತಾಂತವನ್ನು ತಿಳಿಸಿ, ಅವಳನ್ನು ಅವಳ ತಂದೆಯ ಮನೆಗೆ ಕರೆದುಕೊಂಡು ಹೋದನು. ಅವಳ ತಂದೆಯು ಅವನಿಗೆ ಉಪಚಾರಮಾಡಿ ತನ್ನೊಡನೆ ನಿಲ್ಲಿಸಿಕೊಂಡನು. ಅತ್ತ ಕೇಸಟನು ಅಲೆಯುತ್ತ ಕಂದರ್ಪನ ಇಬ್ಬರು ಹೆಂಡಿರೂ ಇದ್ದ ರತ್ನಪುರಕ್ಕೆ ಹೋದನು. ಅಲ್ಲಿ ಸುಮನಸೆಯು ಅವನನ್ನು ಕಂಡು ತನ್ನ ಮಾವನಿಗೆ ತಿಳಿಸಲು, ಅವನು ಕೇಸಟನನ್ನು ಬರಮಾಡಿಕೊಂಡು ಅವನಿಂದ ತನ್ನ ಮಗನ ವೃತ್ತಾಂತವನ್ನು ತಿಳಿದು ಅವನನ್ನು ತನ್ನೊಡನೆ ನಿಲ್ಲಿಸಿಕೊಂಡನು. ಕಂದರ್ಪನು ರತ್ನಪುರಕ್ಕೆ ಒಂದು ಕಾಗದ ಬರೆದು ಕಳುಹಿಸಿ, ಅದರಲ್ಲಿ ರೂಪವತಿಯು ಕೇಸಟನನ್ನು ಮದುವೆಯಾದ ಸ್ಥಳದಲ್ಲಿ ತಾನು ಇರುವುದಾಗಿಯೂ ರೂಪವತಿಯೂ ಅಲ್ಲಿಯೇ ಇರುವುದಾಗಿಯೂ ತಿಳಿಸಿದನು. ಕಂದರ್ಪನ ತಂದೆಯು ತಮ್ಮ ಮನೆಯಲ್ಲಿದ್ದ ಕೇಸಟನನ್ನು ಹೆಂಡತಿಯ ಹತ್ತಿರಕ್ಕೆ ಕಳುಹಿಸಿ ತನ್ನ ಮಗನನ್ನು ಬರಮಾಡಿಕೊಂಡನು. ಆಮೇಲೆ ತಮ್ಮ ತಮ್ಮ ಊರಿನಲ್ಲಿ ಅವರು ಸುಖವಾಗಿದ್ದರು.

ಹೀಗೆ ಕೇಸಟನ ಕಥೆಯನ್ನು ಹೇಳಿ ಆ ಬ್ರಾಹ್ಮಣನು ‘ಅಯ್ಯಾ! ದೈವಗತಿಯನ್ನು ಯಾರು ಬಲ್ಲರು? ಸತ್ತು ಹೋಗಿದ್ದ ನನ್ನ ಹೆಂಡತಿಯೂ ಮತ್ತೆ ಬದುಕಿ ಬಂದಳು. ಆದ್ದರಿಂದ ಏಳು!’ ಎಂದು ಪ್ರೋತ್ಸಾಹಿಸಿ ಇಲ್ಲಿಗೆ ಕರೆತಂದನು. ಇಲ್ಲಿ ಒಂದು ದೊಡ್ಡ ಹಂದಿಯನ್ನೂ ಆನೆಯನ್ನೂ ನೋಡಿದೆ. ಆ ಆನೆಯು ನನ್ನ ಪ್ರಿಯೆಯನ್ನು ಉಗುಳಿ ಮತ್ತೆ ನುಂಗಿ ಹೊರಟುಹೋಯಿತು. ಅದನ್ನು ಹುಡುಕುತ್ತಿರುವಾಗ ನಿಮ್ಮನ್ನು ಕಂಡೆವು-ಎಂದನು.

ಆಗ ವಿಕ್ರಮಾದಿತ್ಯನು ಆನೆಯಿಂದ ಬಂದ ಹೆಂಗಸನ್ನು ಕರೆಸಿ ಧನದತ್ತನಿಗೆ ಕೊಡಿಸಿದನು. ಗಂಡಹೆಂಡಿರು ಸಂತೋಷಗೊಂಡು ವಿಕ್ರಮಾದಿತ್ಯನನ್ನು ಕೃತಜ್ಞತೆಯಿಂದ ಸ್ತ್ರೋತ್ರ ಮಾಡಿದರು.

೫. ರಾಜನು ಧನದತ್ತನ ಜೊತೆಗಾರನನ್ನು ನೋಡಿ "ಅಯ್ಯಾ! ಸತ್ತುಹೋಗಿದ್ದ ನಿನ್ನ ಹೆಂಡತಿ ಮತ್ತೆ ಬದುಕಿ ಬಂದಳು-ಎಂದೆಯಲ್ಲ, ಅದು ಹೇಗೆ ಎಂದು ಕೇಳಲು ಅವನು ಹೀಗೆಂದನು:-


### ಚಂದ್ರಸ್ವಾಮಿಯ ಕಥೆ


ನಾನು ಚಂದ್ರಸ್ವಾಮಿಯೆಂಬ ಬ್ರಾಹ್ಮಣ; ನನ್ನದು ಬ್ರಹ್ಮಸ್ಥಲವೆಂಬ ಅಗ್ರಹಾರ; ನನಗೆ ಸುಂದರಿಯಾದ ಹೆಂಡತಿಯಿದ್ದಾಳೆ. ನಾನು ಒಂದು ದಿನ ಏನೋ ಕೆಲಸಕ್ಕಾಗಿ ಹಳ್ಳಿಗೆ ಹೋಗಿದ್ದಾಗ ಭಿಕ್ಷೆಗೆ ಬಂದಿದ್ದ ಒಬ್ಬ ಕಾಪಾಲಿಕನು ನನ್ನ ಹೆಂಡತಿಯನ್ನು ನೋಡಿದನು. ಅವನು ನೋಡಿದ್ದೇ ತಡ, ಅವಳಿಗೆ ಜ್ವರ ಬಂದು ಸಂಜೆಯ ಹೊತ್ತಿಗೆ ಸತ್ತುಹೋದಳು. ಕೂಡಲೆ ನೆಂಟರಿಷ್ಟರು ಸೇರಿ ಅವಳನ್ನು ದಹನ ಮಾಡಿ ಬಂದರು; ನಾನು ಬಂದಮೇಲೆ ಈ ವರ್ತಮಾನವನ್ನು ಕೇಳಿ ಶ್ಮಶಾನಕ್ಕೆ ಹೋಗಲು, ಆ ಕಾಪಾಲಿಕನು ಚಿತೆಯ ಹತ್ತಿರಕ್ಕೆ ಬಂದು ಅದರ ಮೇಲೆ ಒಂದು ಚಿಟಿಕೆ ಬೂದಿಯನ್ನು ಹಾಕಲು, ನನ್ನ ಹೆಂಡತಿಯು ಜೀವಸಹಿತ ಎದ್ದಳು. ಅವಳನ್ನು ಅವನು ತನ್ನ ಹಿಂದೆ ಮಂತ್ರಬಲದಿಂದ ಕರೆದುಕೊಂಡು ಹೋದನು. ನಾನು ಅವನ ಹಿಂದೆಯೇ ಬಿಲ್ಲುಬಾಣ ಹಿಡಿದು ಹೋದೆ; ಅವನು ಗಂಗಾತೀರದಲ್ಲಿದ್ದ ಒಂದು ನೆಲಮಾಳಿಗೆಯೊಳಗೆ ಅವಳನ್ನು ಇಟ್ಟನು. ಅವಳಂತೆಯೇ ಅಲ್ಲಿ ಇನ್ನಿಬ್ಬರು ಹೆಂಗಸರು ಇದ್ದರು. ಆಗ ಅವನು ಕೆಳಗಿಟ್ಟ ಖಟ್ವಾಂಗವನ್ನು ತೆಗೆದುಕೊಂಡು ಗಂಗೆಗೆ ಎಸೆದು ‘ಲೋ ಕಾಪಾಲಿಕ, ನನ್ನ ಹೆಂಡತಿಯನ್ನು ಹೊತ್ತುಕೊಂಡು ಬಂದಿದ್ದೀಯಾ? ನಿನ್ನನ್ನು ಕೊಂದುಬಿಡುತ್ತೇನೆ!’ ಎಂದೆ. ಅವನು ಖಟ್ವಾಂಗ ಹೋದದ್ದರಿಂದ ತನ್ನ ಶಕ್ತಿಯನ್ನು ಕಳೆದುಕೊಂಡು ಓಡತೊಡಗಿದನು. ನಾನು ಅವನನ್ನು ಬಾಣದಿಂದ ಹೊಡೆದು ಸಾಯಿಸಿ, ಮೂವರು ಹೆಂಗಸರನ್ನೂ ಮನೆಗೆ ಕರೆದುಕೊಂಡು ಹೋದೆ. ಎಲ್ಲರಿಗೂ ಆಶ್ಚರ್ಯವಾಯಿತು. ಆ ಇಬ್ಬರು ಹೆಂಗಸರನ್ನು ವಿಚಾರಮಾಡಲು, ಅವರು ‘ನಾವು ವಾರಾಣಸಿಯ ರಾಜನ ಮತ್ತು ವರ್ತಕನ ಮಕ್ಕಳು; ಈ ಕಾಪಾಲಿಕನು ಸಿದ್ಧಿಬಲದಿಂದ ನಮ್ಮನ್ನು ಅಪಹರಿಸಿಕೊಂಡು ಬಂದಿದ್ದ; ನಿನ್ನ ದಯೆಯಿಂದ, ಕಳಂಕಿತರಾಗದೆ ಬಿಡುಗಡೆ ಹೊಂದಿದೆವು" ಎಂದರು. ನಾನು ಅವರನ್ನು ಕರೆದುಕೊಂಡು ಹೋಗಿ ಅವರವರ ಮನೆಯಲ್ಲಿ ಬಿಟ್ಟುಬರುತ್ತಿರುವಾಗ, ಈ ವರ್ತಕಪುತ್ರನನ್ನು ಕಂಡೆ; ಅವನನ್ನು ಕರೆದುಕೊಂಡು ಇಲ್ಲಿಗೆ ಬಂದೆ. ನನ್ನ ಹೆಂಡತಿ ಸತ್ತುಬದುಕಿದ್ದು ಹೀಗೆ-ಎಂದನು.

ರಾಜನು ಅವರಿಬ್ಬರನ್ನೂ ಸತ್ಕರಿಸಿ ಕಳುಹಿಸಿ, ಗುಣವತಿ ಚಂದ್ರವತಿ ಮದನಸುಂದರಿಯರನ್ನು ಉಜ್ಜಯಿನಿಗೆ ಕರೆತಂದನು. ಸ್ವಲ್ಪದಿವಸದ ಮೇಲೆ ಕಳಿಂಗ ಸೇನನಿಗೆ ಅವನ ಮಗಳನ್ನು ಕೇಳಿ ಒಬ್ಬ ದೂತನನ್ನು ಕಳುಹಿಸಲು ಅವನು ‘ನನಗೆ ಮಗಳನ್ನು ಕೊಡುವಂತೆ ಆಜ್ಞೆಮಾಡಲು ವಿಕ್ರಮಾದಿತ್ಯನು ಯಾರು?’ ಎಂದು ದರ್ಪದ ಮಾತುಗಳನ್ನಾಡಿದನು. ಆದ್ದರಿಂದ ಅವನ ಮೇಲೆ ಯುದ್ಧಕ್ಕೆ ಹೋಗಬೇಕಾಯಿತು. ಅಲ್ಲಿಗೆ ಹೋದಾಗ ಅವನಿಗೆ ‘ಹೇಗಿದ್ದರೂ ಇವನ ಮಗಳನ್ನು ನಾನು ಮದುವೆಯಾಗದೆ ಬಿಡುವಹಾಗಿಲ್ಲ; ಅವನು ನನ್ನ ಮಾವನಾಗುತ್ತಾನೆ; ಅವನನ್ನು ಕೊಲ್ಲುವುದೇ?’ ಎನ್ನಿಸಿತು. ಆದ್ದರಿಂದ ಅವನು ರಾತ್ರಿ ಬೇತಾಳನ ಸಹಾಯದಿಂದ ಅರಮನೆಯೊಳಕ್ಕೆ ಯಾರೂ ಕಾಣದಂತೆ ಹೋದನು. ಬೇತಾಳನು ನಿದ್ರಿಸುತ್ತಿದ್ದ ಕಳಿಂಗಸೇನನ ಹತ್ತಿರ ನಿಂತು “ಏನಯ್ಯಾ! ವಿಕ್ರಮಾದಿತ್ಯನು ಮುತ್ತಿಗೆ ಹಾಕಿರುವಾಗ ನಿದ್ರೆಹೋಗುತ್ತಿದ್ದೀಯಾ?" ಎಂದನು. ಅವನ ಭಯಂಕರ ರೂಪವನ್ನೂ ವಿಕ್ರಮಾದಿತ್ಯನ ಸಾಹಸವನ್ನೂ ನೋಡಿ ಅವನು ಶರಣಾಗತನಾಗಿ ನಿನ್ನನ್ನು ಒಪ್ಪಿಸಿದನು. ಆಮೇಲೆ ವಿಧಿವತ್ತಾಗಿ ಮದುವೆಯಾಯಿತು. ಹೀಗೆ ಮಹಾರಾಜನು ಗಾಢಾನುರಾಗದಿಂದಲೂ, ದೇಹಾಪಾಯದಿಂದಲೂ ನಿನ್ನನ್ನು ಸಂಪಾದಿಸಿ ವಿಧಿಪೂರ್ವಕವಾಗಿ ಮದುವೆಮಾಡಿಕೊಂಡಿದ್ದಾನೆ. ಸುಮ್ಮನೆ ಒಬ್ಬ ಹೆಂಗಸನ್ನು ಗೆದ್ದು ತಂದನೆಂದು ತಿಳಿದುಕೊಳ್ಳಬೇಡ! -ಹೀಗೆಂದು ಕಪ್ಪಡಿಗನಾದ ದೇವಸೇನನ ಬಾಯಿಂದ ಕೇಳಿದ ಮೇಲೆ ನನ್ನ ಅಸಮಾಧಾನ ಶಾಂತವಾಯಿತು. ಆರ್ಯಪುತ್ರನು ಕಂಬದ ಮೇಲೆ ಕೆತ್ತಿದ್ದ ವಿಗ್ರಹವನ್ನು ನೋಡಿ ನನ್ನನ್ನು ಮದುವೆ ಮಾಡಿಕೊಂಡನು, ಚಿತ್ರವನ್ನು ನೋಡಿ ಈ ಮಲಯವತಿಯನ್ನು ಮದುವೆಮಾಡಿಕೊಂಡನು- ಎಂದು ಕಳಿಂಗಸೇನೆಯು ತನ್ನ ಸವತಿಯರಿಗೆ ಹೇಳಿದಳು. ವಿಕ್ರಮಾದಿತ್ಯನು ಅವರೆಲ್ಲರೊಡನೆಯೂ ಸಾಮ್ರಾಜ್ಯ ಸುಖವನ್ನನುಭವಿಸಿಕೊಂಡಿದ್ದನು.


### ಕೃಷ್ಣಶಕ್ತಿಯ ಕಥೆ


ಒಂದು ಸಾರಿ ದಕ್ಷಿಣಾಪಥದಿಂದ ಕೃಷ್ಣಶಕ್ತಿಯೆಂಬ ರಾಜಪುತ್ರನು ದಾಯಾದಿಗಳಿಂದ ಅವಮಾನಿತನಾಗಿ, ಅರಮನೆಯ ಸಿಂಹದ್ವಾರದಲ್ಲಿ ಕಪ್ಪಡಿಗನಾಗಿ ನಿಂತನು. ಬೇಡವೆಂದರೂ ಕೇಳದೆ ‘ನಾನು ವಿಕ್ರಮಾದಿತ್ಯ ಮಹಾರಾಜನಿಗೆ ಹನ್ನೆರಡು ವರ್ಷ ಸೇವೆ ಸಲ್ಲಿಸಬೇಕು!’ ಎಂದು ತನ್ನ ನಿರ್ಧರವನ್ನು ತಿಳಿಸಿದನು. ಹನ್ನೊಂದು ವರ್ಷ ಕಳೆಯಿತು. ಹನ್ನೆರಡನೆಯ ವರ್ಷದಲ್ಲಿ ಚಿರವಿರಹಿಣಿಯಾದ ಅವನ ಹೆಂಡತಿಯು ಒಂದು ಪತ್ರವನ್ನು ಕಳುಹಿಸಿದಳು. ರಾಜನು ವೀರಚರ್ಯೆಗೆಂದು ರಾತ್ರಿ ಬಂದಾಗ, ದೀಪದ ಬೆಳಕಿನಲ್ಲಿ ಅವನು ಅದನ್ನು ಓದುತ್ತಿದ್ದನು. ಅದರಲ್ಲಿ ಈ ಆರ್ಯೆ ಇತ್ತು:-

ಸಂತಪ್ತಾಯತತರಲಾಸ್ತವ ವಿರಹೇ ನಾಥ ಕಠಿಣಹೃದಯಾಯಾಃ ।

ನಿರ್ಯಾಂತ್ಯವಿರತಮೇತೇ ನಿಃಶ್ವಾಸಾ ಮೇ ನ ತು ಪ್ರಾಣಾಃ ॥

ಮತ್ತೆ ಮತ್ತೆ ಓದಿದ ಈ ಪದ್ಯವನ್ನು ಕೇಳಿ ರಾಜನು ಅರಮನೆಗೆ ಬಂದಮೇಲೆ ‘ಪಾಪ! ಈ ಕಪ್ಪಡಿಗನ ಹೆಂಡತಿ ತುಂಬ ಕೊರಗುತ್ತಿದ್ದಾಳೆ. ಹನ್ನೆರಡು ವರ್ಷ ತುಂಬುವುದರೊಳಗಾಗಿ ತನ್ನ ಕೆಲಸವಾಗದಿದ್ದರೆ ಆ ಕೊರಗಿನಿಂದಲೇ ಇವನು ಸತ್ತುಹೋಗಿಬಿಡುತ್ತಾನೆ’ ಎಂದು ಚಿಂತಿಸಿ, ಅವನಿಗೆ ಹೇಳಿಕಳುಹಿಸಿ ‘ಅಯ್ಯಾ! ಉತ್ತರಕ್ಕೆ ಓಂಕಾರ ಪೀಠದ ಮಾರ್ಗವಾಗಿ ಹೋಗಿ ಅಲ್ಲಿರುವ ಖಂಡವಟಕವೆಂಬ ಗ್ರಾಮಕ್ಕೆ ಅಧಿಕಾರಿಯಾಗು! ಇಗೋ, ಶಾಸನ ಹಾಕಿಕೊಟ್ಟಿದ್ದೇನೆ’ ಎಂದನು. ಅವನು ‘ಏನು, ಒಂದು ಗ್ರಾಮವೇ? ನಾಚಿಕೆಕೇಡು! ಆದರೂ ಪ್ರಭುವಿನ ಆಜ್ಞೆಯನ್ನು ನಡೆಸಲೇಬೇಕು!' ಎಂದುಕೊಂಡು ಶಾಸನವನ್ನು ತೆಗೆದುಕೊಂಡು ಹೊರಟನು. ಓಂಕಾರ ಪೀಠದಿಂದ ಮುಂದೆ ಒಂದು ಕಾಡಿನಲ್ಲಿ ಆಡುತ್ತಿದ್ದ ಕೆಲವು ಹುಡುಗಿಯರನ್ನು ಕಂಡು ‘ಖಂಡವಟಕವೆಲ್ಲಿದೆ ಗೊತ್ತಿದೆಯೇ?’ ಎಂದು ಕೇಳಿದನು. ಅವರು ‘ನಾವು ಕಾಣೆವು; ಇಲ್ಲಿಂದ ಹತ್ತು ಯೋಜನ ಹೋದರೆ ಅಲ್ಲಿ ನಮ್ಮ ತಂದೆ ಇದ್ದಾನೆ; ಅವನಿಗೆ ಗೊತ್ತಿದ್ದೀತು!’ ಎಂದರು. ಅಲ್ಲಿಗೆ ಹೋಗಿ ನೋಡಿದರೆ ಅವರ ತಂದೆ ಒಬ್ಬ ಭಯಂಕರನಾದ ರಾಕ್ಷಸ! ಅವನನ್ನು ಕಂಡು ಕೃಷ್ಣಶಕ್ತಿಯು ‘ಅಯ್ಯಾ! ಖಂಡವಟಕವಿರುವುದೆಲ್ಲಿ?’ ಎಂದು ಕೇಳಿದನು. ರಾಕ್ಷಸನು ಅವನ ಧೈರ್ಯವನ್ನು ಮೆಚ್ಚಿಕೊಂಡು ‘ಅಲ್ಲಿ ನಿನಗೆ ಏನಾಗಬೇಕು? ಅದು ಎಷ್ಟೋ ದಿನದಿಂದ ಪಾಳುಬಿದ್ದಿದೆ. ಅಲ್ಲಿಗೆ ಹೋಗಲೇಬೇಕಾದರೆ ದಾರಿ ತಿಳಿಸುತ್ತೇನೆ. ಇಗೋ, ಈ ದಾರಿ ಮುಂದೆ ಎರಡು ಕವಲಾಗುತ್ತದೆ; ಎಡಕವಲಿನಿಂದ ಹೋದರೆ ಆ ಊರು ಸಿಕ್ಕುತ್ತದೆ; ಊರಿಗೆ ಎತ್ತರವಾದ ಕೋಟೆ ಇದೆ’ ಎಂದನು.

ಕೃಷ್ಣಶಕ್ತಿಯು ಅವನು ಹೇಳಿದ ದಾರಿ ಹಿಡಿದು ಹೋಗಲು, ಆ ಊರು ಸಿಕ್ಕಿತು; ಅದು ಭಯಂಕರವಾಗಿಯೂ ಮನೋಹರವಾಗಿಯೂ ಇತ್ತು; ಆದರೆ ಊರು ಬರಿಯದು; ಆದರಾಗಲೆಂದು ಅವನು ಅದರೊಳಹೊಕ್ಕು ಏಳುಸುತ್ತಿನ ಕೋಟೆಯ ಮಧ್ಯೆ ಇದ್ದ ಅರಮನೆಯನ್ನು ಕಂಡನು. ಅದರೊಳಗೆ ಪ್ರವೇಶಿಸಿ, ಬಂಗಾರದಿಂದ ಮಾಡಿ ರತ್ನ ಕೆತ್ತಿದ್ದ ಅದರ ಉಪ್ಪರಿಗೆಯನ್ನು ಹತ್ತಿದನು; ಅಲ್ಲಿ ಒಂದು ರತ್ನ ಸಿಂಹಾಸನವಿರಲು ಅದರ ಮೇಲೆ ಕುಳಿತುಕೊಂಡನು. ಅಷ್ಟು ಹೊತ್ತಿಗೆ ಆ ರಾಕ್ಷಸನು ಕೈಯಲ್ಲಿ ಬೆತ್ತವನ್ನು ಹಿಡಿದು ಬಂದು ‘ಏನಯ್ಯ ಮನುಷ್ಯ! ಏಕೆ ರಾಜಾಸನದಲ್ಲಿ ಕುಳಿತುಬಿಟ್ಟೆ?’ ಎಂದು ಕೇಳಿದನು. ಕೃಷ್ಣಶಕ್ತಿಯು ಧೈರ್ಯದಿಂದ ‘ನಾನು ಇಲ್ಲಿಯ ದೊರೆ; ಇದನ್ನು ನನಗೆ ವಿಕ್ರಮಾದಿತ್ಯನು ಶಾಸನ ಹಾಕಿ ಕೊಟ್ಟಿದ್ದಾನೆ; ನೀವೆಲ್ಲಾ ನನಗೆ ಕಾಣಿಕೆ ಸಲ್ಲಿಸಬೇಕಾದ ಪ್ರಜೆಗಳು!’ ಎಂದನು. ಆಗ ರಾಕ್ಷಸನು ಅವನಿಗೆ ಪ್ರಣಾಮ ಮಾಡಿ ‘ನಾನು ದ್ವಾರಪಾಲಕ; ವಿಕ್ರಮಾದಿತ್ಯನ ಆಜ್ಞೆಗೆ ಎದುರಿಲ್ಲ!’ ಎಂದು ಪ್ರಜೆಗಳೆಲ್ಲರನ್ನೂ ಬರಮಾಡಿದನು. ಮಂತ್ರಿಗಳು ಬಂದರು. ರಾಜಪರಿವಾರ ಬಂತು. ಚತುರಂಗಬಲ ಬಂತು; ಎಲ್ಲರೂ ವಂದಿಸಿದರು; ರಾಜೋಪಚಾರವನ್ನು ಕೈಕೊಂಡು ಅವನು, ‘ವಿಕ್ರಮಾದಿತ್ಯನದು ಏನು ಮಹಿಮೆ, ಏನು ಔದಾರ್ಯ! ಒಂದು ಗ್ರಾಮವನ್ನು ಕೊಡುತ್ತೇನೆಂದು ಹೇಳಿ ಇಂಥ ರಾಜ್ಯವನ್ನೇ ಕೊಟ್ಟಿದ್ದಾನೆ!’ ಎಂದು ಅದನ್ನು ಆಳಲು ಮೊದಲು ಮಾಡಿದನು. ಅವನ ಜೊತೆಯವರನ್ನು ವಿಕ್ರಮಾದಿತ್ಯನು ಉಜ್ಜಯಿನಿಯಲ್ಲಿ ಪೋಷಿಸುತ್ತಿದ್ದನು. ಕೆಲವು ಕಾಲದ ಮೇಲೆ ಕೃಷ್ಣಶಕ್ತಿಯು ಸೇನಾಸಮೇತನಾಗಿ ಬಂದು ವಿಕ್ರಮಾದಿತ್ಯನಿಗೆ ನಮಸ್ಕರಿಸಲು, ಅವನು ‘ಅಯ್ಯಾ! ನಿನ್ನ ಹೆಂಡತಿ ಕಾಗದ ಬರೆದು ಕಳುಹಿಸಿದ್ದಳಲ್ಲವೇ? ಹೋಗು, ಅವಳ ನಿಟ್ಟುಸಿರನ್ನು ನಿಲ್ಲಿಸು!’ ಎಂದನು. ಅವನಿಗೆ ಈ ಮಾತು ಕೇಳಿ ಆಶ್ಚರ್ಯವಾಯಿತು. ತನ್ನ ಸ್ನೇಹಿತರೊಡನೆ ಸ್ವದೇಶಕ್ಕೆ ಹೋಗಿ ದಾಯಾದಿಗಳನ್ನು ತಳ್ಳಿಹಾಕಿ ಚಿರವಿರಹಿಣಿಯಾಗಿದ್ದ ತನ್ನ ಹೆಂಡತಿಯನ್ನು ಸಂತೋಷಪಡಿಸಿ ಅವಳೊಡನೆ ಸುಖವಾಗಿ ರಾಜ್ಯವಾಳಿಕೊಂಡಿದ್ದನು.

ಒಂದು ಸಾರಿ ಅವನ ಹತ್ತಿರಕ್ಕೆ ಒಬ್ಬ ಬ್ರಾಹ್ಮಣನು ಬಂದನು. ಅವನ ತಲೆಯ ಕೂದಲೆಲ್ಲವೂ ನೆಟ್ಟಗೆ ನಿಮಿರಿ ನಿಂತಿದ್ದುವು. ‘ಇದೇಕಯ್ಯಾ ನಿನ್ನ ಕೂದಲು ಹೀಗಿದೆ?’ ಎಂದು ಕೇಳಲು ಅವನು ತನ್ನ ವೃತ್ತಾಂತವನ್ನು ಹೀಗೆಂದು ಹೇಳಿದನು:-


### ದೇವಸ್ವಾಮಿಯ ಕಥೆ


ದೇವ! ಪಾಟಲೀಪುತ್ರದಲ್ಲಿ ಅಗ್ನಿಸ್ವಾಮಿಯೆಂಬ ಅಗ್ನಿಹೋತ್ರಿಯಾದ ಬ್ರಾಹ್ಮಣನಿದ್ದನು. ನಾನು ಅವನ ಮಗ ದೇವಸ್ವಾಮಿ. ನಾನು ದೂರದೇಶದಲ್ಲಿದ್ದ ಒಂದು ಹೆಣ್ಣನ್ನು ಮದುವೆಮಾಡಿಕೊಂಡಿದ್ದು ಅವಳು ಇನ್ನೂ ಹುಡುಗಿಯಾಗಿದ್ದದ್ದರಿಂದ ತವರುಮನೆಯಲ್ಲಿಯೇ ಬಿಟ್ಟಿದ್ದೆ. ವಯಸ್ಸಿಗೆ ಬಂದಮೇಲೆ ಅವಳನ್ನು ಕರೆತರಲು ಆಳನ್ನೂ ಕುದುರೆಯನ್ನೂ ತೆಗೆದುಕೊಂಡುಹೋದೆ. ನಮ್ಮ ಮಾವನು ನನ್ನನ್ನು ಉಪಚರಿಸಿ ನನ್ನ ಹೆಂಡತಿಯನ್ನೂ ಅವಳ ಜೊತೆಯಲ್ಲಿ ಒಬ್ಬ ಹೆಣ್ಣಾಳನ್ನೂ ಕಳುಹಿಸಿಕೊಟ್ಟನು. ಅವರನ್ನು ನಾನು ಕರೆತರುತ್ತಿರಲು ದಾರಿಯಲ್ಲಿ ಅವಳು ಕುದುರೆಯಿಂದಿಳಿದು ನೀರು ಕುಡಿದು ಬರುತ್ತೇನೆಂದು ಹೋದಳು. ಎಷ್ಟು ಹೊತ್ತಾದರೂ ಬಾರದಿರಲು ನೋಡಿಕೊಂಡು ಬಾ ಎಂದು ಆಳನ್ನು ಕಳುಹಿಸಿದೆ. ಅವನೂ ಬರದಿರಲು ಕುದುರೆಯನ್ನು ನೋಡಿಕೊಂಡಿರೆಂದು ಹೆಣ್ಣಾಳಿಗೆ ಹೇಳಿ, ನಾನೇ ಹೋದೆ. ಹೋಗಿ ನೋಡಿದರೆ, ನನ್ನ ಹೆಂಡತಿಯು ನನ್ನ ಆಳನ್ನು ಪೂರ್ತಿಯಾಗಿ ತಿಂದು ಬರಿಯ ಮೂಳೆಯನ್ನು ಬಿಟ್ಟಿದ್ದಾಳೆ! ಬಾಯೆಲ್ಲಾ ರಕ್ತವಾಗಿದೆ! ಅದನ್ನು ನೋಡಿ ಹೆದರಿ ಹಿಂದಕ್ಕೆ ಓಡಿಬಂದು ಕುದುರೆಯ ಹತ್ತಿರಕ್ಕೆ ಹೋದರೆ, ಆ ಹೆಣ್ಣಾಳೂ ಹಾಗೆಯೇ ಕುದುರೆಯನ್ನು ತಿಂದು ಮುಗಿಸಿದ್ದಳು! ಅಲ್ಲಿಂದ ಒಂದೇ ಸಮನಾಗಿ ಓಡಿಹೋದೆ. ಆ ಹೆದರಿಕೆಯಿಂದ ಎದ್ದ ಕೂದಲು ಈಗಲೂ ಕೆಳಕ್ಕೆ ಹೋಗದಿದೆ! ಸ್ವಾಮಿಯೇ ನನ್ನನ್ನು ಕಾಪಾಡಬೇಕು-ಎಂದನು.

ರಾಜನು ಅವನ ಹೆದರಿಕೆಯನ್ನು ಹೋಗಲಾಡಿಸಿ “ಹೆಂಗಸರು ಮಹಾಸಾಹಸವುಳ್ಳವರು; ಅವರನ್ನು ನಂಬಬಾರದು!” ಎಂದನು. ಆಗ ಅಲ್ಲಿದ್ದ ಮಂತ್ರಿಗಳಲ್ಲಿ ಒಬ್ಬನು “ಹೆಂಗಸರು ಅಂಥ ಕೆಟ್ಟವರೇಯೆ, ಪ್ರಭೂ! ಸ್ವಾಮಿಯು ಅಗ್ನಿಶರ್ಮನ ವೃತ್ತಾಂತವನ್ನು ಕೇಳಿಲ್ಲವೇ?” ಎಂದು ಆ ಕಥೆಯನ್ನು ಹೇಳಿದನು:-


### ಅಗ್ನಿಶರ್ಮನ ಕಥೆ


ಈ ಊರಿನಲ್ಲಿ ಅಗ್ನಿಶರ್ಮನೆಂಬ ಬ್ರಾಹ್ಮಣನಿದ್ದಾನೆ.ಅವನು ವಿದ್ಯಾವಂತನಲ್ಲ; ಶುದ್ಧ ದಡ್ಡ; ಅವನಿಗೆ ವರ್ಧಮಾನಪುರದಿಂದ ಹೆಣ್ಣನ್ನು ತಂದು ಮದುವೆಯಾಗಿತ್ತು; ಹುಡುಗಿ ಚಿಕ್ಕವಳು; ತಂದೆ ಹಣವಂತ; ಆದ್ದರಿಂದ ಈಗಲೇ ಗಂಡನ ಮನೆಗೆ ಕಳುಹಿಸುವುದಿಲ್ಲವೆಂದು ತನ್ನ ಹತ್ತಿರವೇ ಇಟ್ಟುಕೊಂಡಿದ್ದನು. ಅವಳಿಗೆ ವಯಸ್ಸು ಬರಲು ಒಂದು ದಿನ ಅಗ್ನಿಶರ್ಮನ ತಂದೆತಾಯಿಗಳು “ಏನೋ, ಇನ್ನೂ ನಿನ್ನ ಹೆಂಡತಿ ಯನ್ನು ಕರೆದುಕೊಂಡು ಬರುವದಿಲ್ಲವೇನೋ?” ಎಂದು ಕೇಳಿದರು. ಅವನು ಆ ಮಾತನ್ನೇ ಹಿಡಿದುಕೊಂಡು, ಅವರಾರಿಗೂ ಹೇಳದೆ ಕೇಳದೆ ಹೊರಟೇಬಿಟ್ಟನು. ದಾರಿಯಲ್ಲಿ ಕಾಗೆ ಬಲಕ್ಕೆ ಹೋಯಿತು; ಎಡದಲ್ಲಿ ನರಿ ಕೂಗಿತು; ಅವನು ಅದನ್ನು ಕೇಳಿ “ಬದುಕು! ಬದುಕು!” ಎಂದುಕೊಳ್ಳುತ್ತ ಸಂತೋಷಪಟ್ಟುಕೊಂಡು ಹೋದನು. ಅವನ ಮಾತನ್ನು ಕೇಳಿದ ಶಕುನದೇವತೆಯು ಅದೃಶ್ಯಳಾಗಿ ನಕ್ಕಳು. ಮಾವನ ಮನೆಯೊಳಕ್ಕೆ ಹೋಗುವಾಗಲೂ ಹಾಗೆಯೇ ಕಾಗೆ ಬಲಕ್ಕೆ ಹೋಯಿತು, ಎಡದಿಂದ ನರಿ ಊಳಿತು. ಅವನೂ ಹಾಗೆಯೇ 'ಬದುಕು! ಬದುಕು!!' ಎಂದನು. ಶಕುನದೇವತೆಯು “ಅಯ್ಯೋ! ಈ ಮೂರ್ಖನು ಅಪಶಕುನವನ್ನು ಶುಭವೆಂದುಕೊಂಡು ಸಂತೋಷಪಡುತ್ತಿದ್ದಾನೆ. ಅವನನ್ನು ನಾನು ಬದುಕಿಸಬೇಕು!” ಎಂದುಕೊಂಡಳು. ಅಳಿಯನನ್ನು ಕಂಡು ಎಲ್ಲರೂ ಸಂತೋಷಪಟ್ಟು ‘ಏನಯ್ಯಾ, ಒಬ್ಬನೇ ಬಂದಿದ್ದೀಯಾ?’ ಎಂದು ಕೇಳಿದರು. ಅವನು ‘ಹೌದು; ಮನೆಯಲ್ಲಿ ಯಾರಿಗೂ ಹೇಳದೆಯೇ, ಇದ್ದಕ್ಕಿದ್ದ ಹಾಗೇ ಹೊರಟು ಬಂದುಬಿಟ್ಟೆ!’ ಎಂದು ಉತ್ತರಕೊಟ್ಟನು. ಸ್ನಾನ ಊಟಗಳಾದುವು. ರಾತ್ರಿ ಮಲಗುವ ಮನೆಗೆ ಹೋದಾಗ, ಗಂಡನಿಗೆ ಆಯಾಸದಿಂದ ನಿದ್ರೆ ಬಂದುಬಿಟ್ಟಿತು. ಹೆಂಡತಿ ಬಂದವಳು ಅವನು ನಿದ್ರಿಸುತ್ತಿದ್ದದ್ದನ್ನು ನೋಡಿ, ತನ್ನ ಉಪಪತಿಯನ್ನು ಹುಡುಕಿಕೊಂಡು ಹೊರಟಳು. ಅವನು ಒಬ್ಬ ಕಳ್ಳ; ಅವನನ್ನು ಅಂದು ಶೂಲಕ್ಕೆ ಏರಿಸಿದ್ದರು. ಅದನ್ನು ನೋಡಿ ಅವಳು ಅವನ ಮುಖಕ್ಕೆ ಮುದ್ದಿಟ್ಟಳು. ಅವನ ದೇಹದಲ್ಲಿ ಸೇರಿಕೊಂಡಿದ್ದ ಒಂದು ಭೂತವು ಬಾಯಿ ತೆರೆದು ಅವಳ ಮೂಗನ್ನು ಕಡಿದುಕೊಂಡಿತು. ಅವಳು ಅಲ್ಲಿಂದ ಓಡಿಹೋಗಿ, ಮಲಗಿದ್ದ ಗಂಡನ ಹತ್ತಿರ ಒಂದು ಚೂರಿಯನ್ನಿಟ್ಟು “ಅಯ್ಯೋ! ಸತ್ತೆ! ಸತ್ತೆ! ನನ್ನ ಗಂಡ ನನ್ನ ಮೂಗು ಕುಯ್ದುಹಾಕಿಬಿಟ್ಟ!" ಎಂದು ಕೂಗಿಕೊಂಡಳು. ಅವಳ ಬಂಧುಗಳು ಬಂದು ನೋಡಿ ಅಗ್ನಿಶರ್ಮನನ್ನು ದೊಣ್ಣೆಗಳಿಂದ ಹೇರಿ ದೊರೆಗೆ ದೂರುಕೊಟ್ಟರು. ಅವನು ‘ಆ ಪತ್ನೀದ್ರೋಹಿಯನ್ನು ಕಡಿದು ಹಾಕಿಬಿಡಿ!’ ಎಂದು ಅಪ್ಪಣೆ ಮಾಡಿದನು. ವಧ್ಯಭೂಮಿಗೆ ಅವನನ್ನು ಕರೆದುಕೊಂಡು ಹೋಗುತ್ತಿದ್ದಾಗ ಶಕುನದೇವತೆಯು” ಇವನಿಗೆ ಅಪಶಕುನದ ಫಲ ಪ್ರಾಪ್ತಿಯಾಯಿತು; ಆದರೆ ಅವನು ‘ಬದುಕು! ಬದುಕು!!’ ಎಂದ; ಆದ್ದರಿಂದ ಅವನನ್ನು ಬದುಕಿಸುತ್ತೇನೆ “ಎಂದು ಯೋಚಿಸಿ, ಅದೃಶ್ಯಳಾಗಿ” ಎಲೈ ವಧಕರೇ! ಈ ಬ್ರಾಹ್ಮಣನನ್ನು ವಧಿಸಬೇಡಿ; ಶೂಲಕ್ಕೆ ಹಾಕಿರುವ ಕಳ್ಳನ ಬಾಯಲ್ಲಿ ನೋಡಿದರೆ ಅವಳ ಮೂಗು ಸಿಕ್ಕುತ್ತದೆ!’ ಎಂದು ಅಂದಿನ ರಾತ್ರಿ ನಡೆದ ವೃತ್ತಾಂತವನ್ನು ತಿಳಿಸಿದಳು. ದೊರೆಗೆ ಈ ವರ್ತಮಾನ ಹೋಯಿತು; ಕಳ್ಳನ ಹಲ್ಲಿನ ಮಧ್ಯೆ ಮೂಗು ಇದ್ದದ್ದನ್ನು ತಿಳಿದು ಅವನು ಬ್ರಾಹ್ಮಣನನ್ನು ಬಿಡುಗಡೆಮಾಡಿ ಆ ಹೆಂಗಸನ್ನು ಶಿಕ್ಷಿಸಿದನು; ಹೆಂಗಸರು ಇಂಥವರು!-ಎಂದನು.

ರಾಜನು “ಹೌದು! ಹೌದು!" ಎಂದು ಅದನ್ನು ಅನುಮೋದಿಸಲು, ದೊರೆಯ ಹತ್ತಿರದಲ್ಲಿದ್ದ ಧೂರ್ತನಾದ ಮೂಲದೇವನು” ಮಹಾರಾಜ! ಹಾಗಾದರೇನು, ಹೆಂಗಸರಲ್ಲಿ ಸಾಧ್ವಿಯರೇ ಇಲ್ಲವೇ? ಮರಗಳೆಲ್ಲಾ ವಿಷವೃಕ್ಷಗಳೇಯೆ? ಅವುಗಳಲ್ಲಿ ಮಾವಿನಮರಗಳಿಲ್ಲವೇ? ಇದಕ್ಕೆ ನಾನೇ ಅನುಭವಿಸಿದ ಒಂದು ಕಥೆಯನ್ನು ಹೇಳುತ್ತೇನೆ ಕೇಳಿ!" ಎಂದು ಅದನ್ನು ಹೇಳಿದನು:-


### ಮೂಲದೇವನ ಕಥೆ


ನಾನು ಹಿಂದೆ ಒಂದು ಸಾರಿ, ನಾಗರಿಕರು ಇರುವ ಪಟ್ಟಣವೆಂದು ಹೆಸರಾದ ಪಾಟಲೀಪುತ್ರಕ್ಕೆ ಅಲ್ಲಿಯವರ ನಾಗರೀಕತೆಯನ್ನು ನೋಡೋಣವೆಂದು, ಶಶಿಯೊಡನೆ ಹೋದೆ. ಊರಿನ ಹೊರಗೆ ಒಂದು ಕೊಳದಲ್ಲಿ ಬಟ್ಟೆ ಒಗೆಯುತ್ತಿದ್ದ ಒಬ್ಬ ಮುದುಕಿಯನ್ನು ನೋಡಿ “ಅಮ್ಮಾ! ಪ್ರಯಾಣಿಕರು ಇಲ್ಲಿ ಎಲ್ಲಿ ಇಳಿದುಕೊಳ್ಳುತ್ತಾರೆ?” ಎಂದು ಕೇಳಿದೆ. ಅವಳು “ಇಲ್ಲಿ ದಡದಲ್ಲಿ ಚಕ್ರವಾಕಗಳೂ, ನೀರಿನಲ್ಲಿ ಮೀನುಗಳೂ, ತಾವರೆಯಲ್ಲಿ ದುಂಬಿಗಳೂ ಇರುತ್ತವೆ; ಅಷ್ಟು ಹೊರತು, ಇಲ್ಲಿ ಪ್ರಯಾಣಿಕರಿಗೆ ವಾಸಸ್ಥಳವನ್ನು ಕಾಣೆ!” ಎಂದಳು. ಅವಳು ಆಡಿದ ಈ ವಕ್ರೋಕ್ತಿಯನ್ನು ಕೇಳಿ ಅಸಮಾಧಾನದಿಂದ ಊರೊಳಕ್ಕೆ ಹೋದೆ. ಅಲ್ಲಿ ಒಂದು ಮನೆಯ ಬಾಗಿಲಲ್ಲಿ ಒಂದು ಬಟ್ಟಲು ಬಿಸಿಬಿಸಿಯಾದ ಪಾಯಸವನ್ನು ಮುಂದೆ ಇಟ್ಟುಕೊಂಡು ಅಳುತ್ತಿದ್ದ ಒಬ್ಬ ಹುಡುಗನನ್ನು ನೋಡಿ ಶಶಿಯು ‘ಈ ಹುಡುಗನಿಗೆ ಏನೂ ಬುದ್ಧಿಯಿಲ್ಲ; ಮುಂದಿರುವ ಪರಮಾನ್ನವನ್ನು ತಿನ್ನದೆ ಸುಮ್ಮನೆ ಅತ್ತು ಬಾಯಿನೋಯಿಸಿಕೊಳ್ಳುತ್ತಾನೆ!’ ಎಂದನು. ಅದನ್ನು ಕೇಳಿ ಆ ಹುಡುಗನು ಕಣ್ಣೊರೆಸಿಕೊಂಡು, ನಗುತ್ತ “ನೀವು ಶುದ್ಧ ದಡ್ಡರು! ಅಳುವುದರಿಂದ ನನಗೆ ಏನು ಪ್ರಯೋಜನವೆಂದು ತಿಳಿದುಕೊಳ್ಳಲಾರದೆ ಹೋದಿರಿ!- ಪಾಯಸವು ಆರಿದರೆ ರುಚಿ; ಅಳುತ್ತಾನಲ್ಲಾ ಎಂದು ಇನ್ನಷ್ಟು ಕೊಡುತ್ತಾರೆ; ಅತ್ತರೆ ಶ್ಲೇಷ್ಮವು ತಾನಾಗಿ ಕತ್ತರಿಸಿಹೋಗುತ್ತದೆ! ನಾನೇನು ತಿಳಿಯದೆ ಅಳುತ್ತಿದ್ದೆನೆಂದು ಮಾಡಿಕೊಂಡಿದ್ದಿರಾ? ಇಷ್ಟು ತಿಳಿಯದ್ದರಿಂದ ನೀವು ಎಲ್ಲೋ ಹಳ್ಳಿಯ ಮುಕ್ಕಗಳು, ದಡ್ಡರು ಎಂದು ತೋರುತ್ತದೆ!" ಎಂದನು. ನಮ್ಮ ಮಡ್ಡಿತನಕ್ಕೆ ನಮಗೇ ನಾಚಿಕೆಯಾಗಿ ಮುಂದೆ ಹೋದೆವು. ಅಲ್ಲಿ ಒಬ್ಬ ಹುಡುಗಿಯು ಒಂದು ಮಾವಿನ ಮರದ ಮೇಲಿನಿಂದ ಹಣ್ಣನ್ನು ಕುಯ್ದು ಹಾಕುತ್ತಿದ್ದಳು. ಅವಳ ಕಡೆಯವರು ಕೆಳಗೆ ನಿಂತು ಅವುಗಳನ್ನು ಆಯ್ದುಕೊಳ್ಳುತ್ತಿದ್ದರು. ನಾವು ಅದನ್ನು ನೋಡಿ “ನಮಗೂ ಎರಡು ಹಣ್ಣು ಕುಯ್ದುಹಾಕಮ್ಮಾ” ಎಂದೆವು. ಅವಳು ‘ನಿಮಗೆ ಬಿಸಿಹಣ್ಣು ಬೇಕೋ, ಹಸಿಹಣ್ಣು ಬೇಕೋ?’ ಎಂದು ಕೇಳಿದಳು. ನಾನು ಬೆರಗಾಗಿ “ಎಲೈ ಸುಂದರಿ! ಮೊದಲು ಬಿಸಿಹಣ್ಣು ತಿನ್ನುತ್ತೇವೆ, ಆಮೇಲೆ ಹಸಿಹಣ್ಣು ತಿನ್ನುತ್ತೇವೆ! “ಎಂದೆ. ಆ ಮಾತನ್ನು ಕೇಳಿ ಅವಳು ಎರಡು ಹಣ್ಣನ್ನು ಕಿತ್ತು ಕೆಳಗೆ ದೂಳಿನ ಮೇಲೆ ಹಾಕಿದಳು. ನಾವು ಅದನ್ನು” ಉಃಫ್​! ಉಃಫ್​! “ಎಂದು ಊದಿ ದೂಳು ಹೋಗಿಸಿಕೊಳ್ಳುತ್ತಿದ್ದೆವು. ಅದನ್ನು ನೋಡಿ ಅವಳೂ ಅವಳ ಕಡೆಯವರೂ ಘೊಳ್ಳೆಂದು ನಕ್ಕರು. ಅವಳು ‘ಮೊದಲು ಬಿಸಿಹಣ್ಣು ಹಾಕಿದೆ; ಅದನ್ನು ಉಃಫ್​ ಉಃಫ್​ ಎಂದು ಆರಿಸಿಕೊಂಡಿರಿ. ಈಗ ಹಸಿಹಣ್ಣು ಹಾಕುತ್ತೇನೆ, ಮಡಲು ಹಿಡಿಯಿರಿ!’ ಎಂದಳು. ನಾನು ಶಶಿಯೊಡನೆ ‘ಅಯ್ಯಾ! ಈ ಬುದ್ಧಿವಂತೆ ಹುಡುಗಿಯನ್ನು ಮದುವೆ ಮಾಡಿಕೊಂಡು ಅವಳ ಹಾಸ್ಯಕ್ಕೆ ತಕ್ಕ ಮುಯ್ಯಿಮಾಡಬೇಕು; ಇಲ್ಲದಿದ್ದರೆ ನನ್ನ ಧೂರ್ತತೆ ಏನು ಉಳಿಯಿತು!’ ಎಂದು ಅವಳ ಮನೆಯನ್ನು ತಿಳಿದುಕೊಂಡೆವು. ಬೇರೊಂದು ದಿನ ವೇಷ ಬದಲಾಯಿಸಿಕೊಂಡು ಅಲ್ಲಿಗೆ ಹೋದೆವು. ಅವಳ ತಂದೆಯಾದ ಯಜ್ಞಸ್ವಾಮಿಯು” ನೀವು ಎಲ್ಲಿಂದ ಬಂದವರು? “ಎಂದು ಕೇಳಲು ನಾನು” ನಮ್ಮದು ಮಾಯಾಪುರಿ. ವಿದ್ಯಾರ್ಜನೆಗೋಸ್ಕರ ಬಂದಿದ್ದೇವೆ!" ಎಂದೆ. ಅವನು “ಹಾಗಾದರೆ ನೀವು ದೂರದೇಶದಿಂದ ಬಂದಿದ್ದೀರಿ; ಈ ನಾಲ್ಕು ತಿಂಗಳು ನಮ್ಮ ಮನೆಯಲ್ಲಿಯೇ ಇರಿ!" ಎಂದನು. ನಾವು” ಆಗಬಹುದು! ನಾಲ್ಕು ತಿಂಗಳು ಮುಗಿದಮೇಲೆ ನಮ್ಮ ಇಷ್ಠಾರ್ಥವನ್ನು ಸಲ್ಲಿಸುವುದಾದರೆ ಇರುತ್ತೇವೆ! “ಎಂದೆವು. ಅವನು” ನನ್ನಿಂದ ಸಾಧ್ಯವಾದರೆ ಖಂಡಿತ ಸಲ್ಲಿಸುತ್ತೇನೆ! “ಎಂದನು. ಅವನಿಂದ ಹೀಗೆ ಮಾತು ತೆಗೆದುಕೊಂಡು ನಾಲ್ಕು ತಿಂಗಳಿದ್ದು ಅನಂತರ ನನಗೆ ಅವನ ಮಗಳನ್ನು ಕೊಡಬೇಕೆಂದೂ ಅದೇ ನಮ್ಮ ಇಷ್ಠಾರ್ಥವೆಂದೂ ಹೇಳಿದೆವು. ಯಜ್ಞಸ್ವಾಮಿಯು ತನ್ನ ಮಾತಿಗೆ ಕಟ್ಟುಬಿದ್ದು ‘ಇವರೇನೋ ಮೋಸಮಾಡಿದರು; ಆಗಲಿ, ಇವನು ಗುಣವಂತನಾದ್ದರಿಂದ ಏಕೆ ಒಪ್ಪಬಾರದು?’ ಎಂದು ಮದುವೆ ಮಾಡಿಕೊಟ್ಟನು. ನಾನು ರಾತ್ರಿ ಮಲಗುವ ಮನೆಯಲ್ಲಿ ನಗುತ್ತ ನನ್ನ ಹೆಂಡತಿಯನ್ನು ಕುರಿತು ‘ಏನು? ಬಿಸಿಯ ಮಾವಿನಹಣ್ಣು, ಹಸಿಯ ಮಾವಿನಹಣ್ಣು ಜ್ಞಾಪಕವಿದೆಯೇ?” ಎಂದು ಕೇಳಿದೆ. ಅವಳು ಆಗ ನನ್ನ ಗುರುತು ಹಿಡಿದು, ಮುಗುಳುನಗೆ ನಗುತ್ತ ‘ಹಳ್ಳಿಯವರನ್ನು ಕಂಡರೆ ಪಟ್ಟಣವಾಸದವರು ಹಾಗೆಯೇ ಹಾಸ್ಯ ಮಾಡುವುದು!’ ಎಂದಳು. ನಾನು ‘ಪಟ್ಟಣವಾಸದವಳೇ! ನಿನ್ನಷ್ಟಕ್ಕೆ ನೀನು ಸುಖವಾಗಿರು; ಹಳ್ಳಿಯವನಾದ ನಾನು ದೂರ ಹೊರಟುಹೋಗುತ್ತೇನೆ!’ ಎಂದೆ. ಅವಳು ‘ನೀನು ಹೊರಟುಹೋದರೆ, ನಿನ್ನ ಮಗನಿಂದಲೇ ನಿನ್ನನ್ನು ಹಿಡಿದು ತರಿಸುತ್ತೇನೆ!’ ಎಂದಳು. ಹೀಗೆ ಇಬ್ಬರೂ ಪ್ರತಿಜ್ಞೆಮಾಡಲು, ಅವಳು ಅತ್ತಕಡೆ ಮುಖ ತಿರುಗಿಸಿಕೊಂಡು ಮಲಗಿಬಿಟ್ಟಳು. ಅವಳಿಗೆ ನಿದ್ರೆ ಬಂದಿದ್ದಾಗ ನಾನು ಅವಳ ಬೆರಳಿಗೆ ನನ್ನ ಉಂಗುರ ತೊಡಿಸಿ ಹೊರಟು ಅವಳ ನಾಗರಿಕತೆಯನ್ನು ನೋಡೋಣ ಎಂದು ಉಜ್ಜಯಿನಿಗೆ ಬಂದುಬಿಟ್ಟೆ. ಅವಳು ಬೆಳಿಗ್ಗೆ ಎದ್ದು ನಾನು ಅಲ್ಲಿ ಇಲ್ಲದ್ದನ್ನೂ ತನ್ನ ಕೈಯಲ್ಲಿ ಉಂಗುರವಿದ್ದದ್ದನ್ನೂ ನೋಡಿ `ಅವನೇನೋ ತನ್ನ ಪ್ರತಿಜ್ಞೆಯನ್ನು ಪೂರೈಸಿ ನನ್ನನ್ನು ಬಿಟ್ಟು ಹೊರಟುಹೋಗಿದ್ದಾನೆ; ಇನ್ನು ನಾನು ನನ್ನ ಪ್ರತಿಜ್ಞೆಯನ್ನು ನಡೆಸಬೇಕು. ಈ ಉಂಗುರದಲ್ಲಿ ‘ಮೂಲದೇವ’ ಎಂದಿದೆ. ಅವನು ನಿಜವಾಗಿ ಆ ಪ್ರಸಿದ್ಧಧೂರ್ತನೆನ್ನಿಸಿಕೊಂಡ ಮೂಲದೇವನೇ ಇರಬೇಕು; ಅವನು ಉಜ್ಜಯಿನಿಯಲ್ಲಿ ವಾಸಮಾಡುತ್ತಾನೆ ಎಂದು ಜನರು ಹೇಳುತ್ತಿರುತ್ತಾರೆ; ಆದ್ದರಿಂದ ಅಲ್ಲಿಗೇ ಹೋಗಿ ಉಪಾಯದಿಂದ ನನ್ನ ಕೆಲಸವನ್ನು ಸಾಧಿಸಿಕೊಳ್ಳಬೇಕು!’ ಎಂದು ನಿಶ್ಚಯಿಸಿ ತಂದೆಯನ್ನು ಕಂಡು ‘ಅಪ್ಪಾ! ನನ್ನ ಗಂಡನು ನನ್ನನ್ನು ಇದ್ದಿಕ್ಕಿದ್ದ ಹಾಗೆಯೇ ಬಿಟ್ಟು ಹೊರಟುಹೋದನು. ಅವನಿಲ್ಲದೆ ನನಗೆ ಏನು ಸುಖ? ಆದ್ದರಿಂದ ತೀರ್ಥಯಾತ್ರೆ ಮಾಡುತ್ತ ಈ ದೇಹವನ್ನು ಸವೆಸುತ್ತೇನೆ’ ಎಂದು ಹೇಳಿ, ಅವನನ್ನು ಹೇಗೋ ಒಪ್ಪಿಸಿ, ತನ್ನ ಪರಿಕರಗಳೊಡನೆ ಹೊರಟುಬಿಟ್ಟಳು. ಉಜ್ಜಯಿನಿಗೆ ಹೋಗಿ ಅಲ್ಲಿ ಶ್ಲಾಘ್ಯವಾದ ಸೂಳೆಯ ವೇಷವನ್ನು ಹಾಕಿಕೊಂಡು, ಸುಮಂಗಳೆ ಎಂಬ ಹೆಸರಿಟ್ಟುಕೊಂಡಳು. ಅವಳ ಭೃತ್ಯರು ‘ಕಾಮರೂಪದಿಂದ ಸುಮಂಗಳೆ ಎಂಬ ಸೊಗಸಾದ ಸೂಳೆ ಬಂದಿದ್ದಾಳೆ!’ ಎಂದು ಊರತುಂಬ ಪ್ರಚಾರಮಾಡಿದರು. ಆ ಊರಿನ ಶ್ರೇಷ್ಠ ಗಣಿಕೆಯಾದ ದೇವದತ್ತೆಯು ರಾಜಾರ್ಹವಾದ ತನ್ನ ಮನೆಯನ್ನು ಅವಳ ಉಪಯೋಗಕ್ಕೆ ಕೊಟ್ಟಳು. ಅವಳು ಅಲ್ಲಿದ್ದಾಗ ಮೊದಲು ಶಶಿಯು ಅವಳ ಭೃತ್ಯನನ್ನು ಕಂಡು “ಏನು ಬಾಡಿಗೆ?” ಎಂದು ಕೇಳಿದನು. ಅವನು “ನಮಗೆ ಬಾಡಿಗೆ ತೆಗೆದುಕೊಂಡು ಆಗಬೇಕಾದದ್ದೇನೂ ಇಲ್ಲ; ನಾವು ಹೇಳಿದಂತೆ ನಡೆಯುವ ರಸಿಕರು ಬಂದರೆ ಸರಿ; ಮಿಕ್ಕ ಪುರುಷಾಮೃಗಗಳು ಬೇಡ!" ಎಂದನು. ಅವನು ಹಾಗೆಯೇ ಆಗಲೆಂದು ಸಂಜೆ ಆ ಮನೆಗೆ ಹೋದನು. ಮೊದಲನೆಯ ಬಾಗಿಲಲ್ಲಿದ್ದ ದ್ವಾರಪಾಲಕರು ‘ನೀನು ಸ್ನಾನಮಾಡಿದ್ದರೂ, ಇನ್ನೊಂದು ಸಲ ಸ್ನಾನಮಾಡಿ ಒಳಕ್ಕೆ ಹೋಗಬೇಕು!’ ಎಂದನು. ಶಶಿಯು ಆಗಲೆನ್ನಲು ದಾಸಿಯರು ಅವನನ್ನು ನೀರುಮನೆಗೆ ಕರೆದುಕೊಂಡು ಹೋಗಿ ನಿಧಾನವಾಗಿ ಎಣ್ಣೆ ಒತ್ತಿ ನೀರೆರೆದರು; ಅಲ್ಲಿಗೆ ಒಂದು ಜಾವ ಕಳೆಯಿತು. ಹೀಗೆ ಸ್ನಾನಮಾಡಿ ಎರಡನೆಯ ಬಾಗಿಲಿಗೆ ಬರಲು, ಆ ಬಾಗಿಲಲ್ಲಿದ್ದವನು ‘ಅಲಂಕಾರಮಾಡಿಕೊಂಡು ಒಳಕ್ಕೆ ಹೋಗಬೇಕು !’ ಎಂದನು. ಶಶಿಯು ಆಗಲೆನ್ನಲು ದಾಸಿಯರು ಅವನಿಗೆ ಚೆನ್ನಾಗಿ ಅಲಂಕಾರಮಾಡಿದರು. ಅಷ್ಟು ಹೊತ್ತಿಗೆ ಎರಡನೆಯ ಜಾವ ಕಳೆಯಿತು. ಮೂರನೆಯ ಬಾಗಿಲಿಗೆ ಹೋದಾಗ ಅಲ್ಲಿದ್ದ ರಕ್ಷಕರು ‘ಊಟ ಮಾಡಿಕೊಂಡು ಒಳಗೆ ಹೋಗಬೇಕು!’ ಎಂದರು. ಶಶಿಯು ಆಗಲೆನ್ನಲು ದಾಸಿಯರು ಅವನನ್ನು ಕರೆದುಕೊಂಡು ಹೋಗಿ ನಾನಾ ಭಕ್ಷ್ಯಭೋಜ್ಯಗಳನ್ನು ಬಡಿಸಿ ನಿಧಾನವಾಗಿ ಊಟಮಾಡಿಸಿದರು. ಅಲ್ಲಿಗೆ ಮೂರನೆಯ ಜಾವ ಕಳೆಯಿತು. ಅಲ್ಲಿಂದ ನಾಲ್ಕನೆಯದಾದ ಮಲಗುವ ಮನೆಯ ಬಾಗಿಲಿಗೆ ಅಂತೂ ಇಂತೂ ಹೋದಾಗ, ಅಲ್ಲಿದ್ದ ದ್ವಾರಪಾಲಕರು ‘ಅಯ್ಯೋ! ಹಳ್ಳಿಯ ಕಾಮುಕ! ನಡೆ ಅಚೆ! ನಮ್ಮ ಕೈಯಲ್ಲಿ ಬೈಸಿಕೊಳ್ಳಬೇಡ; ಸೂಳೆಯ ಸಂಗಕ್ಕೆ ಬೆಳಗಿನ ಜಾವದಲ್ಲಿಯೇ ಬರುವುದು?’ ಎಂದು ಗದರಿಸಿದರು. ಆದ್ದರಿಂದ ಅವನು ಹೇಗೆ ಹೋದನೋ ಹಾಗೇ ಬರಬೇಕಾಯಿತು. ಹೀಗೆ ಅವಳು ಎಷ್ಟೋ ಜನರನ್ನು ಮೋಸಮಾಡಿ ಕಳುಹಿಸಿದಳು. ನಾನು ಇದನ್ನು ಕೇಳಿ ಕುತೂಹಲದಿಂದ ಒಂದು ಸಂಜೆ ಚೆನ್ನಾಗಿ ಅಲಂಕಾರ ಮಾಡಿಕೊಂಡು ಅವಳ ಮನೆಗೆ ಹೋದೆ. ಅಲ್ಲಿ ಪ್ರತಿಯೊಂದು ಬಾಗಿಲಲ್ಲಿಯೂ ಇದ್ದ ಕಾವಲುಗಾರರಿಗೆ ಯಥೇಚ್ಛವಾಗಿ ಹಣಕೊಟ್ಟು ಮಲಗುವ ಮನೆಯ ಬಾಗಿಲಿಗೆ ಬಲುಬೇಗ ಹೊರಟುಹೋದೆ; ಸಕಾಲದಲ್ಲಿ ಬಂದಿದ್ದಾನೆಂದು ನನ್ನನ್ನು ಒಳಕ್ಕೆ ಬಿಟ್ಟರು. ಅಲ್ಲಿ ಸೂಳೆಯ ವೇಷದಲ್ಲಿದ್ದ ನನ್ನ ಹೆಂಡತಿಯನ್ನು ಕಂಡೆ; ಆದರೆ ಅವಳ ಗುರುತು ಹತ್ತಲಿಲ್ಲ. ಅವಳು ಮಾತ್ರ ಗುರುತುಹಿಡಿದು, ಎದ್ದು ಗೌರವಿಸಿ ಮಂಚದ ಮೇಲೆ ಕರೆದುಕೊಂಡು ಹೋಗಿ ಕುಳ್ಳಿರಿಸಿ ಸೂಳೆಯಂತೆ ಉಪಚರಿಸಿದಳು. ಲೋಕೈಕ ಸುಂದರಿಯಾದ ಅವಳೊಡನೆ ಅಂದಿನ ರಾತ್ರಿಯನ್ನು ಕಳೆದಮೇಲೆ, ಅವಳಲ್ಲಿ ಅನುರಾಗ ಹುಟ್ಟಿ, ಆ ಮನೆಯನ್ನು ಬಿಟ್ಟು ಬರಲಾರದೆ ಹೋದೆ. ಅವಳೂ ನನ್ನನ್ನು ಬಿಟ್ಟಿರುತ್ತಿರಲಿಲ್ಲ; ಹೀಗಿರಲು ಅವಳು ಗರ್ಭವತಿಯಾದಳು. ಆಗ ಅವಳು ಒಂದು ಸುಳ್ಳು ಲೇಖನವನ್ನು ಸೃಷ್ಟಿಸಿ ‘ನಮ್ಮ ದೊರೆಯಿಂದ ಒಂದು ಕಾಗದ ಬಂದಿದೆ; ಓದಿಕೋ’ ಎಂದು ಕೊಟ್ಟಳು. ಅದರಲ್ಲಿ’ ಕಾಮರೂಪದಿಂದ-ಶ್ರೀಮನ್ಮಾನಸಿಂಹ ಮಹಾರಾಜನು ಸುಮಂಗಳೆಗೆ ಆಜ್ಞೆಮಾಡುವುದೇನೆಂದರೆ; ನೀನು ಅಲ್ಲಿ ಬಹುಕಾಲ ನಿಂತುಬಿಟ್ಟಿದ್ದೀಯೆ; ಇದೇಕೆ? ಪರದೇಶದವರ ಮೇಲಣ ಚಪಲವನ್ನು ಬಿಟ್ಟು ಬೇಗ ಬಂದುಬಿಡು!’ ಎಂದು ಬರೆದಿತ್ತು. ನಾನು ಅದನ್ನು ಓದಿದಮೇಲೆ ಅವಳು ದುಃಖಿತಳಂತೆ” ನಾನು ಹೋಗಲೇಬೇಕಾಗಿದೆ. ನಾನು ಎಷ್ಟಾದರೂ ಪರಾಧೀನೆ; ಆದ್ದರಿಂದ ನನ್ನ ಮೇಲೆ ಕೋಪಿಸಿ ಕೊಳ್ಳಬೇಡ!" ಎಂದು ಹೇಳಿ ಪಾಟಲೀಪುತ್ರಕ್ಕೆ ಹೋಗಿಬಿಟ್ಟಳು. ನಾನು ಅವಳಲ್ಲಿ ಅನುರಕ್ತನಾಗಿದ್ದರೂ ಅವಳು ಪರಾಧೀನಳಾಗಿದ್ದರಿಂದ ಅವಳ ಹಿಂದೆ ಹೋಗಲಿಲ್ಲ. ಪಾಟಲೀಪುತ್ರದಲ್ಲಿದ್ದುಕೊಂಡು ಅವಳು ಸಕಾಲದಲ್ಲಿ ಒಬ್ಬ ಮಗನನ್ನು ಪಡೆದಳು. ಅವನು ದೊಡ್ಡವನಾಗಿ ವಿದ್ಯಾವಂತನಾದನು. ಅವನು ಹನ್ನೆರಡು ವರ್ಷದ ಹುಡುಗನಾಗಿದ್ದಾಗ ಒಂದು ದಿನ ಹುಡುಗುತನದಿಂದ ದಾಸಿಯ ಮಗನೊಬ್ಬನನ್ನು ಒದ್ದನು. ಅವನು ಕೋಪಿಸಿಕೊಂಡು ಅಳುತ್ತಾ ‘ಅಪ್ಪನನ್ನು ಕಾಣದೋನು, ಅಮ್ಮ ಪರದೇಶದಲ್ಲಿ ಅಲೆಯುತ್ತಾ ಇದ್ದಾಗ ಹುಟ್ಟಿದೋನು, ನನ್ನನ್ನು ಒದೀತೀಯಾ!’ ಎಂದನು. ಈ ಮಾತನ್ನು ಕೇಳಿ ಚಿಂತೆಗೊಳಗಾದ ಅವನು ತನ್ನ ತಾಯಿಯ ಹತ್ತಿರಕ್ಕೆ ಹೋಗಿ “ಅಮ್ಮ! ನನ್ನ ತಂದೆ ಯಾರು? ಎಲ್ಲಿದ್ದಾನೆ? ಹೇಳು!” ಎಂದನು. ಅವಳು “ನಿನ್ನ ತಂದೆ ಮೂಲದೇವನೆಂಬವನು; ಅವನು ನನ್ನನ್ನು ಬಿಟ್ಟುಬಿಟ್ಟು ಉಜ್ಜಯಿನಿಗೆ ಹೋಗಿದ್ದಾನೆ!" ಎಂದು ಮೊದಲಿನಿಂದ ನಡೆದ ಸಂಗತಿಯನ್ನೆಲ್ಲಾ ಹೇಳಿದಳು. ಅವನು ‘ಅಮ್ಮ! ಹಾಗಾದರೆ ನಾನು ಅವನನ್ನು ಕಟ್ಟಿತರುತ್ತೇನೆ; ನಿನ್ನ ಪ್ರತಿಜ್ಞೆ ಪೂರೈಸಲಿ!’ ಎಂದು ಉಜ್ಜಯಿನಿಗೆ ಬಂದನು. ಹುಡುಗನಾದರೂ ಅವನು ಮಹಾಧೂರ್ತ! ಜೂಜಿನ ಕಟ್ಟೆಯಲ್ಲಿ ನಾನು ಆಟವಾಡುತ್ತಿದ್ದದ್ದನ್ನು ನೋಡಿ ಗುರುತು ಹಿಡಿದು, ತಾನೂ ಆಟಕ್ಕೆ ಕುಳಿತು, ಎಲ್ಲರನ್ನೂ ಸೋಲಿಸಿದನು. ಗೆದ್ದ ಹಣವೆಲ್ಲವನ್ನೂ ಯಾಚಕರಿಗೆ ಕೊಟ್ಟುಬಿಟ್ಟನು. ರಾತ್ರಿ ನಾನು ಮಲಗಿ ನಿದ್ರಿಸುತ್ತಿರುವಾಗ ಉಪಾಯವಾಗಿ ನನ್ನನ್ನು ಎತ್ತಿ ಹತ್ತಿಯರಾಶಿಯ ಮೇಲೆ ಮಲಗಿಸಿ ಮಂಚವನ್ನು ಅಪಹರಿಸಿಕೊಂಡು ಹೋದನು. ಎದ್ದು ನೋಡಿಕೊಂಡಾಗ ನನಗೆ ನಗುವೂ ಬಂತು, ನಾಚಿಕೆಯೂ ಆಯಿತು. ಪೇಟೆಗೆ ಹೋದಾಗ ಆ ಹುಡುಗನು ಅಲ್ಲಿ ಆ ಮಂಚವನ್ನು ಮಾರುತ್ತಿದ್ದನು. ಅದನ್ನು ನೋಡಿ ನಾನು ಅವನ ಹತ್ತಿರಕ್ಕೆ ಹೋಗಿ ‘ನಾನು ಈ ಮಂಚವನ್ನು ಕೊಂಡುಕೊಳ್ಳುತ್ತೇನೆ’ ಎಂದೆ. ಅವನು ‘ಅಯ್ಯಾ ಧೂರ್ತಶಿರೋಮಣೀ! ಇದನ್ನು ದುಡ್ಡಿಗೆ ಕೊಡುವುದಿಲ್ಲ; ಅಪೂರ್ವವೂ ಅದ್ಭುತವೂ ಆದ ವೃತ್ತಾಂತವೊಂದನ್ನು ಹೇಳಿದರೆ ಕೊಡುತ್ತೇನೆ!’ ಎಂದ. ನಾನು ‘ಹಾಗಾದರೆ ಅದ್ಭುತವೊಂದನ್ನು ಹೇಳುತ್ತೇನೆ; ಅದು ಅದ್ಭುತವೆಂದು ನ್ಯಾಯವಾಗಿ ಒಪ್ಪಿದರೆ ಸರಿ; ಬೇಕುಬೇಕೆಂದಾದರೂ ಒಪ್ಪದಿದ್ದರೆ, ಆಗ ನೀನು ಸುಳ್ಳ; ಮಂಚ ನನ್ನದು’ ಎಂದು ಆ ಒಪ್ಪಂದದ ಮೇಲೆ ಹೀಗೆ ಹೇಳಿದೆ:- `ಹಿಂದೆ ಒಬ್ಬ ರಾಜನ ದೇಶದಲ್ಲಿ ಬರ ಬಂತು; ಆಗ ಅವನು ನಾಗವಾಹನಗಳ ನೀರಿನಿಂದ ಹಂದಿಯ ಪ್ರಿಯೆಯ ಬೆನ್ನಮೇಲೆ ಬೆಳೆತೆಗೆದು ಸಮೃದ್ಧಿಯುಂಟುಮಾಡಿದನು. ಬರ ಹರಿಯಿತು!' ಇದನ್ನು ಕೇಳಿ ಆ ಹುಡುಗನು ನಗುತ್ತ “ನಾಗಗಳ ವಾಹನಗಳೆಂದರೆ ಮೇಘಗಳು; ಹಂದಿಯ ಪ್ರಿಯೆ, ಭೂಮಿ-ವರಹಾವತಾರದಲ್ಲಿ ಭೂದೇವಿ ಅವನ ಹೆಂಡತಿಯಾಗಿದ್ದಳಷ್ಟೆ! ಅದರ ಮೇಲೆ ಮೇಘಗಳ ನೀರಿನಿಂದ ಧಾನ್ಯ ಬೆಳೆದರೆ, ಇದರಲ್ಲಿ ಅದ್ಭುತವೇನಿದೆ?" ಎಂದು ಕೇಳಿಬಿಟ್ಟ. ನಾನು ವಿಸ್ಮಿತನಾಗಿರಲು, ಅವನು ಮತ್ತೆ” ಈಗ ನಾನು ಒಂದು ಅಪೂರ್ವವಾದ ಸಂಗತಿಯನ್ನು ಹೇಳುತ್ತೇನೆ; ಅದನ್ನು ತಿಳಿದು ಹೇಳಿದರೆ ಮಂಚವನ್ನು ನಿನಗೆ ಕೊಟ್ಟುಬಿಡುತ್ತೇನೆ; ಇಲ್ಲದಿದ್ದರೆ, ನೀನು ನನ್ನ ದಾಸನಾಗಬೇಕು “ಎಂದನು. ನಾನು ಒಪ್ಪಲು ಅವನು” ಅಯ್ಯಾ ಧೂರ್ತಪತಿ! ಹಿಂದೆ ಒಬ್ಬ ಹುಡುಗ ಹುಟ್ಟಿ, ಹುಟ್ಟುತ್ತಿದ್ದ ಹಾಗೇ ತನ್ನ ಕಾಲಿನ ಭಾರದಿಂದ ಭೂಮಿಯನ್ನು ನಡುಗಿಸಿದ; ಆಗಲೇ ವೃದ್ಧನಾಗಿ ಲೋಕಾಂತರದಲ್ಲಿ ಕಾಲಿಟ್ಟ! “ಎಂದನು. ನನಗೆ ಅರ್ಥವಾಗದೆ “ಇದು ಬರಿಯ ಬುರುಡೆ; ಇದಕ್ಕೇನೂ ಅರ್ಥವಿಲ್ಲ” ಎಂದೆ. ಆಗ ಅವನು “ವಿಷ್ಣುವು ವಾಮನನಾಗಿ ಹುಟ್ಟಿದ ಕೂಡಲೆ ಭೂಮಿ ನಡುಗಲಿಲ್ಲವೇ? ಆಗಲೇ ಅವನು ವೃದ್ದಿಹೊಂದಿ ಸ್ವರ್ಗಲೋಕದಲ್ಲಿ ತನ್ನ ಹೆಜ್ಜೆ ಇಡಲಿಲ್ಲವೇ? ನೀನು ಸೋತು ನನ್ನ ದಾಸನಾದೆ! ಈ ಅಂಗಡಿ ಬೀದಿಯಲ್ಲಿರುವವರೆಲ್ಲರೂ ಇದಕ್ಕೆ ಸಾಕ್ಷಿ; ಆದ್ದರಿಂದ ನಾನು ಹೋದೆಡೆಗೆ ನೀನು ನನ್ನ ಜೊತೆಯಲ್ಲಿಯೇ ಬರಬೇಕು!" ಎಂದು ನನ್ನ ತೋಳನ್ನು ಹಿಡಿದುಕೊಂಡನು. ಅಲ್ಲಿದ್ದವರೆಲ್ಲರೂ ಅವನ ಪರವಾಗಿ ಸಾಕ್ಷ್ಯ ನುಡಿದರು. ಆಗ ಅವನು ತನ್ನ ಪರಿವಾರದವರಿಂದ ನನ್ನನ್ನು ಕಟ್ಟಿಸಿ ತಾಯಿಯ ಹತ್ತಿರಕ್ಕೆ ಕರೆದುಕೊಂಡು ಹೋದನು. ಅವಳು ನನ್ನನ್ನು ನೋಡಿ” ಆರ್ಯಪುತ್ರ! ನನ್ನ ಪ್ರತಿಜ್ಞೆಯೂ ಪೂರೈಸಿತು! ನಿನ್ನ ಮಗನೇ ನಿನ್ನನ್ನು ಕಟ್ಟಿ ಇಲ್ಲಿಗೆ ಕರೆತಂದಿದ್ದಾನೆ!" ಎಂದು ಎಲ್ಲರೆದುರಿಗೂ ತನ್ನ ವೃತ್ತಾಂತವನ್ನು ವಿವರಿಸಿದಳು. ಎಲ್ಲರೂ ಸಂತೋಷಪಟ್ಟು ಹಬ್ಬ ನಡೆಸಿದರು. ಅವರೊಡನೆ ನಾನು ಬಹುಕಾಲವಿದ್ದು ಆಮೇಲೆ ಉಜ್ಜಯಿನಿಗೆ ಬಂದೆ.

ದೇವ! ಹೀಗೆ ಪತಿಭಕ್ತಿಯುಳ್ಳ ಕುಲಸ್ತ್ರೀಯರು ಇದ್ದೇ ಇರುತ್ತಾರೆ; ಎಲ್ಲಾ ಹೆಂಗಸರೂ ಕೆಟ್ಟಚಾಳಿಯವರಲ್ಲ-ಎಂದನು. ಮೂಲದೇವನ ಈ ಕಥೆಯನ್ನು ಕೇಳಿ ವಿಕ್ರಮಾದಿತ್ಯನೂ ಮಂತ್ರಿಗಳೂ ತುಂಬ ಸಂತೋಷಪಟ್ಟರು. ಹೀಗೆ ಆ ರಾಜನು ಆಶ್ಚರ್ಯಗಳನ್ನು ನೋಡುತ್ತಲೂ ಕೇಳುತ್ತಲೂ ಮಾಡುತ್ತಲೂ ಭೂಮಿಯನ್ನು ಗೆದ್ದು ಸುಖವಾಗಿದ್ದನು.



ಕಣ್ವಮುನಿಯು ಹೀಗೆ ನನಗೆ ಸಂಯೋಗ ವಿಯೋಗಗಳಿಂದ ನಿಬಿಡವಾದ ವಿಷಮಶೀಲಚರಿತ್ರೆಯನ್ನು ಹೇಳಿ “ಪ್ರಾಣಿಗಳಿಗೆ ಹೀಗೆ ಅರಿಯಲಾರದ ರೀತಿಯಲ್ಲಿ ಸಂಯೋಗಗಳೂ ವಿಯೋಗಗಳೂ ಉಂಟಾಗುತ್ತವೆ. ನರವಾಹನದತ್ತ! ನಿನಗೂ ಹೀಗೆಯೇ ಬೇಗ ನಿನ್ನ ಪ್ರಿಯೆಯೊಡನೆ ಸಂಗಮವುಂಟಾಗುತ್ತದೆ; ಆದ್ದರಿಂದ ಧೈರ್ಯ ತಂದುಕೋ! ಹೆಂಡತಿಯೊಡನೆಯೂ ಮಂತ್ರಿಗಳೊಡನೆಯೂ ವಿದ್ಯಾಧರ ಚಕ್ರವರ್ತಿ ಪದವಿಯನ್ನು ಬಹುಕಾಲ ಅನುಭವಿಸುತ್ತೀಯೆ” ಎಂದನು. ವಿರಹಕಾಲ ಕಳೆದಮೇಲೆ ಹೆಂಡತಿಯನ್ನೂ ವಿದ್ಯೆಗಳನ್ನೂ ಖೇಚರ ಸಾಮ್ರಾಜ್ಯವನ್ನೂ ಪಡೆದೆ. ಅವು ಶಂಭುವಿನ ಅನುಗ್ರಹದಿಂದ ಹೇಗೆ ಬಂದುವು ಎಂಬುದನ್ನು ಈ ಮೊದಲೇ ಹೇಳಿದ್ದೇನೆ- ಎಂದು ನರವಾಹನದತ್ತನು ಕಶ್ಯಪಾಶ್ರಮದಲ್ಲಿದ್ದ ತನ್ನ ಮಾವನಿಗೂ ಮುನಿಜನಕ್ಕೂ ಹೇಳಿ ತನ್ನ ವೃತ್ತಾಂತದಿಂದ ಅವರನ್ನು ಸಂತೋಷಪಡಿಸಿದನು. ಮಳೆಗಾಲ ಕಳೆದ ಮೇಲೆ ಅವರ ಅಪ್ಪಣೆ ಪಡೆದು ಅವನು ಮಂತ್ರಿಗಳೊಡನೆಯೂ ಹೆಂಡಿರೊಡನೆಯೂ ವಿಮಾನದಲ್ಲಿ ಹೊರಟು ಅಂತರಿಕ್ಷಮಾರ್ಗವಾಗಿ ತನ್ನ ನಿವಾಸಸ್ಥಾನವಾದ ಋಷಭಾದ್ರಿಗೆ ಒಂದು ಕ್ಷಣದಲ್ಲಿ ಸೇರಿ, ವಿದ್ಯಾಧರರ ಮಧ್ಯದಲ್ಲಿ ಮದನಮಂಚುಕಾ, ರತ್ನಪ್ರಭಾ, ಮುಂತಾದವರೊಡನೆ ಒಂದು ಕಲ್ಪಕಾಲ ಸಾಮ್ರಾಜ್ಯ ಸುಖವನ್ನು ಅನುಭವಿಸಿಕೊಂಡಿದ್ದನು.

ಈ ಬೃಹತ್ ಕಥೆಯನ್ನು ಹಿಂದೆ ಪರಮೇಶ್ವರನು ಪಾರ್ವತಿಗೆ ಕೈಲಾಸದಲ್ಲಿ ಹೇಳಿದನು. ಅದು ಶಾಪ ಪಡೆದ ಪುಷ್ಪದಂತ ಮುಂತಾದವರಿಂದ ಕಾತ್ಯಾಯನ ಮೊದಲಾದವರ ರೂಪಿನಲ್ಲಿ ಪ್ರಸಿದ್ಧಿಗೆ ಬಂತು. “ಇದನ್ನು ಯಾರು ಆದರದಿಂದ ಓದುತ್ತಾರೋ ಅವರು ತಮ್ಮ ಪಾಪ ಕಳೆದುಕೊಂಡು ವಿದ್ಯಾಧರರಾಗಿ ನನ್ನ ಲೋಕಕ್ಕೆ ಬರುತ್ತಾರೆ” ಎಂದು ಈ ಕಥೆಗೆ ಗಿರಿಜಾಕಾಂತನು ವರ ಕೊಟ್ಟನು.

ವಿಷಮಶೀಲಲಂಬಕ ಮುಗಿಯಿತು.

ಶ್ರೀರಸ್ತು

ಕಥಾಮೃತ ಮುಗಿಯಿತು.

ಶ್ರೀರಸ್ತು

ಸಮಾಪ್ತಿ

ನಾನಾ ಕಥಾಮೃತಮಯಸ್ಯ ಬೃಹತ್ಕಥಾಯಾಃ

ಸಾರಸ್ಯಸಜ್ಜನಮನೋಂಬುಧಿ ಪೂರ್ಣಚಂದ್ರಃ ।

ಸೋಮೇನ ವಿಪ್ರವರಭೂರಿಗುಣಾಭಿರಾಮ-

ರಾಮಾತ್ಮಜೇನ ವಿಹಿತಃ ಖಲು ಸಂಗ್ರಹೋಽಯಂ ॥

ಫಲಶ್ರುತಿ

ಏತಾಂ ಮದ್ವದನೋದ್ಗತಾಂ ಪಠತಿ ಯೋ ಯೋ ವಾ ಶ್ರುಣೋತ್ಯಾದರಾತ್​

ಯದ್ಚೈತಾಂ ಸುಕಥಾಂ ಬಿಭರ್ತಿ ನ ಚಿರಾತ್​ ಸಧ್ವಸ್ತಪಾಪಃ ಕೃತೀ ॥

ಸದ್ವಿದ್ಯಾಧರತಾಮವಾಪ್ಯ ನಿಯತಂ ಲೋಕಂ ಮಮ ಪ್ರಾಪ್ನುಯಾತ್​

ಇತ್ಯಸ್ಯಾಶ್ಚ ತದಾ ವರಂ ಗಿರಿಸುತಾಕಾಂತಃ ಕಥಾಯಾ ದಧೌ ॥

- ಮಂಗಳಂ -





ಅನುಬಂಧಗಳು


 ಅನುಬಂಧ ೧

ದಶಕುಮಾರಚರಿತ್ರೆಯ ಸಾರಾಂಶ


ಉ ಚ್ಛ್ವಾಸ ೧. ಮಗಧದೇಶದ ರಾಜಧಾನಿಯಾದ ಪುಷ್ಪಪುರಿಯಲ್ಲಿ ರಾಜಹಂಸನೆಂಬ ರಾಜನು ಆಳುತ್ತಿದ್ದನು. ವಸುಮತಿಯೆಂಬವಳು ಅವನ ರಾಣಿಯಾಗಿದ್ದಳು. ಅವನಿಗೆ ಧರ್ಮಪಾಲ ಪದ್ಮೋದ್ಭವ ಸಿತವರ್ಮ ಎಂದು ಮೂವರು ಮಂತ್ರಿಗಳಿದ್ದರು. ಧರ್ಮಪಾಲನಿಗೆ ಸುಮಂತ್ರ ಸುಮಿತ್ರ ಕಾಮಪಾಲ ಎಂದು ಮೂವರೂ ಪದ್ಮೋದ್ಭವನಿಗೆ ಸುಶ್ರುತ ರತ್ನೋದ್ಭವ ಎಂದು ಇಬ್ಬರೂ, ಸಿತವರ್ಮನಿಗೆ ಸುಮತಿ ಸತ್ಯವರ್ಮ ಎಂದು ಇಬ್ಬರೂ ಮಕ್ಕಳಿದ್ದರು. ಅವರಲ್ಲಿ ಕಾಮಪಾಲ ರತ್ನೋದ್ಭವ ಸತ್ಯವರ್ಮರು ಕಲಾಸಕ್ತಿ ಅರ್ಥಾಸಕ್ತಿ ಧರ್ಮಾಸಕ್ತಿಯುಳ್ಳವರಾಗಿ ದೇಶಾಂತರ ಹೋದರು. ಮಿಕ್ಕವರು ತಮ್ಮ ತಂದೆಗಳ ಅನಂತರ ಮಂತ್ರಿಗಳಾದರು. ರಾಜಹಂಸನಿಗೂ ಮಾಳವರಾಜನಾದ ಮಾನಸಾರನಿಗೂ ಯುದ್ಧವಾಗಿ ಮಾನಸಾರನು ಮೊದಲು ಸೋತರೂ ಆಮೇಲೆ ಮಹಾಕಾಲನ ಅನುಗ್ರಹದಿಂದ ಗೆದ್ದು ಪುಷ್ಪಪುರಿಯಲ್ಲಿ ಆಳಲು ಮೊದಲು ಮಾಡಿದನು. ರಾಜಹಂಸನೂ ಅವನ ಮಂತ್ರಿಗಳೂ ವಿಂಧ್ಯಾಟವಿಗೆ ಹೋಗಿ ಅಲ್ಲಿ ವಾಸಮಾಡುತ್ತಿದ್ದರು.

ರಾಜಹಂಸನಿಗೆ (೧) ರಾಜವಾಹನನೆಂಬ ಮಗನೂ, ಸುಮತಿ ಸುಮಂತ್ರ ಸುಮಿತ್ರ ಸುಶ್ರುತರಿಗೆ ಕ್ರಮವಾಗಿ (೨) ಪ್ರಮತಿ (೩) ಮಿತ್ರಗುಪ್ತ (೪) ಮಂತ್ರಗುಪ್ತ (೫) ವಿಶ್ರುತ ಎಂಬ ಮಕ್ಕಳೂ ಆದರು. ಇವರ ಜೊತೆಗೆ (೬) ಉಪಹಾರವರ್ಮ (೭) ಅಪಹಾರವರ್ಮ ಎಂಬ ಮಿಥಿಲ ರಾಜನಾದ ಪ್ರಹಾರವರ್ಮನ ಇಬ್ಬರು ಮಕ್ಕಳೂ, ರತ್ನೋದ್ಭವನ ಮಗನಾದ (೮) ಪುಷ್ಪೋದ್ಭವನೂ ಕಾಮಪಾಲನ ಮಗ (೯) ಅರ್ಥಪಾಲನೂ ಸತ್ಯವರ್ಮನ ಮಗ (೧೦) ಸೋಮದತ್ತನೂ ವಿಧವಿಧವಾದ ಕಷ್ಟಗಳಿಗೆ ಗುರಿಯಾಗಿ ಕೊನೆಗೆ ಪುಷ್ಪಪುರಿಗೆ ಬಂದು ಸೇರಿ ರಾಜವಾಹನನ ಜೊತೆಗಾರರಾದರು. ಇವರೇ ‘ದಶಕುಮಾರರು’.

೨. ರಾಜವಾಹನನು ಅವರೊಡನೆ ದಿಗ್ವಿಜಯಕ್ಕೆ ಹೊರಟು ವಿಂಧ್ಯಪ್ರಾಂತದಲ್ಲಿ ಮತಂಗನನ್ನು ಕಂಡು ಅವನೊಡನೆ ಪಾತಾಳಕ್ಕೆ ಹೋದನು. ಅವನ ಜೊತೆಗಾರರೆಲ್ಲರೂ ರಾಜಕುಮಾರನನ್ನು ಕಾಣದೆ ಚದರಿದರು. ಅವನು ಪಾತಾಳದಿಂದ ಹಿಂತಿರುಗಿ ಉಜ್ಜಯಿನಿಯ ಹತ್ತಿರದಲ್ಲಿದ್ದ ಉದ್ಯಾನಕ್ಕೆ ಬರಲು, ಅಲ್ಲಿ ಸೋಮದತ್ತನನ್ನು ಕಂಡನು.

೩. ಸೋಮದತ್ತನ ವೃತ್ತಾಂತ:— ಸೋಮದತ್ತನಿಗೆ ಒಂದು ರತ್ನ ಸಿಕ್ಕಿತು. ಅದನ್ನು ಅವನು ಒಬ್ಬ ಬಡ ಬ್ರಾಹ್ಮಣನಿಗೆ ಕೊಟ್ಟನು. ಸ್ವಲ್ಪ ಹೊತ್ತಿನ ಮೇಲೆ ಅವನನ್ನು ರಾಜಸೇವಕರು ಹಿಂಗಟ್ಟುಮುರಿ ಕಟ್ಟಿ ಕರೆದುಕೊಂಡು ಬಂದರು. ಬ್ರಾಹ್ಮಣನು ಸೋಮದತ್ತನಿಂದ ರತ್ನ ಬಂತೆಂದು ತೋರಿಸಲು ಅವರು ಬ್ರಾಹ್ಮಣನನ್ನು ಬಿಟ್ಟು ಅವನನ್ನು ಹಿಡಿದುಕೊಂಡು ಹೋಗಿ ಸೆರೆಹಾಕಿದರು. ಅಲ್ಲಿದ್ದವರು ಮಾನಪಾಲನೆಂಬ ಮಂತ್ರಿಯ ಕಡೆಯವರು; ಅವನ ರಾಜನಾದ ವೀರಕೇತುವಿಗೆ ವಾಮಲೋಚನೆಯೆಂಬ ಮಗಳಿದ್ದಳು; ಮತ್ತಕಾಲನೆಂಬ ಲಾಟರಾಜನು ವೀರಕೇತುವನ್ನು ಸೋಲಿಸಿ ಅವನಿಂದ ಅವನ ಮಗಳನ್ನು ಪಡೆದು ತನ್ನ ಊರಿಗೆ ಹೋಗುತ್ತ ದಾರಿಯಲ್ಲಿ ತಂಗಿದ್ದನು. ರಾಜಪುತ್ರಿಯ ಜೊತೆಯಲ್ಲಿ ಹೋಗುತ್ತಿದ್ದ ಮಾನಪಾಲನು ಸುರಂಗಮಾರ್ಗವಾಗಿ ಹೋಗಿ ವೀರಕೇತುವನ್ನು ಕೊಲ್ಲಬೇಕೆಂದು ತನ್ನವರನ್ನು ಕಳುಹಿಸಿದ್ದನು. ಮತ್ತಕಾಲನು ಬೇಟೆಗೆ ಹೋಗಿದ್ದದ್ದರಿಂದ ಅವರು ಕೈಗೆ ಸಿಕ್ಕಿದ್ದನ್ನೆಲ್ಲಾ ದೋಚಿಕೊಂಡು ಬಂದರು. ಅವನ ಕಡೆಯವರು ಅವರನ್ನು ಹಿಡಿದು, ಕೊಳ್ಳೆ ಹೊಡೆದುಕೊಂಡು ಹೋಗಿದ್ದದ್ದನ್ನೆಲ್ಲಾ ವಶಪಡಿಸಿಕೊಂಡು ಅವರನ್ನು ಸೆರೆಹಾಕಿದ್ದರು. ಹೋದ ವಸ್ತುಗಳಲ್ಲಿ ಒಂದು ರತ್ನ ಸಿಕ್ಕಲಿಲ್ಲ. ಅದು ದಾರಿಯಲ್ಲಿ ಬಿದ್ದಿದ್ದು ಸೋಮದತ್ತನಿಗೆ ಸಿಕ್ಕಿತ್ತು. ಅದನ್ನೇ ಅವನು ಬ್ರಾಹ್ಮಣನಿಗೆ ಕೊಟ್ಟದ್ದು. ಅದಕ್ಕಾಗಿ ಅವನೂ ಸೆರೆಯಾಗಬೇಕಾಯಿತು. ಅವನು ತನ್ನೊಡನೆ ಸೆರೆಯಲ್ಲಿದ್ದವರನ್ನೆಲ್ಲಾ ಹುರಿದುಂಬಿಸಿ ಮರುದಿನ ಮತ್ತಕಾಲನ ಮೇಲೆ ಯುದ್ಧಮಾಡಿ ಅವನನ್ನು ಕೊಂದನು. ರಾಜನು ಸೋಮದತ್ತನಿಗೆ ತನ್ನ ಮಗಳನ್ನು ಕೊಟ್ಟು ಅವನನ್ನು ಯುವರಾಜನಾಗಿ ಮಾಡಿದನು. ಈ ವೃತ್ತಾಂತವನ್ನು ಹೇಳುತ್ತಿದ್ದ ಹಾಗೇ ಅಲ್ಲಿ ಪುಷ್ಪೋದ್ಭವನು ಕಾಣಿಸಿಕೊಂಡನು.

೪. ಪುಷ್ಪೋದ್ಭವನ ವೃತ್ತಾಂತ:— ಅವನು ರಾಜಕುಮಾರನನ್ನು ಹುಡುಕಿಕೊಂಡು ತಿರುಗುತ್ತಿದ್ದಾಗ ಒಂದು ದಿನ ಆಕಾಶದಿಂದ ಒಬ್ಬನು ಬೀಳುತ್ತಿದ್ದನು. ಅವನನ್ನು ಹಿಡಿದುಕೊಂಡು ನೆಲದ ಮೇಲೆ ಇಳಿಸಿಕೊಳ್ಳಲು ಅವನು ತನ್ನ ತಂದೆ ರತ್ನೋದ್ಭವನೆಂದು ಗೊತ್ತಾಯಿತು. ಅಷ್ಟುಹೊತ್ತಿಗೆ ಒಬ್ಬ ಹೆಂಗಸಿನ ಧ್ವನಿ ಕೇಳಿತು. ಹೋಗಿ ನೋಡಲು ಅವಳು ತನ್ನ ತಾಯಿ! ಗಂಡನ ಅಗಲಿಕೆಯನ್ನು ಸಹಿಸಲಾರದೆ ಅಗ್ನಿಪ್ರವೇಶ ಮಾಡುತ್ತಿದ್ದಳು. ಹೀಗೆ ಅವನು ಹದಿನಾರು ವರ್ಷಗಳ ಮೇಲೆ ತಂದೆತಾಯಿಯರಿಬ್ಬರನ್ನೂ ಕಂಡನು. ಅನಂತರ ಅವನು ಅಂಜನದ ಸಹಾಯದಿಂದ ನಿಧಿಯನ್ನು ಪಡೆದನು. ಉಜ್ಜಯಿನಿಯ ರಾಜಪುತ್ರನಾದ ದಾರುವರ್ಮನೆಂಬುವನು ಬಾಲಚಂದ್ರಿಕೆಯನ್ನು ಮೋಹಿಸಿದ್ದನು. ಹೆಂಗಸಿನ ವೇಷದಿಂದ ಅವನನ್ನು ಕೊಂದು ಪುಷ್ಪೋದ್ಭವನು ಅವಳನ್ನು ಮದುವೆಯಾದನು. ತನ್ನ ಸ್ನೇಹಿತನಾದ ಬಂಧುಪಾಲನು ಹೇಳಿದಂತೆ ಕಾಲನಿರೀಕ್ಷಣೆ ಮಾಡಿಕೊಂಡಿದ್ದು ಅಂದು ರಾಜವಾಹನನನ್ನು ಕಂಡನು.

೫. ರಾಜವಾಹನನು ಉಜ್ಜಯಿನಿಯ ಉದ್ಯಾನದಲ್ಲಿ ಪುಷ್ಪೋದ್ಭವನೊಡನೆ ಸಂಚರಿಸುತ್ತ ಮಾನಸಾರನ ಮಗಳಾದ ಅವಂತಿಸುಂದರಿಯನ್ನು ಕಂಡನು. ಅವಳ ಸಖಿಯಾದ ಬಾಲಚಂದ್ರಿಕೆಯು ಅವರಿಗೆ ಪ್ರೋತ್ಸಾಹವಿತ್ತು ಅವರ ಪ್ರಣಯಸಂದೇಶಗಳನ್ನು ತೆಗೆದುಕೊಂಡುಹೋಗಿ ಕೊಟ್ಟಳು. ಪೂರ್ವಜನ್ಮದಲ್ಲಿ ಅವರು ಶಾಂಬ ಯಜ್ಞವತಿಯರಾಗಿ ಗಂಡಹೆಂಡಿರಾಗಿದ್ದರು. ವಿದ್ಯೇಶ್ವರನೆಂಬ ಐಂದ್ರಜಾಲಿಕನು, ರಾಜವಾಹನನನ್ನು ಉದ್ಯಾನದಲ್ಲಿ ನೋಡಿ ಅವನಿಗೆ ಸಹಾಯಮಾಡುವುದಾಗಿ ಮಾತುಕೊಟ್ಟನು. ಅನಂತರ ಮಾನಸಾರನ ಅರಮನೆಯಲ್ಲಿ ಇಂದ್ರಜಾಲವಿದ್ಯೆಯನ್ನು ಪ್ರದರ್ಶಿಸುತ್ತ ಕೊನೆಯ ಆಟವಾಗಿ ಅವನ “ಮಗಳಂಥ” ಹುಡುಗಿಯ ಮದುವೆ ಮಾಡಿಸುವುದಾಗಿ ಹೇಳಿ, ಅವಂತಿಸುಂದರಿ ರಾಜವಾಹನರಿಗೇ ಮದುವೆಮಾಡಿಸಿಬಿಟ್ಟನು. ಆಟ ಮುಗಿದಕೂಡಲೇ ಅವರು ಅಂತಃಪುರದಲ್ಲಿ ಹೋಗಿ ಸೇರಿದರು.

ಪೂರ್ವಪೀಠಿಕೆ

೬. ಅವರು ನಿದ್ರೆಹೋಗಿ ಕನಸು ಕಂಡು ಎಚ್ಚೆತ್ತರು. ಎದ್ದು ನೋಡಿದಾಗ ರಾಜವಾಹನನ ಕಾಲಿಗೆ ಬೆಳ್ಳಿಯ ಸಂಕೋಲೆಯನ್ನು ತೊಡಿಸಲಾಗಿತ್ತು. (ಇದು ಹಿಂದಿನ ಜನ್ಮದಲ್ಲಿ ಅವನು ಒಂದು ಹಂಸದ ಕಾಲನ್ನು ಎರಡು ಘಳಿಗೆ ತಾವರೆ ನೂಲಿನಿಂದ ಕಟ್ಟಿದ್ದರ ಫಲ—ಅದಕ್ಕಾಗಿ ಅವನು ಎರಡು ತಿಂಗಳು ಬಂಧನವನ್ನು ಅನುಭವಿಸಬೇಕಾಗಿತ್ತು). ಕಂಚುಕಿಯು ಅಂತಃಪುರದಲ್ಲಿ ರಾಜವಾಹನನಿದ್ದದ್ದನ್ನು ಚಂಡವರ್ಮನಿಗೆ ತಿಳಿಸಿದನು. ಚಂಡವರ್ಮನು ದಾರುವರ್ಮನ ಅಣ್ಣ. ಅವನು ಬಂದು ರಾಜವಾಹನನನ್ನು ಎಳೆದುಕೊಂಡು ಹೋಗಿ ಬಂಧನದಲ್ಲಿಟ್ಟನು. ಪುಷ್ಪೋದ್ಭವನಿಗೂ ಅವನ ಸಂಸಾರಕ್ಕೂ ಅದೇ ಗತಿಯಾಯಿತು. ಮಾನಸಾರನು ದರ್ಪಸಾರನಿಗೆ ಯುವರಾಜಪದವಿ ಕೊಟ್ಟು ತಾನು ರಾಜ್ಯತ್ಯಾಗಮಾಡಿದ್ದನು. ಚಂಡವರ್ಮನು ಅವನ ಪರವಾಗಿ ರಾಜ್ಯವಾಳುತ್ತಿದ್ದನು. ಅವನು ಕೈಲಾಸಪರ್ವತದಲ್ಲಿ ತಪಸ್ಸು ಮಾಡುತ್ತಿದ್ದ ಯುವರಾಜ ದರ್ಪಸಾರನಿಗೆ ಇದನ್ನೆಲ್ಲಾ ತಿಳಿಯಪಡಿಸಿ ರಾಜವಾಹನನನ್ನು ತನ್ನ ಜೊತೆಯಲ್ಲಿಯೇ ಇಟ್ಟುಕೊಂಡು ಅಂಗರಾಜನ ಮೇಲೆ ಯುದ್ಧಕ್ಕೆ ಹೊರಟನು. ಅಂಗರಾಜನಾದ ಸಿಂಹವರ್ಮನು ತನ್ನ ಮಗಳು ಅಂಬಾಲಿಕೆಯನ್ನು ಚಂಡವರ್ಮನಿಗೆ ಮದುವೆಮಾಡಿಕೊಡಲು ತಿರಸ್ಕರಿಸಿದ್ದದ್ದರಿಂದ, ಈಗ ತಾನು ಅವನ ಮೇಲೆ ದಂಡೆತ್ತಿ ಹೋಗಿ ಅವನ ರಾಜಧಾನಿಯಾದ ಚಂಪಾನಗರವನ್ನು ಮುತ್ತಿದನು. ಸಿಂಹವರ್ಮನು ಸೋತು ಸೆರೆಯಾದನು. ಚಂಡವರ್ಮನು ಅವನ ಮಗಳನ್ನು ಮದುವೆ ಮಾಡಿಕೊಂಡು, ದರ್ಪಸಾರನ ಆಜ್ಞೆಯಂತೆ ರಾಜವಾಹನನನ್ನು ಚಂಡಪೋತವೆಂಬ ಆನೆಯಿಂದ ಕೊಲ್ಲಿಸಿ, ಅವಂತಿ ಸುಂದರಿಯನ್ನೂ ಅವಳ ತಮ್ಮನಾದ ಕೀರ್ತಿಸಾರನನ್ನೂ ಸೆರೆಯಲ್ಲಿಡಬೇಕೆಂದಿದ್ದನು. ಅಷ್ಟರಲ್ಲಿ ರಾಜವಾಹನನ ಕಾಲಿನಲ್ಲಿದ್ದ ಬೆಳ್ಳಿಯ ಸಂಕೋಲೆಯು ಸುರತಮಂಜರಿಯೆಂಬ ಅಪ್ಸರೆಯಾಗಿ ತಾನು ಶಾಪದಿಂದ ಸಂಕೋಲೆಯಾದದ್ದನ್ನೂ, ಆ ಸಂಕೋಲೆಯಿಂದ ವೀರಶೇಖರನೆಂಬ ವಿದ್ಯಾಧರನು ಅವಂತಿಸುಂದರಿ ತನಗೆ ದೊರೆಯದಿದ್ದದ್ದರಿಂದ, ರಾಜವಾಹನನನ್ನು ಕಟ್ಟಿಹಾಕಿದ್ದದ್ದನ್ನೂ ತಿಳಿಸಿ, ಅವಂತಿಸುಂದರಿಯ ಹತ್ತಿರಕ್ಕೆ ಹೋದಳು. ಅತ್ತ ಘಾತುಕನೊಬ್ಬನು ಚಂಡವರ್ಮನನ್ನು ಕೊಲೆಮಾಡಿ ನೂರಾರು ಜನರನ್ನು ಕೊಂದನು. ಆಗ ಅದನ್ನು ಕೇಳಿ ರಾಜವಾಹನನು ತನ್ನನ್ನು ತುಳಿಯಬೇಕೆಂದಿದ್ದ ಆನೆಯ ಮೇಲೆ ಹತ್ತಿಕೊಂಡು ಅರಮನೆಗೆ ಹೋಗಿ ನೋಡಲು ಘಾತುಕನು ಅವನ ಸ್ನೇಹಿತನಾದ ಅಪಹಾರವರ್ಮನಾಗಿದ್ದನು. ಸಿಂಹವರ್ಮನ ಸಹಾಯಕ್ಕೆಂದೇ ಹಿಂದಿನಿಂದ ಬರುತ್ತಿದ್ದ ಧನಮಿತ್ರ, ಉಪಹಾರವರ್ಮ, ಅರ್ಥಪಾಲ, ಪ್ರಮತಿ, ಮಿತ್ರಗುಪ್ತ, ಮಂತ್ರಗುಪ್ತ, ವಿಶ್ರುತ, (ವಿದೇಹರಾಜನಾದ) ಪ್ರಹಾರವರ್ಮ, (ಕಾಶೀರಾಜನಾದ) ಕಾಮಪಾಲ ಮತ್ತು (ಅಂಗರಾಜನಾದ) ಸಿಂಹವರ್ಮ ಇವರೂ ಸ್ವಲ್ಪದರಲ್ಲಿಯೇ ಬಂದು ಸೇರಿದರು. ಹೀಗೆ ತನ್ನ ಸ್ನೇಹಿತರೆಲ್ಲರೂ ಅನಿರೀಕ್ಷಿತವಾಗಿ ಕಾಣಿಸಿಕೊಂಡದ್ದರಿಂದ ರಾಜವಾಹನನಿಗೆ ತುಂಬ ಸಂತೋಷವಾಯಿತು. ತಾನು ಸೋಮದತ್ತ ಪುಷ್ಪೋದ್ಭವರ ವೃತ್ತಾಂತವನ್ನು ಅವರಿಗೆ ತಿಳಿಸಿ, ಅವರ ವೃತ್ತಾಂತಗಳನ್ನು ಕೇಳಿದನು. ಅವರಲ್ಲಿ ಅಪಹಾರವರ್ಮನು ಮೊದಲು ತನ್ನ ಕಥೆಯನ್ನು ಹೇಳಿದನು:—

೭. ಅಪಹಾರವರ್ಮನ ವೃತ್ತಾಂತ:— ಅವನು ಚಂಪಾನಗರದ ಹೊರಗಡೆ ಗಂಗಾತೀರದಲ್ಲಿ ದಿವ್ಯದೃಷ್ಟಿಯುಳ್ಳ ಮರೀಚಿಯೆಂಬ ಮುನಿಯಿದ್ದನೆಂದು ಕೇಳಿ ಅವನಿಂದ ರಾಜವಾಹನನ ವೃತ್ತಾಂತವನ್ನು ತಿಳಿದುಕೊಳ್ಳೋಣವೆಂದು ಅವನ ಆಶ್ರಮಕ್ಕೆ ಹೋದನು. ಆದರೆ ಅಷ್ಟುಹೊತ್ತಿಗೆ ಅವನು ಆ ಊರಿನ ಕಾಮಮಂಜರಿಯೆಂಬ ಸೂಳೆಯ ಬಲೆಗೆ ಸಿಕ್ಕಿ ತನ್ನ ತಪಶ್ಶಕ್ತಿಯಿಂದ ಬಂದಿದ್ದ ದಿವ್ಯದೃಷ್ಟಿಯನ್ನು ಕಳೆದುಕೊಂಡಿದ್ದನು.

ಆಮೇಲೆ ಚಂಪಾನಗರಿಗೆ ಹೋಗಲು ಅಲ್ಲಿ ವಿಮರ್ದಕನೆಂಬವನ ಪರಿಚಯವಾಯಿತು. ಅವನೂ ಕಾಮಮಂಜರಿಯ ಕೈಗೆ ಸಿಕ್ಕಿ ತನ್ನ ಆಸ್ತಿಪಾಸ್ತಿಗಳನ್ನೆಲ್ಲಾ ಕಳೆದುಕೊಂಡಿದ್ದನು. ಅವನಿಗೆ ಸಹಾಯ ಮಾಡುತ್ತೇನೆಂದು ಮಾತು ಕೊಟ್ಟು ಅಪಹಾರವರ್ಮನು ಮೊದಲು ಜೂಜನ್ನೂ ಕಳ್ಳತನವನ್ನೂ ಕಲಿತು ಅವುಗಳಲ್ಲಿ ಪ್ರವೀಣನಾದನು. ಒಂದು ರಾತ್ರಿ ನಗರದಲ್ಲಿ ತಿರುಗುತ್ತಿದ್ದಾಗ ಆ ಊರಿನ ಕುಬೇರದತ್ತನ ಮಗಳು ಕುಲಪಾಲಿಕೆಯನ್ನು ಕಂಡನು. ಅವಳು ಧನಮಿತ್ರನೆಂಬ ತನ್ನ ಪ್ರಿಯನಲ್ಲಿಗೆ ಹೋಗುತ್ತಿದ್ದಳು. ಧನಮಿತ್ರನಿಗೇ ಅವಳನ್ನು ಕೊಟ್ಟು ಮದುವೆಯಾಗಬೇಕೆಂದು ಮೊದಲು ನಿಶ್ಚಯವಾಗಿತ್ತು. ಆದರೆ ಅವನು ತನ್ನ ಸಂಪತ್ತನ್ನೆಲ್ಲಾ ದಾನಧರ್ಮಮಾಡಿ ಬಡವನಾದ್ದರಿಂದ ಅವಳ ತಂದೆಯು ಮಗಳನ್ನು ಅವನಿಗೆ ಕೊಡಲು ಹಿಂತೆಗೆದು ಮರುದಿನ ಅರ್ಥಪತಿಯೆಂಬವನಿಗೆ ಮದುವೆಮಾಡಿಕೊಡಬೇಕೆಂದಿದ್ದನು. ಅದು ಅವಳಿಗೆ ಇಷ್ಟವಿರಲಿಲ್ಲ. ಅಪಹಾರವರ್ಮನು ಅವಳನ್ನು ಒಡಗೊಂಡು ಹೋಗಿ ಧನಮಿತ್ರನಿಗೆ ಒಪ್ಪಿಸಿದನು. ಅನಂತರ ಧನಮಿತ್ರನೂ ಅಪಹಾರವರ್ಮನೂ ಕುಲಪಾಲಿಕೆಯನ್ನು ಅವಳ ತಂದೆಯ ಮನೆಯಲ್ಲಿ ಬಿಟ್ಟು ಆ ಮನೆಯನ್ನು ದೋಚಿಕೊಂಡು ಬಂದರು. ದಾರಿಯಲ್ಲಿ ಅರ್ಥಪತಿಯ ಮನೆಗೆ ನುಗ್ಗಿ ಅವನ ಐಶ್ವರ್ಯವನ್ನೂ ಲೂಟಿಮಾಡಿದರು. ಅದರಿಂದ ಅವಳ ಮದುವೆಯು ಒಂದು ತಿಂಗಳು ಮುಂದಕ್ಕೆ ಹೋಯಿತು. ಹೀಗೆ ಕಳವಿನಿಂದ ಬಂದ ಐಶ್ವರ್ಯವೆಲ್ಲಾ ಧನಮಿತ್ರನಿಗೆ ಒಬ್ಬ ಋಷಿಯು ಕೊಟ್ಟ ಅದ್ಭುತವಾದ ತೊಗಲಚೀಲದಿಂದ ಬಂದದ್ದೆಂದು ಒಂದು ಕಥೆಯನ್ನು ಅವರು ಪ್ರಚಾರ ಮಾಡಿದರು. ಇದರಿಂದ ಧನಮಿತ್ರನು ಐಶ್ವರ್ಯವಂತನೆಂಬ ಭಾವನೆಯುಂಟಾಯಿತು. ಕುಬೇರದತ್ತನು ತನ್ನ ಮಗಳನ್ನು ಅವನಿಗೇ ಮದುವೆ ಮಾಡಿಕೊಟ್ಟನು.

ಒಂದು ದಿನ ಅಪಹಾರವರ್ಮನು ಕಾಮಮಂಜರಿಯ ತಂಗಿಯಾದ ರಾಗಮಂಜರಿಯು ನರ್ತನ ಮಾಡುತ್ತಿದ್ದದ್ದನ್ನು ಕಂಡು ಅವಳಲ್ಲಿ ಮೋಹಗೊಂಡನು. ಕಾಮಮಂಜರಿಗೆ ಆ ಅದ್ಭುತವಾದ ತೊಗಲಚೀಲವನ್ನು ತಂದುಕೊಡುವುದಾಗಿ ಆಸೆ ಹುಟ್ಟಿಸಿ, ಅವಳ ಒಪ್ಪಿಗೆಯಿಂದ ರಾಗಮಂಜರಿಯನ್ನು ಮದುವೆಯಾದನು. ತಾನು ಇತರರಿಂದ ಕಸಿದುಕೊಂಡದ್ದನ್ನೆಲ್ಲಾ ಅವರವರಿಗೇ ಕೊಟ್ಟುಬಿಟ್ಟ ಹೊರತು ಚೀಲವು ಇಷ್ಟಾರ್ಥವನ್ನು ಕೊಡುವುದಿಲ್ಲವೆಂದು ಹೇಳಿ ಕಾಮಮಂಜರಿಯಿಂದ ಅವಳ ಆಸ್ತಿಯನ್ನೆಲ್ಲಾ ಅವಳ ಪೋಷಕರಿಗೇ ಕೊಡಿಸಿದನು. ಧನಮಿತ್ರನು ತನ್ನ ಚೀಲವನ್ನು ಯಾರೋ ಕದ್ದು ಕಾಮಮಂಜರಿಗೆ ತೆಗೆದುಕೊಂಡು ಹೋಗಿ ಕೊಟ್ಟಿದ್ದಾರೆಂದು ದೊರೆಗೆ ದೂರಿಟ್ಟನು. ಕಾಮಮಂಜರಿಯು ಕಳವನ್ನು ಅರ್ಥಪತಿಯ ಮೇಲೆ ಹಾಕಿದಳು. ರಾಜನು ಅವನನ್ನು ದೇಶ ಬಿಟ್ಟೋಡಿಸಿದನು.

ಅಪಹಾರವರ್ಮನು ಒಂದು ರಾತ್ರಿ ಕುಡಿದು ಮತ್ತನಾಗಿ ಕಳ್ಳತನದ ಪ್ರಯತ್ನದಲ್ಲಿದ್ದಾಗ ಪುರರಕ್ಷಕರೊಡನೆ ಹೊಡೆದಾಡಿ ಬಂದಿಯಾದನು. ಕಾಂತಕನೆಂಬ ಸೆರೆಮನೆಯ ಯಜಮಾನನು ರಾಜಪುತ್ರಿಯಾದ ಅಂಬಾಲಿಕೆಯ ಮೇಲಣ ಆಸೆಯಿಂದ, ಅಪಹಾರವರ್ಮನನ್ನು ಒಳಹಾಕಿಕೊಂಡು ಅವನ ಕೈಯಲ್ಲಿ ಅರಮನೆಗೆ ಸುರಂಗ ಹೊಡೆಸಿದನು. ಆದರೆ ಅಪಹಾರವರ್ಮನು ಕಾಂತಕನನ್ನು ಕೊಂದು ತಾನೇ ಅಂತಃಪುರಕ್ಕೆ ಹೋಗಿ, ನಿದ್ರಿಸುತ್ತಿದ್ದ ಅಂಬಾಲಿಕೆಯನ್ನು ನೋಡಿಕೊಂಡು, ತನ್ನ ಸಂದೇಶವನ್ನು ಬರೆದಿಟ್ಟು, ಉಂಗುರವನ್ನು ತೊಡಿಸಿ ಬಂದನು. ಇದಾದಮೇಲೆ ಚಂಡವರ್ಮನು ಚಂಪಾನಗರವನ್ನು ಮುತ್ತಿ ಅವಳನ್ನೂ ಅವಳ ತಂದೆಯನ್ನೂ ಸೆರೆಹಿಡಿದದ್ದು. ಆಗ ಅಪಹಾರವರ್ಮನು ಅವರಿಗೆ ಸಹಾಯವಾಗಿ ಬಂದು ಚಂಡವರ್ಮನನ್ನೂ ಅವನ ಕಡೆಯವರನ್ನೂ ಸಂಹರಿಸಿದನು. ಇಷ್ಟುಹೊತ್ತಿಗೆ ಮರೀಚಿಯೂ ಕಳೆದುಕೊಂಡಿದ್ದ ತನ್ನ ದಿವ್ಯದೃಷ್ಟಿಯನ್ನೂ ಹೊಸ ತಪಶ್ಚರ್ಯೆಯಿಂದ ಪಡೆದುಕೊಂಡು ರಾಜವಾಹನನು ಅಲ್ಲಿಯೇ ಲಭಿಸುವುದಾಗಿ ಹೇಳಿದನು. ಅದರಂತೆ ಅಪಹಾರವರ್ಮನು ಅವನನ್ನು ಕಂಡನು.

೮. ಆಮೇಲೆ ಉಪಹಾರವರ್ಮನು ತನ್ನ ವೃತ್ತಾಂತವನ್ನು ಹೇಳಿದನು:—ಅವನು ರಾಜವಾಹನನನ್ನು ಹುಡುಕಿಕೊಂಡು ತಿರುಗುತ್ತ ತನ್ನ ದೇಶಕ್ಕೆ ಹೋದನು. ಮಿಥಿಲೆಯ ಹೊರಗಡೆ ಒಂದು ಮಠದಲ್ಲಿ ತನ್ನ ದಾದಿಯನ್ನು ಕಂಡನು. ಅವಳಿಂದ ತನ್ನವರ ಸಮಾಚಾರವೆಲ್ಲಾ ತಿಳಿಯಿತು. ಅವನ ದೊಡ್ಡಪ್ಪನ ಮಕ್ಕಳಾದ ವಿಕಟವರ್ಮ ಮುಂತಾದವರು ಅವನ ತಂದೆತಾಯಿಗಳನ್ನು ಸೆರೆಯಲ್ಲಿಟ್ಟು ಅವನ ರಾಜ್ಯವನ್ನು ಆಕ್ರಮಿಸಿಕೊಂಡಿದ್ದರು. ಅವಳು ಭಿಕ್ಷುಣಿಯಾದಳು; ಅವಳ ಮಗಳು ಪುಷ್ಕರಿಕೆ ವಿಕಟವರ್ಮನ ರಾಣಿಯಾದ ಕಲ್ಪಸುಂದರಿಯಲ್ಲಿ ಚಾಕರಿಗೆ ನಿಂತಳು. ಕಲ್ಪಸುಂದರಿಗೆ ತನ್ನ ಗಂಡನು ಸುಂದರನಲ್ಲವೆಂದೂ ರಸಿಕನಲ್ಲವೆಂದೂ ಅವನ ಮೇಲೆ ತಿರಸ್ಕಾರವಿತ್ತು. ಅದನ್ನು ಉಪಹಾರವರ್ಮನು ತನ್ನ ದಾದಿ ಮತ್ತು ಅವಳ ಮಗಳ ಮೂಲಕ ಹೆಚ್ಚಿಸಿ, ತನ್ನ ಭಾವಚಿತ್ರವನ್ನು ಕಳುಹಿಸಿ ಅವಳ ಒಲವನ್ನು ಸಂಪಾದಿಸಿಕೊಂಡನು. ಅವಳು ಆ ಚಿತ್ರವನ್ನು ತನ್ನ ಗಂಡನಿಗೆ ತೋರಿಸಿ, ಒಬ್ಬ ತಾಪಸಿಯು ಮಂತ್ರತಂತ್ರಗಳಿಂದ ಅವನನ್ನು ಆ ಚಿತ್ರದಲ್ಲಿ ಕಾಣುವಂತೆ ಸುಂದರನಾಗಿ ಮಾಡಬಲ್ಲಳೆಂದು ಹೇಳಿದಳು. ಅವನು ಅದಕ್ಕೆ ಒಪ್ಪಿ ತನ್ನ ತಮ್ಮಂದಿರು, ಮಂತ್ರಿಗಳು, ಪ್ರಜಾಪ್ರಮುಖರು ಎಲ್ಲರ ಅನುಮತಿಯನ್ನೂ ಪಡೆದುಕೊಂಡನು. ಅದು ಊರಲ್ಲೆಲ್ಲಾ ಹರಡಿತು. ಅಮಾವಾಸ್ಯೆಯ ನಡುರಾತ್ರಿ ಹೋಮಕರ್ಮಗಳು ನಡೆದುವು. ಆಗ ಉಪಹಾರವರ್ಮನು ರಾಜನ ಗುಟ್ಟುಗಳನ್ನೆಲ್ಲಾ ಅವನ ಬಾಯಿಂದಲೇ ತಿಳಿದುಕೊಂಡು ಅವನನ್ನು ಕತ್ತರಿಸಿ ಹೋಮಕುಂಡದಲ್ಲಿ ಸುಟ್ಟು, ತಾನೇ ಅವನೆಂದು ಪ್ರಕಾಶಪಡಿಸಿಕೊಂಡನು. ಮರುದಿನ ಮಂತ್ರಿಗಳನ್ನೂ ಪರಿವಾರದವರನ್ನೂ ಕರೆದು ತನ್ನ ರೂಪು ಬದಲಾಯಿಸಿದ್ದರಿಂದ ತನ್ನ ಸ್ವಭಾವವೂ ಬದಲಾಯಿಸಿತೆಂದು ಹೇಳಿ ವಿಕಟವರ್ಮನು ಕೈಕೊಂಡಿದ್ದ ದುಷ್ಕಾರ್ಯಗಳನ್ನೆಲ್ಲಾ ಬದಲು ಮಾಡುವಂತೆ ಆಜ್ಞಾಪಿಸಿದನು. ಆಗ ಎಲ್ಲಕ್ಕೂ ಮೊದಲು ಅವನ ತಾಯಿತಂದೆಗಳಿಗೆ ಬಿಡುಗಡೆಯಾಯಿತು. ಅವನ ತಂದೆ ರಾಜನೂ ತಾನು ಯುವರಾಜನೂ ಆದರು. ಸಿಂಹವರ್ಮನು ಅವನ ತಂದೆಯ ಸ್ನೇಹಿತ; ಆದ್ದರಿಂದ ಅವನಿಗೆ ಸಹಾಯ ಮಾಡುವುದಕ್ಕೆಂದು ಚಂಪಾನಗರಕ್ಕೆ ಬರಲು ಅಲ್ಲಿ ರಾಜವಾಹನನನ್ನು ಕಂಡನು.

೯. ಅರ್ಥಪಾಲನ ವೃತ್ತಾಂತ:— ಅರ್ಥಪಾಲನು ರಾಜಹಂಸನನ್ನು ಹುಡುಕುತ್ತ ಕಾಶಿಗೆ ಹೋದನು. ಅಲ್ಲಿಯ ದೇವಸ್ಥಾನದಲ್ಲಿ ಪ್ರದಕ್ಷಿಣೆ ಮಾಡುತ್ತಿರುವಾಗ ಆಜಾನುಬಾಹುವಾದ ಒಬ್ಬ ವ್ಯಕ್ತಿಯನ್ನು ಕಂಡು ಅವನ ವೃತ್ತಾಂತವನ್ನು ಕೇಳಿದನು. ಅದರಿಂದ ತನ್ನ ತಂದೆಯಾದ ಕಾಮಪಾಲನು ಅಪಾಯಕ್ಕೆ ಸಿಕ್ಕಿದ್ದನೆಂದು ತಿಳಿಯಿತು. ಅವನು ಕಾಶಿಯ ರಾಜನಾಗಿದ್ದ ಚಂಡಸಿಂಹನ ಮಗಳು ಕಾಂತಿಮತಿಯನ್ನು ಮದುವೆ ಮಾಡಿಕೊಂಡು ಅವನಲ್ಲಿಯೇ ಮಂತ್ರಿಯಾಗಿದ್ದನು. ಅವನ ಮರಣಾನಂತರ ಅವನ ಮಗ ಸಿಂಹಘೋಷನನ್ನು ರಾಜನಾಗಿ ಮಾಡಿ ತಾನು ಮಂತ್ರಿಯಾಗಿ ನಿಂತನು. ಆದರೆ ಸಿಂಹಘೋಷನು ಚಾಡಿಕೋರರ ಮಾತಿಗೆ ಕಿವಿಗೊಟ್ಟು ಅವನನ್ನು ಸೆರೆಯಲ್ಲಿರಿಸಿದ್ದು ಮರುದಿನ ಅವನ ಕಣ್ಣುಕೀಳಿಸಿ ಕೊಲ್ಲಿಸುವುದರಲ್ಲಿದ್ದನು. ಕಾವಲವರೊಡನೆ ಹೋರಾಡಿ ಅವನನ್ನು ಬಿಡಿಸಿಕೊಳ್ಳಬಹುದಾಗಿತ್ತು. ಆ ಹೋರಾಟದಲ್ಲಿ ಯಾರದಾದರೂ ಏಟು ಬಿದ್ದು ತಂದೆಗೆ ಅಪಾಯವಾದರೆ ತಾನು ಮಾಡಿದ ಪ್ರಯತ್ನವೆಲ್ಲಾ ವ್ಯರ್ಥವಾಗುವುದೆಂದು ಅವನು ಒಂದು ಉಪಾಯ ಮಾಡಿದನು. ತನಗೆ ಸಿಕ್ಕಿದ ಒಂದು ವಿಷಸರ್ಪವನ್ನು ಮರುದಿನ ವಧ್ಯಸ್ಥಾನಕ್ಕೆ ಹೋಗುತ್ತಿದ್ದ ತನ್ನ ತಂದೆಯ ಮೇಲೆ ಹಾಕಿದನು. ಹಾವು ಅವನನ್ನೂ ಚಂಡಾಲನನ್ನೂ ಕಡಿದು ಹೋಯಿತು. ಚಂಡಾಲನು ಸತ್ತುಹೋದನು. ಕಾಂತಿಮತಿಯು ರಾಜನಿಗೆ ಹೇಳಿ ಕಾಮಪಾಲನ ವಿಷವೇರಿದ ದೇಹವನ್ನು ಮನೆಗೆ ತೆಗೆಸಿಕೊಂಡು ಹೋದಳು. ಅಲ್ಲಿ ಅರ್ಥಪಾಲನು ವಿಷವಿಳಿಸಿ ತಂದೆಯನ್ನು ಬದುಕಿಸಿಕೊಂಡನು. ರಾಜನಿಗೆ ಇದು ಗೊತ್ತಾಗಿ ಅವರನ್ನು ಕೊಲ್ಲಲು ಬೇರೆ ತಂತ್ರಗಳನ್ನು ಹೂಡಿದನು. ಆದರೆ ಅವೊಂದೂ ನಡೆಯಲಿಲ್ಲ. ಅರ್ಥಪಾಲನು ತನ್ನ ಮನೆಯಿಂದ ರಾಜನ ಮಲಗುವ ಮನೆಗೆ ಸುರಂಗ ತೋಡಿಕೊಂಡು ಹೋಗಿ ಅವನ ಕೈಕಾಲುಕಟ್ಟಿ ತಂದು ತಂದೆಗೆ ಒಪ್ಪಿಸಿದನು. ರಾಜ್ಯವು ಅವರ ವಶವಾಯಿತು. ಅರ್ಥಪಾಲನು ಸಿಂಹಘೋಷನ ಅಣ್ಣನ ಮಗಳಾದ ಮಣಿಮಂಜರಿಯನ್ನು ಮದುವೆ ಮಾಡಿಕೊಂಡನು. ಅಂಗರಾಜನಾದ ಸಿಂಹವರ್ಮನಿಗೆ ಸಹಾಯ ಮಾಡಲೆಂದು ಹೋಗಿದ್ದಾಗ ರಾಜವಾಹನನನ್ನು ಕಂಡನು.

೧೦. ಪ್ರಮತಿಯ ವೃತ್ತಾಂತ:— ಪ್ರಮತಿಯು ರಾಜವಾಹನನನ್ನು ಹುಡುಕುತ್ತ ವಿಂಧ್ಯಪರ್ವತದ ಹತ್ತಿರ ಒಂದು ಮರದ ಕೆಳಗೆ ತಂಗಿದ್ದನು. ಆ ರಾತ್ರಿ ಒಂದು ನಿದ್ರೆಯಾಗಿ ಕಣ್ತೆರೆಯಲು, ಅವನು ಒಂದು ಅಂತಃಪುರದಲ್ಲಿ ಒಬ್ಬ ರಾಜಕುಮಾರಿಯ ಹಾಸಿಗೆಯ ಮೇಲೆ ಮಲಗಿದ್ದನು. ಆದರೆ ಎಚ್ಚರವಾದಾಗ ಮತ್ತೆ ಕಾಡಿನಲ್ಲಿ ಆ ಮರದ ಕೆಳಗೇ ಇದ್ದನು. ಅದೆಲ್ಲಾ ಕನಸೋ ನಿಜವೋ ತಿಳಿದ ಹೊರತು ಆ ಸ್ಥಳವನ್ನು ಬಿಟ್ಟೇಳುವುದಿಲ್ಲವೆಂದು ಅಲ್ಲಿಯೇ ಮಲಗಿರಲು, ಒಬ್ಬ ಹೆಂಗಸು ಬಂದು ತಾನು ಅರ್ಥಪಾಲನ ತಾಯಿ ತಾರಾವಳಿಯೆಂದೂ ಶ್ರಾವಸ್ತಿಗೆ ಉತ್ಸವ ನೋಡಲು ಹೋಗುತ್ತ ಅವನನ್ನು ಎತ್ತಿಕೊಂಡು ಹೋಗಿ ಅಲ್ಲಿಯ ರಾಜನಾದ ಧರ್ಮವರ್ಧನನ ಮಗಳು ನವಮಾಲಿಕೆಯ ಹಾಸಿಗೆಯ ಮೇಲೆ ಮಲಗಿಸಿ ಹೋದಳೆಂದೂ ಉತ್ಸವವನ್ನು ನೋಡಿಕೊಂಡು ಬಂದು ಮತ್ತೆ ಅವನನ್ನು ಅಲ್ಲಿಯೇ ಮಲಗಿಸಿದಳೆಂದೂ ಹೇಳಿದಳು.

ಆ ರಾಜಪುತ್ರಿಯನ್ನು ಪಡೆಯುವ ಉದ್ದೇಶದಿಂದ ಶ್ರಾವಸ್ತಿಗೆ ಹೊರಟು, ಅವನು ಮಧ್ಯೆ ಒಂದೂರಿನಲ್ಲಿ ಹುಂಜದ ಕಾಳಗ ನಡೆಯುತ್ತಿರಲು, ಅಲ್ಲಿ ಪಾಂಚಾಲಶರ್ಮನೆಂಬ ಒಬ್ಬ ವೃದ್ಧ ಬ್ರಾಹ್ಮಣನ ಗುರುತು ಮಾಡಿಕೊಂಡನು. ಶ್ರಾವಸ್ತಿಗೆ ಹೋಗಿ ರಾಜಪುತ್ರಿಗೂ ತನ್ನ ಮೇಲೆ ಪ್ರೀತಿಯುಂಟಾಗಿತ್ತೆಂದು ತಿಳಿದುಕೊಂಡು ಬಂದು, ಆ ಬ್ರಾಹ್ಮಣನೂ ಅವನೂ ಒಂದು ತಂತ್ರವನ್ನು ಹೂಡಿದರು. ಬ್ರಾಹ್ಮಣನು ಪ್ರಮತಿಗೆ ಹೆಣ್ಣುವೇಷ ಹಾಕಿ, ಅವಳು ತನ್ನ ಮಗಳೆಂದೂ ತಾಯಿಯಿಲ್ಲದ ಹುಡುಗಿಯೆಂದೂ ಅವಳ ಗಂಡನು ಉಜ್ಜಯಿನಿಗೆ ವಿದ್ಯಾ ವ್ಯಾಸಂಗಕ್ಕೆ ಹೋದವನು ಇನ್ನೂ ಬಂದಿರಲಿಲ್ಲವೆಂದೂ ಅಲ್ಲಿಯವರೆಗೆ ಅವಳನ್ನು ನ್ಯಾಸವಾಗಿಟ್ಟುಕೊಳ್ಳಬೇಕೆಂದೂ ಹೇಳಿ ಅವನನ್ನು ಶ್ರಾವಸ್ತಿಯ ರಾಜನಿಗೆ ಒಪ್ಪಿಸಿದನು. ಪ್ರಮತಿಯು ಅಂತಃಪುರದಲ್ಲಿ ನವಮಾಲಿಕೆಯೊಡನಿದ್ದು ಕೆಲವು ಕಾಲದ ಮೇಲೆ ಹೆಂಗಸರೊಡನೆ ಹೊಳೆಗೆ ಸ್ನಾನಕ್ಕೆ ಹೋಗಿ ನೀರಿನಲ್ಲಿ ಮುಳುಗಿ ತಪ್ಪಿಸಿಕೊಂಡನು. ಸ್ವಲ್ಪದೂರ ದಡದಲ್ಲಿದ್ದ ಬ್ರಾಹ್ಮಣನಿಂದ ಗಂಡಸಿನ ಬಟ್ಟೆಗಳನ್ನು ತೆಗೆದುಕೊಂಡು ಧರಿಸಿ ಅವನ ಅಳಿಯನಾಗಿ ಬಂದನು. ಆ ಹುಡುಗಿಯು ಮುಳುಗಿ ಸತ್ತುಹೋದಳೆಂದು ಕೇಳಿ, ಪಾಂಚಾಲಶರ್ಮನು ಅತ್ತು ಕರೆದು ತಾನು ಅಗ್ನಿಪ್ರವೇಶ ಮಾಡುವುದಾಗಿ ಅರಮನೆಯ ಮುಂದೆ ಚಿತೆಯನ್ನು ಸಿದ್ಧಪಡಿಸಿಕೊಂಡನು. ರಾಜನಿಗೆ ಏನು ಮಾಡುವುದಕ್ಕೂ ತೋರದೆ, ಹುಡುಗನು ರೂಪವಂತನೂ ವಿದ್ಯಾವಂತನೂ ಆಗಿದ್ದದ್ದರಿಂದ ತನ್ನ ಮಗಳು ನವಮಾಲಿಕೆಯನ್ನು ಅವನಿಗೆ ಮದುವೆ ಮಾಡಿಕೊಟ್ಟನು. ಆಮೇಲೆ ಸಿಂಹವರ್ಮನಿಗೆ ಸಹಾಯ ಮಾಡಲೋಸುಗ ಸೇನೆ ತೆಗೆದುಕೊಂಡು ಚಂಪಾನಗರಕ್ಕೆ ಬರಲು ಅಲ್ಲಿ ರಾಜವಾಹನನನ್ನು ಕಂಡನು.

೧೧. ಮಿತ್ರಗುಪ್ತನ ವೃತ್ತಾಂತ:— ಮಿತ್ರಗುಪ್ತನು ರಾಜವಾಹನನನ್ನು ಹುಡುಕುತ್ತ ಸಿಂಹದೇಶದ ರಾಜಧಾನಿಯಾದ ದಾಮಲಿಪ್ತಕ್ಕೆ ಹೋದನು. ಅಲ್ಲಿಯ ಉದ್ಯಾನದಲ್ಲಿ ಆ ಊರಿನ ರಾಜತುಂಗಧನ್ವನ ಮಗಳು ಕಂದುಕಾವತಿಯು ಚೆಂಡಾಡುತ್ತಿದ್ದಳು. ಅವಳು ಏಳನೆಯ ವರ್ಷದಿಂದ ಮದುವೆಯಾಗುವವರೆಗೂ ಕೃತ್ತಿಕೆಯ ದಿವಸ ಚೆಂಡಾಡಿ ಕಂದುಕೋತ್ಸವವನ್ನು ನಡೆಸಬೇಕಾಗಿತ್ತು. ಅದು ಆ ರಾಜನಿಗೆ ಮಕ್ಕಳ ವರವನ್ನು ಕೊಟ್ಟ ವಿಂಧ್ಯವಾಸಿನಿಯ ಅಪ್ಪಣೆ. ಹಾಗೆಯೇ ಅವಳು ತನಗೆ ಇಷ್ಟಬಂದವನನ್ನು ವರಿಸಬಹುದಾಗಿತ್ತು; ಆದರೆ ಅವಳ ಅಣ್ಣನು ಅವಳ ಗಂಡನಿಗೆ ವಿಧೇಯನಾಗಿರಬೇಕಾಗಿತ್ತು. ಅವಳು ಮಿತ್ರಗುಪ್ತನನ್ನು ನೋಡಿ ಮೆಚ್ಚಿದಳು. ಅದರಂತೆ ಅವರಿಗೆ ಮದುವೆಯಾಗಬೇಕಾಗಿತ್ತು. ಇದನ್ನು ತಿಳಿದ ಅವಳ ಅಣ್ಣ ಭೀಮಧನ್ವನು ಮಿತ್ರಗುಪ್ತನಿಗೆ ವಿಧೇಯನಾಗಲಿಷ್ಟವಿಲ್ಲದೆ ಅವನನ್ನು ಕೈಕಾಲು ಕಟ್ಟಿ ಸಮುದ್ರಕ್ಕೆ ಹಾಕಿಸಿದನು. ಅವನು ಒಂದು ಹಲಗೆಯನ್ನು ಹಿಡಿದು ತೇಲುತ್ತ ಒಂದು ಯವನರ ಹಡಗನ್ನು ಕಂಡನು. ಅದರ ಯಜಮಾನನಾದ ರಾಮೇಷುವು ಅವನು ಕೂಲಿಕೆಲಸಕ್ಕಾಗುತ್ತಾನೆಂದು ಎತ್ತಿಹಾಕಿಸಿದನು. ಅಷ್ಟುಹೊತ್ತಿಗೆ ಹಲವು ಯುದ್ಧದ ಹಡಗುಗಳು ಬಂದು ಅದನ್ನು ಮುತ್ತಿದುವು. ಯವನರಿಗೆ ಸೋಲಾಯಿತು. ಮಿತ್ರಗುಪ್ತನು ಬಿಡುಗಡೆ ಮಾಡಿಸಿಕೊಂಡು ಶತ್ರುಗಳನ್ನು ಸೋಲಿಸಿ ತಮ್ಮ ಮೇಲೆ ಬಿದ್ದ ಹಡಗಿಗೆ ಹಾರಿ ಅದರ ಯಜಮಾನನನ್ನು ಸೆರೆಹಿಡಿದನು. ಅವನನ್ನು ನೋಡಿದರೆ ತನ್ನನ್ನು ಸಮುದ್ರಕ್ಕೆ ಹಾಕಿಸಿದ ಭೀಮಧನ್ವನೇ ಆಗಿದ್ದನು! ಅವನನ್ನು ತನ್ನ ಕಾಲಿಗೆ ಹಾಕಿದ್ದ ಸಂಕೋಲೆಯನ್ನೇ ಹಾಕಿ ಬಂಧಿಸಿದನು. ಈ ಮಧ್ಯೆ ಅವನ ಹಡಗನ್ನು ಬಿರುಗಾಳಿಯು ಹೊಡೆದುಕೊಂಡು ಹೋಗಿ ಒಂದು ದ್ವೀಪದ ಹತ್ತಿರಕ್ಕೆ ಒಯ್ದಿತು. ಅಲ್ಲಿದ್ದ ಬೆಟ್ಟವನ್ನು ಹತ್ತಿ ಅದರ ಮೇಲಿದ್ದ ಸರೋವರದಲ್ಲಿ ನೀರು ಕುಡಿಯುತ್ತಿರಲು ಒಬ್ಬ ಬ್ರಹ್ಮರಾಕ್ಷಸನು ಬಂದು ತನ್ನ ಪ್ರಶ್ನೆಗಳಿಗೆ ಉತ್ತರ ಕೊಡದಿದ್ದರೆ ಅವನನ್ನು ತಿಂದುಬಿಡುವುದಾಗಿ ಹೆದರಿಸಿದನು. ಆಮೇಲೆ ಮುಂದಿನ ಪ್ರಶ್ನೋತ್ತರಗಳಾದುವು:—

ಕಿಂ ಕ್ರೂರಂ ಸ್ತ್ರೀಹೃದಯಂ ಕಿಂ ಗೃಹಿಣಃ ಪ್ರಿಯಹಿತಾಯ ದಾರಗುಣಾಃ ।

ಕಃ ಕಾಮಃ ಸಂಕಲ್ಪಃ ಕಿಂ ದುಷ್ಕರಸಾಧನಂ ಪ್ರಜ್ಞಾ ॥

ಇದನ್ನು ಸಮರ್ಥಿಸಲು ಧೂಮಿನಿ, ಗೋಮಿನಿ, ನಿಂಬವತಿ, ನಿತಂಬವತಿ ಇವರ ಕಥೆಗಳನ್ನು ಹೇಳಿದನು:—

ಧೂಮಿನಿಯ ಕಥೆ:— ತ್ರಿಗರ್ತ ದೇಶದಲ್ಲಿ ಧನಕ ಧಾನ್ಯಕ ಧನ್ಯಕ ಎಂಬ ಮೂವರು ಅಣ್ಣತಮ್ಮಂದಿರಿದ್ದರು. ಒಂದು ಸಲ ವೀರಕ್ಷಾಮವು ಬಂದು ಅವರು ಬೀಜದ ಕಾಳು ದನಕುರಿ ಆಳುಮಕ್ಕಳು ಎಲ್ಲರನ್ನೂ ತಿಂದು ಮೊದಲನೆಯವನ ಹೆಂಡತಿಯನ್ನೂ ಎರಡನೆಯವನ ಹೆಂಡತಿಯನ್ನೂ ತಿಂದರು. ಮೂರನೆಯವನ ಹೆಂಡತಿಯನ್ನೂ ತಿನ್ನಬೇಕೆಂದಿರುವಷ್ಟರಲ್ಲಿ ಅವಳ ಗಂಡನಾದ ಧನ್ಯಕನು ಅವಳನ್ನು ಒಂದು ರಾತ್ರಿ ಎತ್ತಿಕೊಂಡು ಹೋಗಿ ಒಂದು ಕಾಡು ಸೇರಿದನು. ಅವಳಿಗೆ ಹಸಿವಾದಾಗ ತನ್ನ ಮಾಂಸವನ್ನೇ ತಿನ್ನಲು ಕೊಟ್ಟನು. ಅಲ್ಲಿ ಒಬ್ಬನು ಕೈಕಾಲು ಕಿವಿಮೂಗುಗಳು ಕತ್ತರಿಸಿ ಹೋಗಿ ಬಿದ್ದಿದ್ದನು. ಅವನನ್ನು ಹೊತ್ತುಕೊಂಡು ಹೋಗಿ ಧನ್ಯಕನು ತಿಂಡಿತೀರ್ಥಗಳನ್ನು ಕೊಡಿಸಿ ಗಾಯಗಳನ್ನು ವಾಸಿಮಾಡಿ ಸಲಹಿದನು. ಒಂದು ದಿನ ಧನ್ಯಕನು ಆಹಾರ ತರಲು ಹೊರಗೆ ಹೋಗಿದ್ದಾಗ, ಧೂಮಿನಿಯು ಆ ಹೆಳವನನ್ನು ಕಾಮಿಸಿದಳು; ಅವನು ನಿರ್ಬಂಧದಿಂದ ಅವಳ ಅಪೇಕ್ಷೆಯನ್ನು ಸಲ್ಲಿಸಬೇಕಾಯಿತು. ಅಷ್ಟುಹೊತ್ತಿಗೆ ಧನ್ಯಕನು ಬರಲು ಅವಳು ತನಗೆ ತಲೆನೋಯುತ್ತದೆಂದು ಹೇಳಿ ಗಂಡನನ್ನು ನೀರು ಸೇದಿಕೊಂಡು ಬರುವಂತೆ ಹೇಳಿದಳು. ಅವನು ಸೇದುತ್ತಿದ್ದಾಗ ಹಿಂದಿನಿಂದ ಬಂದು ಅವನನ್ನು ಬಾವಿಯೊಳಕ್ಕೆ ನೂಕಿ, ಹೆಳವನನ್ನು ಹೊತ್ತುಕೊಂಡು ಹೋದಳು. ಎಲ್ಲರೂ ಅವಳನ್ನು ಪತಿಯ ಉಪಚಾರದಲ್ಲಿ ನಿರತಳಾದ ಪತಿವ್ರತೆಯೆಂದು ಗೌರವಿಸುತ್ತ ಬಂದರು. ಅವಂತಿರಾಜನು ಅವಳಿಗೆ ಹಣವನ್ನೂ ಕೊಟ್ಟನು. ಅವಳ ಗಂಡನನ್ನು ಕೆಲವು ದಾರಿಹೋಕರಾದ ವರ್ತಕರು ಎತ್ತಿಹಾಕಲು, ಅವನು ಅನ್ನಕ್ಕಾಗಿ ಅವಂತಿಯ ಬೀದಿಯಲ್ಲಿ ಅಲೆಯುತ್ತಿದ್ದಾಗ, ಅವಳು ಅವನನ್ನು ನೋಡಿ ಅವನೇ ತನ್ನ ಗಂಡನ ಕೈಕಾಲುಗಳನ್ನು ಕಡಿದು ಹಾಕಿದವನೆಂದು ದೊರೆಯಲ್ಲಿ ದೂರಿಟ್ಟಳು. ಧನ್ಯಕನನ್ನು ವಧೆಗೆಂದು ಕರೆದುಕೊಂಡು ಹೋಗುತ್ತಿದ್ದಾಗ, ಅವನು ವಧಕರನ್ನು ಕುರಿತು ‘ಆ ಹೆಳವನನ್ನು ಕೇಳಿ, ಅವನ ಕೈಕಾಲುಗಳನ್ನು ನಾನು ಕಡಿದೆನೇ!—ಎಂದು. ಅವನು ಹೌದೆಂದರೆ ನನ್ನನ್ನು ಶಿಕ್ಷಿಸಿ!’ ಎಂದನು. ಅವರು ಆಗಲೆಂದು ಅವನನ್ನು ಕೇಳಲು ಹೆಳವನು, ಧನ್ಯಕನಿಂದ ತನಗೆ ಆದ ಉಪಕಾರವನ್ನೂ ಅವನ ಹೆಂಡತಿಯ ನೀಚತನವನ್ನೂ ಹೇಳಿದನು. ರಾಜನು ಅವಳನ್ನು ವಿರೂಪಮಾಡಿ ಶಿಕ್ಷಿಸಿ, ಧನ್ಯಕನಿಗೆ ಅನುಗ್ರಹಮಾಡಿದನು.

ಗೋಮಿನಿಯ ಕಥೆ:— ಕಾಂಚೀನಗರದಲ್ಲಿ ಶಕ್ತಿಕುಮಾರನೆಂಬ ಕೋಟ್ಯಾಧೀಶ್ವರನಿದ್ದನು. ಅವನು ಜೋಯಿಸನ ವೇಷ ಹಾಕಿಕೊಂಡು ಒಬ್ಬ ಒಳ್ಳೆಯ ಕನ್ಯೆಯನ್ನು ತಾನೇ ಪರೀಕ್ಷಿಸಿ ತರಬೇಕೆಂದು ಹೊರಟನು. ಅವನ ಸೆರಗಿನಲ್ಲಿ ಒಂದು ಸೇರಿನಷ್ಟು ಬತ್ತವಿತ್ತು. ಅದರಿಂದ ಯಾರಾದರೂ ಹೊಟ್ಟೆತುಂಬ ಅಡುಗೆಮಾಡಿ ಹಾಕುತ್ತಾರೆಯೇ ಎಂದು ಕೇಳುತ್ತ ಹೋದನು. ಕಾವೇರಿಯ ದಕ್ಷಿಣ ದಡದಲ್ಲಿದ್ದ ಒಂದು ಊರಿಗೆ ಬರಲು, ಅಲ್ಲಿ ಒಬ್ಬ ಬಹು ಚೆಲುವೆಯಾದ ಹುಡುಗಿಯು ಒಪ್ಪಿದಳು. ತುಂಬ ಎಚ್ಚರಿಕೆಯಿಂದ ಅದನ್ನು ಕುಟ್ಟಿ ಹೊಟ್ಟು ತೆಗೆದು ಅದನ್ನು ಅಕ್ಕಸಾಲೆಗೆ ಮಾರಿಸಿದಳು. ಬಂದ ದುಡ್ಡಿನಿಂದ ಸೌದೆ ಗಡಿಗೆ ಶ್ರಾವೆಗಳನ್ನು ತರಿಸಿದಳು. ಅನ್ನವಾದ ಮೇಲೆ ಗಂಜಿಬಸಿದು, ಕೆಂಡಕ್ಕೆ ನೀರು ಹುಯ್ದು ಇದ್ದಲು ಮಾಡಿ ಮಾರಿಸಿ, ಬಂದ ದುಡ್ಡಿನಿಂದ ತರ್ಕಾರಿ ತುಪ್ಪ ಮೊಸರು ಹುಣಿಸೆಹಣ್ಣು ಎಣ್ಣೆ ನೆಲ್ಲಿಕಾಯಿಗಳನ್ನು ತರಿಸಿದಳು. ಗಂಜಿಯಿಂದ ಪಳದ್ಯವನ್ನು ಮಾಡಿದಳು; ನೆಲ್ಲಿಯಕಾಯಿಯನ್ನು ಅರೆದು ಅದನ್ನೂ ಎಣ್ಣೆಯನ್ನೂ ಸ್ನಾನಕ್ಕೆ ಕೊಟ್ಟಳು. ಅವನು ಸ್ನಾನಮಾಡಿ ಬರಲು, ಮಣೆಹಾಕಿಕೂರಿಸಿ, ಅಂಗಳದಲ್ಲಿದ್ದ ಬಾಳೆಯಗಿಡದಿಂದ ಒಂದು ಎಲೆ ಕುಯಿದುಹಾಕಿ, ಎರಡು ಸೌಟು ಅನ್ನ ಬಡಿಸಿ ತುಪ್ಪವನ್ನೂ ಗಂಜಿಯ ಪಳದ್ಯವನ್ನೂ ಹಾಕಿದಳು. ಅದನ್ನು ಕುಡಿದು ಅವನ ಆಯಾಸ ಪರಿಹಾರವಾಯಿತು. ಆಮೇಲೆ ಮಿಕ್ಕ ಅನ್ನ ತರಕಾರಿಗಳನ್ನೂ, ಮೊಸರನ್ನೂ ಬಡಿಸಿದಳು. ಅನ್ನ ಇನ್ನೂ ಸ್ವಲ್ಪ ಎಲೆಯಲ್ಲಿದ್ದಾಗ ಕುಡಿಯುವುದಕ್ಕೆ ನೀರು ಕೇಳಿದನು. ಅವಳು ಸುವಾಸಿತವಾದ ನೀರನ್ನು ಕೊಡಲು ಅವನು ಯಥೇಚ್ಛವಾಗಿ ಕುಡಿದನು. ಹೊಟ್ಟೆ ತುಂಬಿತು; ಊಟಮಾಡಿ ಮಲಗಿ ವಿಶ್ರಮಿಸಿಕೊಂಡು ಅವಳನ್ನು ಮದುವೆಯಾಗಿ ಊರಿಗೆ ಕರೆದುಕೊಂಡು ಹೋದನು. ಅಲ್ಲಿ ತಾನು ಸೂಳೆಯಲ್ಲಿ ಆಸಕ್ತನಾಗಿರುವಂತೆ ತೋರಿಸಿಕೊಂಡನು. ಆದರೆ ಅವಳ ಪತಿಭಕ್ತಿ ಸ್ವಲ್ಪವೂ ಕಡಮೆಯಾಗಲಿಲ್ಲ; ಸಂಸಾರದಲ್ಲಿ ಆಸಕ್ತಿ ಕುಗ್ಗಲಿಲ್ಲ; ಎಲ್ಲರಿಗೂ ಅಚ್ಚುಮೆಚ್ಚಾಗಿದ್ದಳು. ಇದನ್ನು ನೋಡಿ ಅವನು ತನ್ನ ಗೃಹಕೃತ್ಯವನ್ನೆಲ್ಲಾ ಅವಳಿಗೇ ಒಪ್ಪಿಸಿ ಸುಖವಾಗಿದ್ದನು.

ನಿಂಬವತಿಯ ಕಥೆ:— ಸೌರಾಷ್ಟ್ರದಲ್ಲಿ ವಲಭಿ ಎಂಬ ನಗರವಿದೆ; ಅಲ್ಲಿ ಗೃಹಗುಪ್ತನೆಂಬ ವರ್ತಕನಿದ್ದನು. ಅವನ ಮಗಳು ರತ್ನವತಿಯು ಗಂಡನಾದ ಬಲಭದ್ರನ ಸುಖಕ್ಕೆ ಅಡ್ಡಿಬಂದದ್ದರಿಂದ, ಅವಳ ಗಂಡನು ಕೋಪಿಸಿಕೊಂಡು ಅವಳನ್ನು ಬಿಟ್ಟುಬಿಟ್ಟನು. ಎಲ್ಲರೂ ಅವಳಿಗೆ ‘ನಿಂಬವತಿ’ (ಬೇವಿನಂಥವಳು) ಎಂದು ಅಡ್ಡಹೆಸರಿಟ್ಟರು. ಅವಳು ತನಗೆ ಪ್ರಸಾದ ತಂದುಕೊಡುತ್ತಿದ್ದ ಒಬ್ಬ ಪರಿವ್ರಾಜಿಕೆಯನ್ನು ಹಿಡಿದು ಅವಳಲ್ಲಿ ತನ್ನ ದುಃಖವನ್ನು ಹೇಳಿಕೊಂಡಳು. ಅವಳು ಅವನನ್ನು ರತ್ನವತಿಯ ಸ್ನೇಹಿತೆಯಾದ ಕನಕವತಿಯ ಮನೆಯ ಹತ್ತಿರಕ್ಕೆ ಕರೆತಂದು ಅಲ್ಲಿ ಚೆಂಡಾಡುತ್ತಿದ್ದ ರತ್ನವತಿಯನ್ನೇ ಕನಕವತಿಯೆಂದು ತೋರಿಸಿ ಅವಳಲ್ಲಿ ಮೋಹ ಹುಟ್ಟಿಸಿ, ಅವರಿಬ್ಬರೂ ಒಂದು ರಾತ್ರಿ ಓಡಿಹೋಗುವಂತೆ ಏರ್ಪಡಿಸಿದಳು. ಬಲಭದ್ರನು ಮುಂದೆ ಒಂದು ಊರಿನಲ್ಲಿ ನೆಲಸಿ ವ್ಯಾಪಾರದಲ್ಲಿ ಐಶ್ವರ್ಯ ಗಳಿಸಿದನು. ಅವನು ಒಂದು ದಿನ ತನ್ನ ಸೇವಕಳನ್ನು ಆಕ್ಷೇಪಿಸಿ ಬೈದು, ಹೊಡೆಯಲು ಅವಳು ಅವನ ಚರಿತ್ರೆಯನ್ನು ಹೊರಹಾಕಿದಳು. ನಗರಾಧ್ಯಕ್ಷನು ಅವನನ್ನು ಶಿಕ್ಷಿಸಬೇಕೆಂದಿರುವಾಗ ನಿಂಬವತಿಯು ಹೇಳಿಕೊಟ್ಟಂತೆ ‘ಇವಳು ಕನಕವತಿಯಲ್ಲ, ಗೃಹಗುಪ್ತನ ಮಗಳು; ನಾನು ಮದುವೆಯಾದ ಹೆಂಡತಿ; ಬೇಕಾದರೆ ನಮ್ಮ ಮಾವನಿಗೆ ಹೇಳಿಕಳುಹಿಸಿ ತಿಳಿದುಕೊಳ್ಳಿ!’ ಎಂದು ಹೇಳಿ ಕಾಲಹಾಕುತ್ತಿದ್ದನು. ಈ ವರ್ತಮಾನವು ಗೃಹಗುಪ್ತನಿಗೆ ಹೋಯಿತು. ಅವನು ಬಂದು ಮಗಳನ್ನೂ ಅಳಿಯನನ್ನೂ ಗುರುತಿಸಿ ಊರಿಗೆ ಕರೆದುಕೊಂಡು ಹೋದನು; ಇದರಿಂದ ರತ್ನವತಿಯು ಬಲಭದ್ರನಿಗೆ ಪ್ರೀತಿಪಾತ್ರಳಾದಳು.

ನಿತಂಬವತಿಯ ಕಥೆ:— ಶೂರಸೇನದೇಶದ ಮಧುರಾನಗರದಲ್ಲಿ ‘ಕಲಹಕಂಟಕ’ ನೆಂಬ ಹೆಸರು ಬಂದಿದ್ದ ಒಬ್ಬ ಯುವಕನಿದ್ದನು. ಅವನು ಒಂದು ಸಾರಿ ಒಬ್ಬ ಚಿತ್ರಗಾರನ ಕೈಯಲ್ಲಿ ಒಬ್ಬ ಹೆಂಗಸಿನ ಚಿತ್ರಪಟವನ್ನು ನೋಡಿದನು. ಅದು ಉಜ್ಜಯಿನಿಯ ವೃದ್ಧವರ್ತಕನಾದ ಅನಂತಕೀರ್ತಿಯ ಹೆಂಡತಿಯದು. ಅವಳ ಹೆಸರು ನಿತಂಬವತಿ. ಇದನ್ನು ತಿಳಿದು ಅವನು ಭಿಕ್ಷುಕನಹಾಗೆ ವೇಷಹಾಕಿಕೊಂಡು ಉಜ್ಜಯಿನಿಗೆ ಹೋಗಿ ಅವಳನ್ನು ಕಣ್ಣಾರೆ ಕಂಡನು. ಅವಳ ಮೇಲೆ ತುಂಬ ಮನಸ್ಸಾಯಿತು. ಆದ್ದರಿಂದ ಅವಳನ್ನು ಪಡೆಯಲು ಒಂದು ಉಪಾಯ ಹೂಡಿದನು; ಆ ಊರಿನ ಮುಖಂಡರಿಂದ ಶ್ಮಶಾನವನ್ನು ಕಾಯುವ ಕೆಲಸವನ್ನು ಪಡೆದುಕೊಂಡನು. ಅರ್ಹಂತಿಕೆಯೆಂಬ ಜೈನಪರಿವ್ರಾಜಿಕೆಯ ಗುರುತು ಮಾಡಿಕೊಂಡು ನಿತಂಬವತಿಗೆ ಹೇಳಿಕಳುಹಿಸಿದನು. ಅವಳು ಪರಿವ್ರಾಜಿಕೆಯನ್ನು ಬೈದು ಕಳುಹಿಸಿದಳು. ಆದ್ದರಿಂದ ಪರಿವ್ರಾಜಿಕೆಯು ಮತ್ತೆ ಅವಳ ಹತ್ತಿರ ಹೋಗಿ ‘ನಾನು ನಿನ್ನನ್ನು ಪರೀಕ್ಷಿಸಿ ನೋಡೋಣವೆಂದು ಹಾಗೆ ಮಾತನಾಡಿದೆ; ನಿನ್ನ ಶೀಲವನ್ನು ನೋಡಿ ಸಂತೋಷವಾಯಿತು; ಆದರೆ ನಿನಗೆ ಮಕ್ಕಳಿಲ್ಲದ್ದನ್ನು ನೋಡಿ ನನಗೆ ವ್ಯಥೆಯಾಗಿದೆ. ನಿನ್ನ ಗಂಡನಿಗೆ ಗ್ರಹದೋಷದಿಂದ ಪಾಂಡುರೋಗ ಉಂಟಾಗಿದೆ. ಅದು ವಾಸಿಯಾದ ಹೊರತು ನಿನಗೆ ಮಕ್ಕಳಾಗುವುದಿಲ್ಲ; ಆದ್ದರಿಂದ ನೀನು ನನ್ನ ಜೊತೆಯಲ್ಲಿ ಬಂದು ನಾನು ಕರೆತರುವ ಐಂದ್ರಜಾಲಿಕನ ಕೈಯಲ್ಲಿ ನಿನ್ನ ಕಾಲಿಡು; ಆ ಕಾಲಿಗೆ ಅವನು ಮಂತ್ರಹಾಕುತ್ತಾನೆ; ಆಮೇಲೆ ಆ ಕಾಲಿನಿಂದ ಪ್ರಣಯಚೇಷ್ಟೆಯಂತೆ, ನಿನ್ನ ಗಂಡನ ಎದೆಯಮೇಲೆ ಒದೆ! ಅದರಿಂದ ಅವನಿಗೆ ಬಲ ಬಂದು ನಿನಗೆ ಸಂತಾನವಾಗುತ್ತದೆ’ ಎಂದು ಹೇಳಿದಳು. ಅವಳು ಒಪ್ಪಿ ಅಂದಿನ ರಾತ್ರಿಯೇ ಆ ಊರಿನ ಹತ್ತಿರವಿದ್ದ ಒಂದು ತೋಪಿಗೆ ಬಂದಳು. ಕಲಹಕಂಟಕನು ಮಂತ್ರಹಾಕುವವನಂತೆ ಹೆಜ್ಜೆಯನ್ನು ಹಿಡಿದು ಅವಳು ಹಾಕಿಕೊಂಡಿದ್ದ ಒಂದು ಕಾಲಂದುಗೆಯನ್ನು ಕಿತ್ತುಕೊಂಡು, ತೊಡೆಯಮೇಲೆ ಚೂರಿಯಿಂದ ಗೀಚಿ ಓಡಿಹೋದನು. ಅವಳಿಗೆ ಪರಿವ್ರಾಜಿಕೆಯನ್ನು ಕೊಂದುಬಿಡುವಷ್ಟು ಕೋಪಬಂತು. ಆದರೆ ತನ್ನನ್ನೇ ತಾನು ನಿಂದಿಸಿಕೊಂಡು, ಗಾಯವನ್ನು ತೊಳೆದು ಒರೆಸಿಕೊಂಡು ಇನ್ನೊಂದು ಕಾಲಂದುಗೆಯನ್ನು ತೆಗೆದಿಟ್ಟು ಮೈಗೆ ಸ್ವಸ್ಥವಿಲ್ಲವೆಂದು ಮಲಗಿಬಿಟ್ಟಳು. ಯುವಕನು ಅಂದುಗೆಯನ್ನು ಅನಂತಕೀರ್ತಿಯ ಹತ್ತಿರಕ್ಕೆ ಮಾರುವುದಕ್ಕೆ ತೆಗೆದುಕೊಂಡು ಹೋದನು. ಅದೆಲ್ಲಿತ್ತೆಂದು ಕೇಳಲು ಅವನು ವರ್ತಕಮಂಡಲಿಯ ಮುಂದೆ ಹೇಳುತ್ತೇನೆಂದನು. ಹೆಂಡತಿಯು ತನ್ನ ಅಂದುಗೆಯ ತಿರುಪು ಅಳಕವಾಗಿ ಅದು ತೋಪಿನ ಕಡೆ ಹೋಗಿದ್ದಾಗ ಬಿದ್ದುಹೋಗಿತ್ತೆಂದಳು. ಅವನು ವರ್ತಕಮಂಡಲಿಯ ಮುಂದೆ ‘ನಿಮಗೆ ತಿಳಿದಿರುವಂತೆ ನಾನು ಸ್ಮಶಾನದಲ್ಲಿ ಕಾವಲಿರುತ್ತೇನೆ. ಕೆಲವು ದಿನಗಳ ಕೆಳಗೆ ಒಂದು ರಾತ್ರಿ ಒಬ್ಬ ಹೆಂಗಸು ಅಲ್ಲಿಗೆ ಬಂದು ಅರೆಬೆಂದ ಹೆಣವನ್ನು ಎಳೆದುಕೊಂಡು ಹೋಗುತ್ತಿದ್ದಳು. ನಾನು ಅವಳನ್ನು ಹಿಡಿದು ಅವಳ ತೊಡೆಯಮೇಲೆ ಗಾಯಮಾಡಿ ಈ ಅಂದುಗೆಯನ್ನು ಕಿತ್ತುಕೊಂಡೆ’ ಎಂದನು. ಅವಳು ಶಾಕಿನಿ ಎಂದೇ ಎಲ್ಲರೂ ನಿರ್ಧರಿಸಿದರು; ಗಂಡನು ಅವಳನ್ನು ಬಿಟ್ಟನು; ಆ ದುಃಖದಿಂದ ಅಂದು ಅವಳು ಸ್ಮಶಾನಕ್ಕೆ ನೇಣುಹಾಕಿಕೊಳ್ಳಲೆಂದು ಹೋಗಲು, ಕಲಹಕಂಟಕನು ಅವಳನ್ನು ಕಂಡು ತನ್ನ ಅಭಿಲಾಷೆಯನ್ನು ತಿಳಿಸಿದನು; ಅವಳು ಬೇರೆ ಮಾರ್ಗವಿಲ್ಲದೆ ಅವನ ವಶಳಾದಳು.

ಬ್ರಹ್ಮರಾಕ್ಷಸನಿಗೆ ಒಪ್ಪಿಗೆಯಾಯಿತು. ಆಗ ಆಕಾಶದಿಂದ ಮುತ್ತುಗಳೂ ನೀರಹನಿಗಳೂ ಬಿದ್ದುವು; ಅದೇನೆಂದು ಮಿತ್ರಗುಪ್ತನು ಕತ್ತೆತ್ತಿ ನೋಡಲು, ಒಬ್ಬ ರಾಕ್ಷಸನು ಒಬ್ಬ ಹೆಂಗಸನ್ನು ಎತ್ತಿಕೊಂಡು ಹೋಗುತ್ತಿದ್ದದ್ದು ಕಂಡಿತು. ಆಗ ಬ್ರಹ್ಮರಾಕ್ಷಸನು ಆಕಾಶಕ್ಕೆ ನೆಗೆದು ಆ ರಾಕ್ಷಸನನ್ನು ಹಿಡಿದುಕೊಂಡನು. ಹೆಂಗಸು ಅವನ ಕೈತಪ್ಪಿ ಕೆಳಗೆ ಬೀಳಲು ಮಿತ್ರಗುಪ್ತನು ಅವಳನ್ನು ಆತುಕೊಂಡನು. ನೋಡಿದರೆ ಅವಳು ಕಂದುಕಾವತಿಯಾಗಿದ್ದಳು. ಉದ್ಯಾನದಲ್ಲಿದ್ದಾಗ ಅವಳನ್ನು ಕಾಮರೂಪಿಯಾದ ಆ ರಾಕ್ಷಸನು ಹಿಡಿದುಕೊಂಡು ಬಂದಿದ್ದನು. ಅವಳನ್ನು ಕರೆದುಕೊಂಡು ಅವನು ದಾಮಲಿಪ್ತಕ್ಕೆ ಬಂದನು. ಅಷ್ಟುಹೊತ್ತಿಗೆ ತುಂಗಧನ್ವ ರಾಜನೂ ಅವನ ಹೆಂಡತಿಯೂ ತನ್ನ ಮಕ್ಕಳಿಬ್ಬರೂ ಹೋದರೆಂದು ಗಂಗಾತೀರದಲ್ಲಿ ಪ್ರಾಣಬಿಡಬೇಕೆಂದಿದ್ದರು. ಆ ಸಮಯದಲ್ಲಿ ಮಕ್ಕಳನ್ನು ಕಂಡು ಅವರಿಗೆ ಸಂತೋಷವಾಯಿತು. ಮಿತ್ರಗುಪ್ತನು ಕಂದುಕಾವತಿಯನ್ನು ಮದುವೆಯಾದನು. ಭೀಮಧನ್ವನು ಅವನಿಗೆ ಅಧೀನನಾದನು. ಇದಾದ ಮೇಲೆ ಸಿಂಹವರ್ಮನಿಗೆ ಸಹಾಯಮಾಡಲೆಂದು ಬಂದಾಗ ರಾಜವಾಹನನನ್ನು ಕಂಡನು.

೧೨. ಮಂತ್ರಗುಪ್ತನ ವೃತ್ತಾಂತ:—* ಮಂತ್ರಗುಪ್ತನು ಕಳಿಂಗ ದೇಶಕ್ಕೆ ಹೋಗಿ ಅದರ ರಾಜಧಾನಿಯ ಹೊರಗೆ ಸ್ಮಶಾನದ ಹತ್ತಿರ ತಂಗಿದ್ದಾಗ ಅಲ್ಲಿ ಒಬ್ಬ ಸಿದ್ಧನು ಒಬ್ಬ ರಾಕ್ಷಸನನ್ನು ವಶಪಡಿಸಿಕೊಂಡು ಅವನ ಮೂಲಕ ಕಳಿಂಗರಾಜನಾದ ಕರ್ದನನ ಮಗಳು ಕಳಿಂಗಲೇಖೆಯನ್ನು ತರಿಸಿ ಅವಳನ್ನು ಬಲಿಕೊಡಬೇಕೆಂದಿದ್ದನು. ಅಷ್ಟುಹೊತ್ತಿಗೆ ಮಂತ್ರಗುಪ್ತನು ಅವನ ಕೈಯಿಂದ ಕತ್ತಿಯನ್ನು ಕಿತ್ತುಕೊಂಡು ಅವನ ತಲೆಯನ್ನೇ ಕತ್ತರಿಸಿ ಬಲಿಕೊಟ್ಟನು. ಇದರಿಂದ ರಾಕ್ಷಸನಿಗೆ ಸಿದ್ಧನ ಕಾಟವು ತಪ್ಪಿ ಅವನು ಮಂತ್ರಗುಪ್ತನ ವಶನಾಗಿ ಅವನನ್ನೂ ರಾಜಪುತ್ರಿಯನ್ನೂ ಅವಳ ಮನೆಗೆ ಕರೆದುಕೊಂಡು ಹೋದನು. ಅವನು ಅಲ್ಲಿಯೇ ಇದ್ದುಕೊಂಡಿದ್ದನು.

ಮುಂದೆ ವಸಂತಕಾಲದಲ್ಲಿ ಒಂದು ದಿನ ರಾಜನು ರಾಣಿಯರೊಡನೆಯೂ ಮಗಳೊಡನೆಯೂ ಸಮುದ್ರ ತೀರದಲ್ಲಿ ವಿಹರಿಸುತ್ತಿದ್ದಾಗ, ಆಂಧ್ರರಾಜನಾದ ಜಯಸಿಂಹನು ದೋಣಿಯ ಮೇಲಿಂದ ಬಂದು ಬಿದ್ದು ಅವನನ್ನೂ ಹೆಂಡಿರು ಮಕ್ಕಳನ್ನೂ ಸೆರೆಹಿಡಿದುಕೊಂಡು ಹೋದನು. ಸ್ವಲ್ಪದಿನದ ಮೇಲೆ ಆಂಧ್ರದಿಂದ ಬಂದ ಒಬ್ಬ ಬ್ರಾಹ್ಮಣನು, ಜಯಸಿಂಹನು ಕನಕಲೇಖೆಯನ್ನು ಮದುವೆಯಾಗಲು ಪ್ರಯತ್ನಪಟ್ಟನೆಂದೂ, ಆದರೆ ಅವಳನ್ನು ಒಬ್ಬ ಯಕ್ಷನು ಹಿಡಿದುಕೊಂಡಿದ್ದದ್ದರಿಂದ ಅವಳು ಯಾವ ಗಂಡಸರ ಮುಂದೂ ಬಂದು ನಿಲ್ಲುತ್ತಿರಲಿಲ್ಲವೆಂದೂ, ಆ ಯಕ್ಷನನ್ನು ಓಡಿಸಲು ರಾಜನು ಮಾಡಿದ ಮಂತ್ರತಂತ್ರಗಳೆಲ್ಲವೂ ವ್ಯರ್ಥವಾದುವೆಂದೂ ಹೇಳಿದನು. ಅದನ್ನು ಕೇಳಿ ಆ ಮಂತ್ರಗುಪ್ತನು ಒಬ್ಬ ಯತಿಯ ವೇಷವನ್ನು ತಾಳಿ ಕೆಲವು ಶಿಷ್ಯರನ್ನು ಕಟ್ಟಿಕೊಂಡು ಹೋಗಿ ಆಂಧ್ರರಾಜಧಾನಿಯ ಹತ್ತಿರ ಒಂದು ಸರೋವರದ ತೀರದಲ್ಲಿ ನಿಂತನು. ಜಯಸಿಂಹನು ಅವನ ಮಹಿಮೆಯನ್ನು ಕೇಳಿ ಅವನ ಸಹಾಯವನ್ನು ಕೋರಿದನು. ಅವನು ಆ ಸರೋವರದ ನೀರನ್ನು ಸಂಸ್ಕಾರಗೊಳಿಸುವುದಾಗಿಯೂ ಅದರಲ್ಲಿ ಅವನು ರಾತ್ರಿ ಮುಳುಗಿ ಎದ್ದರೆ ಅವನಿಗೆ ದಿವ್ಯರೂಪ ಬರುವುದಾಗಿಯೂ ಆ ರೂಪವನ್ನು ನೋಡಿದರೆ ಯಕ್ಷನು ಓಡಿಹೋಗುವುದಾಗಿಯೂ ಹೇಳಿದನು. ರಾಜನು ಒಪ್ಪಿದನು. ಮಂತ್ರಗುಪ್ತನು ಕೆರೆಯ ತಡಿಯಲ್ಲಿ ಒಂದು ಕೊರಕಲಲ್ಲಿ ಅಡಗಿಕೊಂಡಿದ್ದು ರಾಜನು ಮುಳುಗಿದಕೂಡಲೆ ಅವನನ್ನು ಕೊಂದು ಕೊರಕಲಲ್ಲಿ ತುರುಕಿ ತಾನು ತನ್ನ ವೇಷ ಬಿಟ್ಟು ನಿಜರೂಪಿನಲ್ಲಿ ಮೇಲಕ್ಕೆ ಬಂದನು. ಸುತ್ತಲೂ ಕಾವಲಿದ್ದ ರಾಜಪರಿವಾರದವರು ಅವನೇ ರಾಜನೆಂದೂ ದಿವ್ಯರೂಪವನ್ನು ಪಡೆದಿದ್ದನೆಂದೂ ಭಾವಿಸಿದರು. ಯತಿಯು ಊರು ಬಿಟ್ಟು ಹೋಗುವುದಾಗಿ ಹೇಳಿದ್ದದ್ದರಿಂದ ಯಾರೂ ಅವನನ್ನು ಶಂಕಿಸಲಿಲ್ಲ. ಮಂತ್ರಗುಪ್ತನನ್ನು ರಾಜಮರ್ಯಾದೆಯಿಂದ ಅರಮನೆಗೆ ಕರೆದುಕೊಂಡು ಹೋದರು. ಮರುದಿನ ಬೆಳಗ್ಗೆ ಅವನು ಶಶಾಂಕಸೇನೆಯೆಂಬ ರಾಜಪುತ್ರಿಯ ಚೇಟಿಯನ್ನು ನೋಡಿ ಅವಳಿಗೆ ತನ್ನ ವೃತ್ತಾಂತವನ್ನು ತಿಳಿಸಿದನು. ಆಮೇಲೆ ರಾಜಪುತ್ರಿಯನ್ನು ಮದುವೆ ಮಾಡಿಕೊಂಡು ಕಳಿಂಗ ಆಂಧ್ರ ಎರಡೂ ರಾಜ್ಯಗಳನ್ನು ಆಳುತ್ತ ಅಂಗರಾಜನಿಗೆ ಸಹಾಯ ಮಾಡುವುದಕ್ಕೆ ಬಂದಾಗ ರಾಜವಾಹನನನ್ನು ಕಂಡನು.

೧೩. ವಿಶ್ರುತನ ವೃತ್ತಾಂತ:— ವಿಶ್ರುತನು ರಾಜವಾಹನನನ್ನು ಹುಡುಕಿಕೊಂಡು ವಿಂಧ್ಯಾರಣ್ಯದಲ್ಲಿ ತಿರುಗುತ್ತಿದ್ದಾಗ ಒಂದು ಬಾವಿಯ ಪಕ್ಕದಲ್ಲಿ ಎಂಟು ವರ್ಷದ ಹುಡುಗನೊಬ್ಬನು ಅಳುತ್ತಿದ್ದನು. ಅದೇಕೆಂದು ಕೇಳಿದಾಗ ಅವನ ಜೊತೆಯಲ್ಲಿದ್ದ ವೃದ್ಧಸೇವಕನು ನೀರು ಸೇದುತ್ತೇನೆಂದು ಹೋಗಿ ಅದರೊಳಗೆ ಬಿದ್ದನೆಂದು ಹೇಳಿದನು. ವಿಶ್ರುತನು ಅವನನ್ನು ಎತ್ತಿ ವಿಚಾರಮಾಡಲು, ಹುಡುಗನು ವಿದರ್ಭ ರಾಜಕುಮಾರ ಭಾಸ್ಕರವರ್ಮನೆಂದೂ ಮುದುಕನು ನಾಳೀಜಂಘನೆಂಬ ಅವನ ಸೇವಕನೆಂದೂ ತಿಳಿಯಿತು. ಅವಂತಿರಾಜನಾದ ಅನಂತವರ್ಮನು ದಂಡನೀತಿಯನ್ನು ಅರಿಯದೆ ಅಯೋಗ್ಯರ ಸಹವಾಸಕ್ಕೆ ಬಿದ್ದು ರಾಜ್ಯಭಾರವನ್ನು ಅಲಕ್ಷ್ಯಮಾಡಿದನು. ನೆರೆಯ ರಾಜನಾದ ವಸಂತಭಾನುವು ಅನಂತವರ್ಮನನ್ನು ಕೊಂದು, ಅವನ ರಾಜ್ಯವನ್ನು ಆಕ್ರಮಿಸಿಕೊಂಡನು. ಆಗ ವಸುರಕ್ಷಿತನೆಂಬ ವೃದ್ಧ ಮಂತ್ರಿಯು ಭಾಸ್ಕರವರ್ಮನನ್ನೂ ಅವನ ಅಕ್ಕ ಮಂಜುವಾದಿನಿಯನ್ನೂ ರಾಣಿ ವಸುಂಧರೆಯನ್ನೂ ಕರೆದುಕೊಂಡು ಶತ್ರುವಿನಿಂದ ತಪ್ಪಿಸಿಕೊಂಡು ಹೊರಟನು. ದಾರಿಯಲ್ಲಿ ಅವನು ಸತ್ತುಹೋಗಲು, ರಾಣಿಯು ಮಾಹಿಷ್ಮತಿಗೆ ಹೋಗಿ ತನ್ನ ಗಂಡನ ಮಲತಮ್ಮನಾದ ಮಿತ್ರವರ್ಮನ ಆಶ್ರಯವನ್ನು ಕೋರಿದಳು. ಅವನು ಅವಳಲ್ಲಿ ದುರುದ್ದೇಶವುಳ್ಳವನಾಗಿ, ತನ್ನ ಇಷ್ಟ ನೆರವೇರದೆ ರಾಜಪುತ್ರನನ್ನು ಕೊಲ್ಲಿಸುವುದರಲ್ಲಿದ್ದನು. ಆಗ ರಾಣಿಯ ಸೂಚನೆಯಂತೆ ನಾಳೀಜಂಘನು ಹುಡುಗನನ್ನು ಅವನಿಂದ ತಪ್ಪಿಸಿ ವಿಂಧ್ಯಾಟವಿಗೆ ಕರೆತಂದಿದ್ದನು.

 ದಶಕುಮಾರರ ವಿವರ



ವಿಶ್ರುತನು ನಾಳೀಜಂಘನೊಡನೆ ರಾಣಿಗೆ ಮುಂದೆ ಮಾಡಬೇಕಾದ ಕೆಲಸವನ್ನು ಹೇಳಿಕಳುಹಿಸಿದನು. ಅದರಂತೆ ಅವಳು ತನ್ನ ಮಗನು ಹುಲಿಯ ಬಾಯಿಗೆ ಸಿಕ್ಕಿ ಸತ್ತುಹೋದನೆಂದೂ ಆದ್ದರಿಂದ ತಾನು ಮಿತ್ರವರ್ಮನ ವಶವಾಗುವಳೆಂದೂ ಹೇಳಿದಳು. ಅವನು ಸಂತೋಷಪಟ್ಟು ಬಂದಾಗ ಒಂದು ಹಾರವನ್ನು ವಿಶ್ರುತನು ಕಳುಹಿಸಿದ್ದ ವಿಷದಲ್ಲಿ ಅದ್ದಿ, ಅವನ ಎದೆಯಮೇಲೆ ಹಾಕಿದಳು. ಅದರಿಂದ ಅವನು ಸತ್ತುಹೋದನು. ವಿಶ್ರುತನೂ ಹುಡುಗನೂ ಕಾಪಾಲಿಕರಂತೆ ಮಾಹಿಷ್ಮತಿಗೆ ಹೋಗಿ ಸ್ಮಶಾನದಲ್ಲಿರುತ್ತ ರಾಣಿಯಿಂದ ಭಿಕ್ಷವನ್ನು ಸ್ವೀಕರಿಸಿದರು. ರೇವಾತೀರದಲ್ಲಿದ್ದ ವಿಂಧ್ಯವಾಸಿನಿಯ ದೇವಾಲಯದಲ್ಲಿ ಅಡಗಿಕೊಂಡಿದ್ದು ಎಲ್ಲರೂ ನೋಡುತ್ತಿರಲು, ದೇವಿಯು ಅನುಗ್ರಹಿಸಿದಂತೆ ಹೊರಕ್ಕೆ ಬಂದರು. ದೇವಿಯೇ ಹುಲಿಯ ರೂಪದಲ್ಲಿ ಬಂದು ಹುಡುಗನನ್ನು ಹೊತ್ತುಕೊಂಡು ಹೋಗಿದ್ದಳೆಂದೂ ಅವನು ಸತ್ತಿರಲಿಲ್ಲವೆಂದೂ ವಿವರಣೆ ದೊರೆಯಿತು. ವಿಶ್ರುತನು ಮಂಜುವಾದಿನಿಯನ್ನು ಮದುವೆಯಾಗಿ ರಾಜ್ಯಭಾರವನ್ನು ವಹಿಸಿಕೊಂಡನು.

ಆಮೇಲೆ ವಿಶ್ರುತನು ಅಶ್ಮಕರಾಜನಾದ ವಸಂತಭಾನುವನ್ನು ಯುದ್ಧದಲ್ಲಿ ಕೊಂದು, ಭಾಸ್ಕರವರ್ಮನನ್ನು ವಿದರ್ಭರಾಜನಾಗಿ ಮಾಡಿದನು. ಅವನು ವಿಶ್ರುತನಿಗೆ ಉತ್ಕಲರಾಜ್ಯವನ್ನು ಕೊಟ್ಟನು. ಅಲ್ಲಿಂದ ಸಿಂಹವರ್ಮನಿಗೆ ಸಹಾಯ ಮಾಡಲು ಚಂಪಾನಗರಿಗೆ ಬಂದಾಗ ರಾಜವಾಹನನನ್ನು ಕಂಡನು.

ಉತ್ತರ ಪೀಠಿಕೆ

ಹೀಗೆ ಚಂಪಾನಗರಿಯನ್ನು ಸೇರಿದ ಎಂಟು ‘ಕುಮಾರ’ ರೂ ಪಾಟಲೀಪುತ್ರದಿಂದ ಸೋಮದತ್ತನನ್ನು ಕರೆಸಿಕೊಂಡರು. ಈ ಒಂಭತ್ತು ಜನವೂ ಸುಖಸಂಕಥಾವಿನೋದದಲ್ಲಿದ್ದಾಗ ಪುಷ್ಪಪುರದಲ್ಲಿದ್ದ ರಾಜಹಂಸನಿಂದ ಒಂದು ಪತ್ರವು ಬಂತು. ರಾಜವಾಹನನು ಎಲ್ಲಿಯೋ ಹೋಗಿಬಿಟ್ಟನೆಂಬ ದುಃಖದಿಂದ ಅವನ ತಾಯಿತಂದೆಗಳು ಪ್ರಾಣಬಿಡಬೇಕೆಂದಿದ್ದಾಗ ವಾಮದೇವನು ಅವರನ್ನು ಸಮಾಧಾನಮಾಡಿ, ಹದಿನಾರು ವರ್ಷದ ಅನಂತರ ಕುಮಾರರೆಲ್ಲರೂ ದಿಗ್ವಿಜಯ ಮಾಡಿಕೊಂಡು ಸೇರುವರೆಂದೂ ರಾಜವಾಹನನೊಡನೆ ಬರುವರೆಂದೂ ಹೇಳಿದ್ದನು. ಆ ಅವಧಿ ಕಳೆದು ಈಗ ಅವರೆಲ್ಲರೂ ಚಂಪಾನಗರಿಯಲ್ಲಿ ಸೇರಿದ್ದನ್ನು ತಿಳಿದು ತನ್ನ ಹತ್ತಿರಕ್ಕೆ ಬರುವಂತೆ ಅದರಲ್ಲಿ ಬರೆದಿತ್ತು. ಅವರು ಪತ್ನೀಪರಿವಾರಗಳೊಡನೆ ಹೊರಟು, ಮಾಳವಕ್ಕೆ ಹೋಗಿ ಮಾನಸಾರನನ್ನು ಕೊಂದು, ಪುಷ್ಪೋದ್ಭವನನ್ನು ಸೆರೆಯಿಂದ ಬಿಡಿಸಿಕೊಂಡು ಅವಂತಿಸುಂದರಿಯನ್ನು ಕರೆದುಕೊಂಡು ಪುಷ್ಪಪುರಕ್ಕೆ ಬಂದರು. ವೃದ್ಧರಾಜನೂ ಕುಮಾರರ ತಾಯಿತಂದೆಗಳೂ ಸಂತೋಷಪಟ್ಟರು. ರಾಜವಾಹನನು ಮಗಧ ಮಾಳವಗಳೆರಡಕ್ಕೂ ರಾಜನಾದನು. ಮಿಕ್ಕ ಕುಮಾರರು ಅವನಿಗೆ ಅಧೀನರಾಗಿ ಉಳಿದ ರಾಜ್ಯವನ್ನು ಆಳಿಕೊಂಡಿದ್ದರು. ರಾಜಹಂಸನೂ ಅವನ ರಾಣಿಯೂ ವಾನಪ್ರಸ್ಥಾಶ್ರಮವನ್ನು ಕೈಕೊಂಡು ಮೋಕ್ಷಮಾರ್ಗವನ್ನು ಹಿಡಿದರು.


 ಅನುಬಂಧ ೨

ಬೃಹತ್ಕಥಾ ಶ್ಲೋಕಸಂಗ್ರಹದ ಕಥಾಮುಖ


೧ನೆಯ ಸರ್ಗ

ಉಜ್ಜಯಿನಿ ಎಂಬ ನಗರ ಒಂದುಂಟು. ಅದರ ಕಂದಕ ಕೋಟೆ ಕೊತ್ತಲಗಳು ಮಹಾ ಭೂಮಂಡಲವನ್ನು ಸುತ್ತುವರಿದಿರುವ ಮಹಾಸಮುದ್ರ ಮಹಾಪರ್ವತಗಳಂತಿದ್ದುವು. ಅಲ್ಲಿದ್ದ ಚಿನ್ನಬೆಳ್ಳಿಯ ಮಹಡಿ ಮನೆಗಳನ್ನು ನೋಡುತ್ತಿದ್ದ ಜನಕ್ಕೆ ಮೇರು ಕೈಲಾಸಪರ್ವತ ಶಿಖರಗಳನ್ನು ನೋಡಬೇಕೆಂಬ ಆಸೆಯುಂಟಾಗುತ್ತಿರಲಿಲ್ಲ. ಪ್ರತಿಯೊಂದು ಮನೆಯಲ್ಲಿಯೂ ವೇದ ಬಿಲ್ಲು ವೀಣೆಗಳ ಧ್ವನಿಗಳು ಒಟ್ಟಿಗೆ ಕೇಳಿಬರುತ್ತಿದ್ದವು. ಆದರೆ ಅದರಿಂದ ಅವಕ್ಕೆ ಪರಸ್ಪರ ಬಾಧಕವೇನೂ ಇರುತ್ತಿರಲಿಲ್ಲ. ಮಹಾಕಾಲ ಮುಂತಾದ ಗಣಗಳು ಶಿವಪುರವನ್ನು ಬಿಟ್ಟುಬಂದು ಆ ಊರಿನಲ್ಲಿಯೇ ನೆಲಸಿಬಿಟ್ಟಿದ್ದರು. ವರ್ಣನೆ ಇಷ್ಟು ಸಾಕು.

ಅಲ್ಲಿ ಮಹಾಸೇನೆಯುಳ್ಳ ಮಹಾಸೇನನೆಂಬ ರಾಜನಿದ್ದನು. ಅವನಿಗೆ ಶ್ರೀಕೃಷ್ಣನಂತೆ ಹದಿನಾರು ಸಾವಿರ ರಾಣಿಯರಿದ್ದರು. ಅವನು ಶಾಸ್ತ್ರೋಕ್ತವಾಗಿ ನಡೆಯುತ್ತ ಬಹುಕಾಲ ಪ್ರಜೆಗಳನ್ನು ಪರಿಪಾಲನೆ ಮಾಡಿಕೊಂಡು ಬಂದನು. ಅವನಿಗೆ ಗೋಪಾಲ ಪಾಲಕ ಎಂಬ ಗುಣಶಾಲಿಗಳಾದ ಇಬ್ಬರು ಗಂಡುಮಕ್ಕಳಿದ್ದರು. ಬೃಹಸ್ಪತಿಗೆ ಸಮನಾದ ಭರತರೋಹಕನೆಂಬ ಮಂತ್ರಿ ಇದ್ದನು. ಅವನಿಗೆ ರೋಹಂತಕ ಸುರೋಹ ಎಂಬ ಅವನಂಥವರೇ ಇಬ್ಬರು ಮಕ್ಕಳಿದ್ದರು. ಈ ರಾಜಪುತ್ರ ಮಂತ್ರಿಪುತ್ರರು ನಾಲ್ಕು ವಿದ್ಯೆಗಳನ್ನೂ ಅವುಗಳ ಅರ್ಥವನ್ನೂ ಪ್ರಯೋಗವನ್ನೂ ತಿಳಿದು ದಕ್ಷರಾಗಿ ಸುಖವಾಗಿ ಕಾಲಯಾಪನೆ ಮಾಡುತ್ತಿದ್ದರು.

ಗೋಪಾಲನು ತಂದೆಯನಂತರ, ಅವನು ಪಾಲಿಸಿದ್ದ ರಾಜ್ಯವನ್ನು ಪಾಲಿಸುತ್ತಿದ್ದನು. ಕಿರಿಯವನಾದ ಪಾಲಕನು ಯುವರಾಜನಾಗಿದ್ದನು. ಮಂತ್ರಿಯ ಮಕ್ಕಳು ಅವರಿಗೆ ಮಂತ್ರಿಗಳಾದರು. ಹೊಸ ರಾಜನ ಮತ್ತು ಹೊಸ ಮಂತ್ರಿಗಳ ರಕ್ಷಣೆಯಲ್ಲಿ ಭೂಮಂಡಲವೇ ಹೊಸದಾಯಿತು.

ಒಂದು ದಿನ ರಾಜನು ದಿವ್ಯವಾದ ಮದಗಜವನ್ನೇರಿ ಹೊರಹೊರಟನು. ಅದನ್ನು ನೋಡಲು ಜನರು ಗುಂಪುಕಟ್ಟಿದರು. ಆನೆಯು ಬೆದರಿ ಅಡ್ಡಾದಿಡ್ಡಿಯಾಗಿ ಹೋಗುತ್ತ, ಒಬ್ಬ ಹುಡುಗಿಯನ್ನು ಸೊಂಡಲಲ್ಲಿ ಹಿಡಿದು ಕಂದಕದ ಕಡೆಗೆ ಹೋಯಿತು. ಎಲ್ಲಿ ತನ್ನನ್ನು ಅದರಲ್ಲಿ ಹಾಕಿಬಿಡುತ್ತದೆಯೋ ಎಂಬ ಹೆದರಿಕೆಯಿಂದ ಆ ಹುಡುಗಿ ಕ್ಷಣಕಾಲ ಪ್ರಜ್ಞೆತಪ್ಪಿ, ಚೇತರಿಸಿಕೊಂಡ ಬಳಿಕ ಆನೆಯ ಮೇಲಿದ್ದ ರಾಜನನ್ನು ಕಂಡು ರೋಷದಿಂದ “ಕೊಲ್ಲಬಾರದ ತಂದೆಯನ್ನೇ ಕೊಂದೆಯಂತೆ, ನಾನು ಲಕ್ಷ್ಯವೇ? ವೇದಾಧ್ಯಯನ ಸಂಪನ್ನನಾದ ಬ್ರಾಹ್ಮಣನನ್ನು ಕೊಲ್ಲುವವನು ಜಿಂಕೆಗಳನ್ನು ಲಕ್ಷ್ಯಮಾಡುತ್ತಾನೆಯೇ?” ಎಂದಳು. ಹೊಲೆಮಾದಿಗರಿಗೂ ಕರ್ಣಕಠೋರವಾಗುವ ಇಂಥ ಮಾತನ್ನು ಆ ಹುಡುಗಿಯಿಂದ ಕೇಳಿ ರಾಜನಿಗೆ ಕೊರಗುಹುಟ್ಟಿ ಎದೆಯಲ್ಲಿ ಬಾಣ ನೆಟ್ಟಂತಾಯಿತು. ಮನೆಗೆ ಹಿಂತಿರುಗಿಹೋಗಿ, ಮಿಕ್ಕಿದ್ದ ಹಗಲನ್ನು ಕೊರಗುತ್ತ ಕಳೆದು, ಸಂಜೆಯಾದಮೇಲೆ ಕರಿಯ ಕಂಬಳಿಯನ್ನು ಹೊದ್ದು, ಒರೆಯಲ್ಲಿ ಕತ್ತಿ ಇಟ್ಟು, ಜನಪ್ರವಾದವನ್ನು ತಿಳಿಯಲು ಮೆಲ್ಲಮೆಲ್ಲಗೆ ನಡೆಯುತ್ತ ಹೋದನು. ಒಂದು ದೇವಾಲಯದ ಹತ್ತಿರ ಒಬ್ಬ ವಿಟನೂ ಅವನನ್ನು ಹುಡುಕಿಕೊಂಡು ಬಂದಿದ್ದ ಹೆಂಗಸೂ ಮಾತನಾಡುತ್ತಿದ್ದ ಧ್ವನಿ ಕೇಳಿತು. ಅವನು ‘ಬರಿಯ ಬಯಲನ್ನು ಗುದ್ದಿದಂತೆ ನಿನ್ನಲ್ಲಿ ಪ್ರೀತಿಯಿಟ್ಟ ನಾನೇ ಬುದ್ಧಿಯಿಲ್ಲದವ! ಇಷ್ಟು ಹೊತ್ತೂ ನಾನು ಎಷ್ಟು ಚಿಂತೆಯಲ್ಲಿ ಕಾದಿದ್ದೆ! ನೀನೋ ಪತಿವ್ರತೆ!—ಮನೆ ಬಿಟ್ಟೇ ಹೊರಡಲೊಲ್ಲೆ! ನಿನ್ನ ಚಿಕ್ಕಪುಟ್ಟ ಸುಂದರ ಗಂಡನೇ ನಿನಗೆ ಪ್ರಿಯನಾದರೆ, ನನ್ನಂಥ ಸತ್ಕುಲಸಂಜಾತರಾದ ಹುಡುಗರನ್ನು ದೂರುಮಾಡಿ ಫಲವೇನು?’ ಎಂದನು. ಅವಳು ನಗುತ್ತ ‘ನಿನ್ನಂಥವರಂತೂ ನಾಚಿಕೆ ಬಿಟ್ಟವರಾದರೆ, ನಾನು ನನ್ನ ಗಂಡನ ಮನಸ್ಸನ್ನು ಸಂತೋಷಪಡಿಸಬೇಡವೇ? ಕುಲಟೆಯರು ಗಂಡನ ನಂಬಿಕೆ ಕೆಡಿಸಿಕೊಂಡು ವಿಟರನ್ನು ಸೇರುವುದಿಲ್ಲ. ಹಾಗೆ ನಿರಾತಂಕವಾಗಿ ಮಧುವನ್ನು ಸೇವಿಸಬೇಕೆಂದಿದ್ದರೆ, ಯಾವೊತ್ತೂ ಅಡ್ಡಿಯಾದವನೂ ಅರಿಯದವನೂ ಆದ ನನ್ನ ಗಂಡನನ್ನು ಕೊಂದುಬಿಡು! ಅದು ಪಾಪವೆಂದು ಹೆದರುವೆಯಾದರೆ ನಾನು ನಿನಗೆ ಪ್ರಿಯಳಾಗುವುದಿಲ್ಲ... ಹೆಚ್ಚು ಚರ್ಚೆ ಏಕೆ? ದೊರೆಯೇ ರಾಜ್ಯಸುಖದ ಮೇಲಣ ಆಸೆಯಿಂದ ಕಣ್ಣು ಕಾಣದವನಾಗಿ ತಂದೆಯನ್ನು ಕೊಲ್ಲಲಿಲ್ಲವೇ? ಅದು ಅಧರ್ಮವಲ್ಲವೇ?’ ಎಂದಳು. ಈ ಆಡಬಾರದ, ಕೇಳಬಾರದ ಮಾತನ್ನು ಕೇಳಿ ದೊರೆಯು ಮುಂದೆ ಹೋಗುತ್ತ ಮತ್ತೊಂದು ಕಡೆ ಒಬ್ಬ ಬ್ರಾಹ್ಮಣನ ಮಾತನ್ನು ಕೇಳಿದನು. ಅವನು ‘ಲೇ! ಎಚ್ಚರವಾಗಿದೆ ಏನೇ? ಮಗು ಅಳುತ್ತಿದೆಯಲ್ಲೇ! ಬೇಗ ಹೊಟ್ಟೆಗೆ ಕೊಡೇ! ಮಗುವಿನ ಗಂಟಲು ಒಣಗಿಹೋದೀತು!’ ಎನ್ನುತ್ತಿದ್ದನು. ಹೆಂಡತಿಯು ಎಚ್ಚೆತ್ತು ‘ಅಯ್ಯೋ, ತಂದೆಯನ್ನು ಕೊಲ್ಲುವವನೇ! ನೀನು ಸಾಯಿ!’ ಎಂದು ಮಗುವನ್ನು ಕ್ರೂರವಾಗಿ ಗದರಿಸಿದಳು. ಅವನು ‘ಅಯ್ಯೋ ಪಾಪಿ! ಇದೇನೇ ತಂದೆಯನ್ನು ಕೊಲ್ಲುವವನೇ ಎಂತ ಅಸಂಬದ್ಧವಾಗಿ ಮಗುವನ್ನು ಬಯ್ಯುತ್ತೀಯೇ?’ ಎಂದು ಕೋಪದಿಂದ ಕೇಳಿದನು. ಅವಳು ‘ಏತಕ್ಕೆ ಮಗ? ಶ್ರುತಿಸ್ಮೃತಿಗಳನ್ನು ಬಲ್ಲ ದೊರೆಯೇ ತಂದೆಯನ್ನು ಕೊಂದಮೇಲೆ!’ ಎಂದಳು. ಇವೇ ಮೊದಲಾದ ನಿಂದೆಯ ಮಾತುಗಳನ್ನು ಕೇಳಿ ರಾಜನು ಅಂತಃಪುರವನ್ನು ಹೊಕ್ಕು ಕಣ್ಣುಬಿಟ್ಟುಕೊಂಡು ಮಲಗಿದ್ದನು. ಚೆನ್ನಾಗಿ ಕತ್ತಲಾದಮೇಲೆ ಮಂತ್ರಿಗಳನ್ನು ಕರೆದು ಗುಟ್ಟಿನಲ್ಲಿ ‘ಇದೇನು ನನ್ನ ಮೇಲಿನ ಅಪವಾದ? ಹೇಳಿ!’ ಎಂದು ಕೇಳಿದನು. ಅವರು ಹೆದರುತ್ತ ‘ದೇವ! ಕೀರ್ತಿಶೇಷನಾದ ನಿನ್ನ ತಂದೆ ಸಾಯುವ ಕಡೆಗಾಲಕ್ಕೆ ಒಂದೇ ಸಮನೆ ಕೆಡಕು ಮಾಡುವುದಕ್ಕೆ ಮೊದಲು ಮಾಡಿದ; ಕ್ಷೌರಕನು ನರೆಕೂದಲನ್ನು ತೆಗೆಯುತ್ತ ಅಕಸ್ಮಾತ್​ ಒಂದು ಕಪ್ಪುಕೂದಲನ್ನು ಕೀಳಲು, ಅವನ ತಲೆ ಕಡಿಸಿದ; ಊಟಮಾಡುತ್ತಿದ್ದಾಗ ಹಲ್ಲಿಗೆ ಒಂದು ಕಲ್ಲು ಸಿಕ್ಕಲು, ಕುಲಕ್ರಮವಾಗಿ ಬಂದಿದ್ದ ಅಡಿಗೆಯವನನ್ನು ಕೊಲ್ಲಿಸಿದ; ಬ್ರಾಹ್ಮಣರನ್ನೂ ಹಿಂಸೆಪಡಿಸಿದ; ನಮ್ಮ ತಂದೆ ರಾಜನ ಕೇಡನ್ನು ಕಾಣುವುದಕ್ಕಿಂತ ಮುಂಚೆಯೇ ಕಣ್ಣುಮುಚ್ಚಿಕೊಂಡ; ಮಂತ್ರಿ ಹೋದನೆಂದು ರಾಜನಿಗೆ ಕೊರಗು ಹತ್ತಿ, ಕ್ಷಯ ಕಾಲಿಟ್ಟುಕೊಂಡಿತು. ಹೀಗೆ ತಂದೆ ಹೋಗಿ ರಾಜ ಹೋಗುವುದರಲ್ಲಿದ್ದು, ಪ್ರಜೆಗಳು ಬೇಸತ್ತು ಇದ್ದದ್ದನ್ನು ಕಂಡು ನಾವು ಏನು ಮಾಡೋಣವೆಂದು ಚಿಂತಿಸಿ ಅವಂತಿಯಲ್ಲಿ ಈ ಪ್ರವಾದವನ್ನು ಹುಟ್ಟಿಸಿದೆವು:— ರಾಜನು ಸಿಟ್ಟಿನಿಂದ ವಿವೇಕಶೂನ್ಯನಾಗಿ ಪ್ರಜೆಗಳನ್ನು ಹಿಂಸಿಸುತ್ತಿದ್ದದ್ದರಿಂದ ಪ್ರಜೆಗಳ ಮೇಲಣ ವಾತ್ಸಲ್ಯವುಳ್ಳ ರಾಜಪುತ್ರನು ಅವನನ್ನು ಸೆರೆಯಲ್ಲಿಟ್ಟನು. ರಾಜನು ಸಂಕೋಲೆ ತೊಡಿಸಿದ ಸಲಗನಂತೆ ಚಿಂತೆಗೊಳಗಾಗಿ, ನಿದ್ರಾಹಾರಗಳನ್ನು ಬಿಟ್ಟು ಒಂದೊಂದು ರಾತ್ರಿಯನ್ನು ನೂರುನೂರು ವರ್ಷಗಳ ಹಾಗೆ ಕಳೆದನು. ಆದರೆ ಪ್ರಜಾಹಿತ ಚಿಂತಕನಾದ ರಾಜಪುತ್ರನು ಅವನನ್ನು ಬಿಡಲಿಲ್ಲ. ರಾಜನು ಪ್ರಾಣಬಿಟ್ಟನು—ಎಂದು. ಇದೇ ಈ ಅಪವಾದಕ್ಕೆ ಮೂಲ’ ಎಂದರು. ಗೋಪಾಲನು ಒಂದು ಕ್ಷಣ ತಲೆತಗ್ಗಿಸಿಕೊಂಡಿದ್ದು ಅನಂತರ ನೆಲವನ್ನು ಅಂಗೈಯಿಂದ ಅಪ್ಪಳಿಸಿ, ಕಣ್ಣಿನಲ್ಲಿ ನೀರು ತುಂಬಿ ಆಕಾಶವನ್ನು ನೋಡುತ್ತ ಅಳವಳಿದು ‘ಶುಕ್ರ ಬೃಹಸ್ಪತಿಗೆ ಸಮನಾದವರೂ ಆಪ್ತಮಿತ್ರರೂ ಆದ ನಿಮ್ಮನ್ನು ಬಿಟ್ಟು ಮತ್ತಾರು ಇಂಥ ಅಪಾಯವಿಲ್ಲದ ಉಪಾಯವನ್ನು ಪ್ರಯೋಗ ಮಾಡಿಯಾರು? ಆದರೆ ಇದು ಯಾವುದಕ್ಕೂ ಹೆದರದಂಥ ಸತ್ವಶಾಲಿಗಳು ಅನುಸರಿಸತಕ್ಕ ದಾರಿ; ಕಂಡದ್ದಕ್ಕೂ ಕಾಣದ್ದಕ್ಕೂ ಅಂಜುವ ನಮ್ಮಂಥವರಿಗೆ ತಕ್ಕದಲ್ಲ. ಆದ್ದರಿಂದ ಪಾಲಕನು ರಾಜನಾಗಲಿ; ಅವನನ್ನು ನೋಡಿಕೊಳ್ಳಿ; ಈ ಅಪವಾದವನ್ನು ನಾನು ಕಡೆಗಣಿಸಲಾರೆ!’ ಎಂದನು. ಅವರು ಹೀಗೆ ಮಾತನಾಡುತ್ತಿರುವಾಗ ಕೋಳಿ ಕೂಗಿ ಬೆಳಗಾಯಿತು. ವಂದಿಮಾಗಧರು ‘ಯಶೋಧವಳಿತಾನಂತ ದಿಗಂತ! ಏಳೋಣವಾಗಲಿ!’ ಎಂದು ಎಚ್ಚರಿಸಿದರು. ಆ ಮಾತು ಕರ್ಣಕಠೋರವಾಯಿತು. ರಾಜನು ಎರಡು ಕಿವಿಗಳನ್ನೂ ಮುಚ್ಚಿಕೊಂಡು ತಲೆಯಲ್ಲಾಡಿಸಿದನು. ಪ್ರತೀಹಾರಿಯನ್ನು ಕರೆದು ‘ಅವರು ಇದನ್ನು ನಿಲ್ಲಿಸುವಂತೆ ಹೇಳು; ಗಾಯಕ್ಕೆ ಉಪ್ಪು ಸವರಿ ಏನು ಪ್ರಯೋಜನ!’ ಎಂದು ಆಜ್ಞೆ ಮಾಡಿದನು. ಅನಂತರ, ‘ಹೀಗೆ ಅಪವಾದ ತಂದುಕೊಂಡ ನನಗೆ ಧಿಕ್ಕಾರವಿರಲಿ! ಅಥವಾ ನನ್ನನ್ನು ನಾನು ಏಕೆ ನಿಂದಿಸಿಕೊಳ್ಳಲಿ? ರಾಜನು ಯಾವ ಆತಂಕವೂ ಇಲ್ಲದೆ ಚಿರಕಾಲ ಸುಖವಾಗಿದ್ದನು. ನನ್ನಂತೆ ಮತ್ತಾವ ರಾಜಪುತ್ರನೂ ಪ್ರಬಲರಾದ ಬಾಹ್ಯಾಭ್ಯಂತರ ವೈರಿಗಳನ್ನು ನಿರ್ಮೂಲಮಾಡಿದ? ವರ್ಣಾಶ್ರಮಧರ್ಮಗಳು ಸಡಿಲದಂತೆ ನೋಡಿಕೊಂಡ? ಸದ್ಗುಣಸಂಪನ್ನನಾದ ಅವಂತಿವರ್ಧನನಂಥ ಪುತ್ರನು ಮತ್ತಾರಿಗಿದ್ದಾರೆ? ಇವೆಲ್ಲವೂ ಹಾಗಿರಲಿ; ಭಾವ ನರವಾಹನದತ್ತನು ಚಕ್ರವರ್ತಿಯಾಗಿ ನನ್ನನ್ನು ಮುಂದಕ್ಕೆ ತರುತ್ತಿಲ್ಲವೇ? ತಪೋವನಸೇವನೆ ಒಂದು ಕಡಿಮೆಯಾಗಿತ್ತು. ಮಂತ್ರಿಶ್ರೇಷ್ಠರ ಪ್ರಸಾದದಿಂದ ಅದೂ ಲಭಿಸಿತು!’ ಎಂದು ಧೃಢಸಂಕಲ್ಪಮಾಡಿಕೊಂಡು ಮಂತ್ರಿಗಳನ್ನು ಕುರಿತು ಆಸ್ಥಾನದಲ್ಲಿ ಸಿಂಹಾಸನವನ್ನಿಡಿಸಿ ಸಜ್ಜುಗೊಳಿಸುವಂತೆ ಅಪ್ಪಣೆ ಮಾಡಿದನು. ಅವರು ಹೊರಟುಹೋದ ಮೇಲೆ ತಲೆಯನ್ನು ಮುಂಡನ ಮಾಡಿಸಿಕೊಂಡು, ನಾರುಮಡಿಯುಟ್ಟು, ಕಮಂಡಲುವನ್ನು ಹಿಡಿದು, ಕಣ್ಣಿನಲ್ಲಿ ನೀರುತುಂಬಿ ಎದೆಯ ಮೇಲೆ ಕೈಯಿಟ್ಟುಕೊಂಡು ಅಂತಃಪುರವೆಲ್ಲ ನೋಡುತ್ತಿರಲು, ಆಸ್ಥಾನವನ್ನು ಹೊಕ್ಕನು. ಪಾಲಕನು ಅದನ್ನು ನೋಡಿ ಹೆದರಿ ಮುಖಬಾಡಿದವನಾದನು; ಬಿಟ್ಟ ಕಣ್ಣು ಬಿಟ್ಟಂತೆ, ನಿಂತದ್ದು ನಿಂತಂತೆ ಇದ್ದ ತಮ್ಮನನ್ನು ಕುರಿತು ‘ಅಪ್ಪಾ! ನೀನು ರಾಜನಾದರೆ ತಂದೆಯ ಮತ್ತು ವತ್ಸರಾಜನ ಅನುಗ್ರಹದಿಂದಲೂ, ನಿನ್ನ ಪರಿಶುದ್ಧ ಬುದ್ಧಿಗಾಗಿಯೂ ಜನ ನಿನ್ನನ್ನು ಕಣ್ಣುಮುಚ್ಚಿಕೊಂಡು ಅನುಸರಿಸುತ್ತಾರೆ; ತಂದೆಯನ್ನು ಶಿಕ್ಷಿಸಿದವನು ಹೋದನಲ್ಲಾ—ಎನ್ನುತ್ತಾರೆ. ಆದ್ದರಿಂದ ನಾನು ಹೇಳಬೇಕೆಂದಿರುವುದಿಷ್ಟೇಯೆ. ‘ವರ್ಣಾಶ್ರಮಪರಿಪಾಲನೆಗಾಗಿ, ಪಿತ್ರಾರ್ಜಿತವಾಗಿ ಬಂದ ಈ ಸಿಂಹಾಸನವನ್ನು ಹತ್ತು! ಈ ನನ್ನ ಮಾತನ್ನು ಅವಶ್ಯವಾಗಿ ನಡೆಸಬೇಕು. ನಿನ್ನಂಥವರು ನನ್ನಂಥವರ ಮಾತುಗಳನ್ನು ವಿಮರ್ಶೆಮಾಡುತ್ತ ಕುಳಿತುಕೊಳ್ಳುವುದಿಲ್ಲ’ ಎಂದನು. ಪಾಲಕನು ಒಂದು ಕ್ಷಣ ತಲೆತಗ್ಗಿಸಿಕೊಂಡು ಮೂಗಿನ ತುದಿಯನ್ನು ನೋಡುತ್ತ ಉತ್ತರವನ್ನು ಯೋಚಿಸುತ್ತಿದ್ದನು. ರಾಜನು ಕೋಪವನ್ನು ನಟಿಸುತ್ತ ‘ಅಯ್ಯಾ, ಸಿಂಹಾಸನವನ್ನು ಹತ್ತು! ಉತ್ತರವನ್ನು ಚಿಂತಿಸಿ ಏನು ಪ್ರಯೋಜನ? ಸಕಾರಣವಾದ ನೂರು ಉತ್ತರಗಳನ್ನು ಕೊಟ್ಟರೂ ಮಳೆಗಾಲದಲ್ಲಿ ಶೋಣದ ಪ್ರವಾಹವನ್ನು* ತಡೆಯುವುದು ಹೇಗೆ ಅಸಾಧ್ಯವೋ ಹಾಗೇ ನನ್ನನ್ನು ತಡೆಯುವುದೂ ಅಸಾಧ್ಯ’ ಎಂದನು. ಬ್ರಾಹ್ಮಣರು ಪುರೋಹಿತನನ್ನು ಮುಂದುಮಾಡಿಕೊಂಡು ಸೆರೆ ಬಿಗಿದು ಬರುತ್ತಿರಲು, ಕಣ್ಣೀರನ್ನು ಒರೆಸಿಕೊಳ್ಳುತ್ತ ‘ಪಾಲಕನು ನಿನ್ನ ಆಜ್ಞೆಯನ್ನು ಮೀರಲಾರ; ಆದರೆ ನಾವು ಹೇಗೆ ಸುಮ್ಮನಿರಲಾದೀತು? ಅಣ್ಣನಿರುವಾಗ ತಮ್ಮನು ಸಿಂಹಾಸನವನ್ನೇರುವುದು ಮಂಚವೇರಿದಂತೆ. ನೀನು ಆಯುಷ್ಮಂತನಾಗಿರುವಾಗ ಅವನು ರಾಜ್ಯಲಕ್ಷ್ಮಿಯ ಕೈಹಿಡಿಯುವುದು ನಿಂದ್ಯವಾದದ್ದೆಂದು ಅವನು ಭಾವಿಸುತ್ತಾನೆ. ಆದ್ದರಿಂದ ಈ ಭಯಂಕರ ಸಂಕಲ್ಪವನ್ನು ಬಿಡು. ನಮ್ಮ ಶೋಕಾಶ್ರುಗಳು ಆನಂದಾಶ್ರುಗಳಾಗಲಿ!’ ಎಂದರು. ಆಗ ರಾಜನು ಕೈಮುಗಿದುಕೊಂಡು ತಲೆಬಗ್ಗಿ ‘ಮಾತನಾಡಿ ಸುಮ್ಮನೆ ನನ್ನನ್ನು ನೋಯಿಸಬೇಡಿ! ಅವನು ರಾಜ್ಯವಾಳುವುದಕ್ಕೆ ಸಮರ್ಥನೆಂದರಿತೇ ಅವನಿಗೆ ಅಪ್ಪಣೆ ಮಾಡಿದ್ದೇನೆ. ನಾನು ಪತಿತನಾಗಿ ರಾಜ್ಯಾಗ್ನಿಯನ್ನು ಪಾಲಿಸಲಾರದವನಾಗಿರುವಾಗ ಅವನು ರಾಜನಾದರೆ ಅದು ನಿಂದ್ಯವಲ್ಲ. ಪತಿತನೆಂಬ ಮಾತು ಕೇಳಿ ಕಿವಿ ಮುಚ್ಚಿಕೊಳ್ಳುತ್ತಿದ್ದೀರಿ. ನಾನು ತಂದೆಯನ್ನು ಕೊಂದೆನೆಂದು ಜನರು ಆಡಿಕೊಳ್ಳುತ್ತಿರುವುದು ಸುಳ್ಳಲ್ಲ. ಈ ಪಾಪ ಮಾಡಿದ ನಾನು ನಿಮ್ಮೆಲ್ಲರ ಪೀಡಾಪರಿಹಾರಾರ್ಥವಾಗಿ ಪ್ರಾಯಶ್ಚಿತ್ತ ಮಾಡಿಕೊಳ್ಳಲು ಹೊರಟಿದ್ದೇನೆ. ಆದ್ದರಿಂದ ನನ್ನನ್ನು ಯಾರೂ ತಡೆಯಬೇಡಿ. ನಾನು ಧರ್ಮಬಿಡದೆ ಪ್ರಜಾಪರಿಪಾಲನೆ ಮಾಡಿದ್ದರೆ, ಅದಕ್ಕೆ ಪ್ರತ್ಯುಪಕಾರವಾಗಿ ನೀವು ಈ ಪಾಲಕನನ್ನು ಪರಿಪಾಲಿಸಿ!’ ಎಂದು ಪಾಲಕನ ಕಡೆಗೆ ತಿರುಗಿ, ‘ನನ್ನ ಮಗ ಅವಂತಿವರ್ಧನನನ್ನು ನನ್ನಂತೆಯೇ ಪ್ರೀತಿಯಿಂದ ನೋಡಿಕೋ!’ ಎಂದನು. ಪಾಲಕನು ವಿಲಕ್ಷಣವಾಗಿ ನಗುತ್ತ ‘ಮಹಾರಾಜ! ಅವಂತಿವರ್ಧನನೇ ಏಕೆ ರಾಜನಾಗಬಾರದು? ಗುಣವಂತರಾದ ತಮ್ಮಂದಿರಿದ್ದರೂ ರಾಜರು ಮಕ್ಕಳಿಗೇ ರಾಜ್ಯಭಾರ ವಹಿಸಿಕೊಟ್ಟಿದ್ದನ್ನು ಕೇಳಿದ್ದೇವೆ’ ಎಂದನು. ಗೋಪಾಲನು ‘ನೀನು ಮುದುಕನಾಗಿ ಅವನು ಪ್ರಾಯಸಮರ್ಥನಾದಮೇಲೆ ನೀನೇ ಯುಕ್ತವಾದದ್ದನ್ನು ಮಾಡುತ್ತೀಯೇ!’ ಎಂದು ಯಾರೂ ಬಾಯೆತ್ತದಂತೆ ಮಾಡಿ, ಪಾಲಕನಿಗೆ ಪಟ್ಟಾಭಿಷೇಕ ಮಾಡಿದನು. ಅನಂತರ ಒಂದು ರಾತ್ರಿ ಆ ಊರಿನಲ್ಲಿ ಉಳಿದಿದ್ದು ಮರುದಿನ ಕಾಡಿಗೆ ಹೊರಟುಬಿಟ್ಟನು. ॥ ಶ್ಲೋಕಸಂಖ್ಯೆ ೯೧ ॥

ಇಲ್ಲಿಗೆ ಬುಧಸ್ವಾಮಿಯಿಂದ ವಿರಚಿತವಾದ ಬೃಹತ್ಕಥೆಯಲ್ಲಿ,

ಶ್ಲೋಕಸಂಗ್ರಹದಲ್ಲಿ, ಮೊದಲನೆಯ ಸರ್ಗ.

೨ನೆಯ ಸರ್ಗ

ಪಾಲಕನು ಭ್ರಾತೃವಿಯೋಗದುಃಖದಲ್ಲಿ ಮುಳುಗಿ ರಾಜ್ಯಭಾರವನ್ನು ಬಿಟ್ಟು ಕುಳಿತನು. ಆಗ ಪ್ರಜೆಗಳು ಪುರೋಹಿತನನ್ನು ಮುಂದುಮಾಡಿಕೊಂಡು ಬಂದು ‘ಅಣ್ಣನ ಮುಂದೆ ರಾಜ್ಯಭಾರ ಮಾಡುತ್ತೇನೆಂದು ಪ್ರತಿಜ್ಞೆಮಾಡಿ ಹೀಗೆ ಶೋಕಿಸುತ್ತ ಕುಳಿತುಕೊಳ್ಳುತ್ತಾರೆಯೇ? ಅದರಿಂದ ರಾಜ್ಯ ಪರಿಪಾಲನೆಯಾಗುತ್ತದೆಯೇ? ರಾಜ್ಯವಾಳುತ್ತಿದ್ದರೂ ರಾಜನಿಗೆ ಪ್ರಜೆಗಳ ಪಾಪದಲ್ಲಿ ಆರನೆಯ ಒಂದು ಪಾಲು ತಪ್ಪಿದ್ದಲ್ಲ; ಅದನ್ನು ಬಿಟ್ಟು ಕುಳಿತರೆ, ಪಾಪವು ಪೂರ್ತಿಯಾಗಿ ಬರುತ್ತದೆ. ಪಾಪ ಬೇಡ, ಪುಣ್ಯ ಬೇಕು—ಎನ್ನುವ ಹಾಗಿದ್ದರೆ ಪ್ರಜೆಗಳನ್ನೂ ಸುಖವಾಗಿಟ್ಟು, ನೀನೂ ಸುಖವಾಗಿರು. ಇಲ್ಲದಿದ್ದರೆ ಪ್ರಜೆಗಳು ರಾಜ್ಯವನ್ನು ಬಿಟ್ಟು ಹೋಗಿಬಿಡುತ್ತಾರೆ. ಭಿಕ್ಷಾನ್ನದ ಹುಡುಗನ ಕೈಯಲ್ಲಿರುವ ತೆರೆದ ಭಿಕ್ಷಾಪಾತ್ರೆಯಿಂದ ಕಾಗೆಯು ಮೋದಕವನ್ನು ಎತ್ತಿಕೊಂಡು ಹೋಗುವ ಹಾಗಾಗುತ್ತದೆ’ ಎಂದರು. ಅವನು ಹೆದರಿ ಸಿಂಹಾಸನವನ್ನು ಹತ್ತಿದನು. ಜನಕ್ಕೆ ಸಂತೋಷವಾಯಿತು. ಸ್ವಲ್ಪಕಾಲದ ಮೇಲೆ ಅವನು ಬ್ರಾಹ್ಮಣರನ್ನು ಕರೆದು ಧರ್ಮವನ್ನು ಕೇಳಿದನು. ಅವರು ‘ನೀನು ವಿದ್ಯಾವಂತ; ಯಾವ ಧರ್ಮವನ್ನು ಅರಿಯೆ? ಕೇಳಿದ್ದರಿಂದ ಮರ್ಯಾದೆಗಾಗಿ ಹೇಳುತ್ತೇವೆ; ಮನುಷ್ಯರು ರಾಗಾದಿವಶರಾದವರು. ಆದ್ದರಿಂದ ಅವರ ಮಾತು ಪ್ರಮಾಣವಲ್ಲ; ಸಾಂಖ್ಯಾದಿಗಳು ಕಾರ್ಯವನ್ನು ಹೇಳುವುದಿಲ್ಲ; ಆದ್ದರಿಂದ ವೇದವೇ ಪ್ರಮಾಣ!’ ಎಂದರು. ಅವನು ಯಜ್ಞದೀಕ್ಷೆ ವಹಿಸಿ ರಾಜಕಾರ್ಯಗಳನ್ನು ಬಿಟ್ಟನು. ಆಗ ಮಂತ್ರಿಗಳು ಕಳವಳಗೊಂಡು ‘ಬ್ರಾಹ್ಮಣರು ನಿನ್ನನ್ನು ಶೋಕಪಂಕದಿಂದ ಎತ್ತಿದರು; ಈಗ ಈ ದೀಕ್ಷಾಪಂಕದಿಂದ ಯಾರು ಎತ್ತುವವರು? ರಾಜರು ಅರ್ಥಕಾಮಗಳನ್ನೂ ಸೇವಿಸಬೇಕು. ಅವುಗಳಿಲ್ಲದೆ ಶುದ್ಧಧರ್ಮವು ಅವರಿಗೆ ದೊರೆಯಲಾರದು’ ಎಂದು ಹೇಳಿದರು. ಈ ಮಾತನ್ನು ಕೇಳಿ ಅವನು ಅಂತಃಪುರವನ್ನು ಸೇರಿದನು. ಬೆಳಗ್ಗೆ ಎದ್ದು ಸ್ನಾನಕರ್ಮಾದಿಗಳನ್ನು ತೀರಿಸಿಕೊಂಡು ಆಸ್ಥಾನಕ್ಕೆ ಬಂದು ಪ್ರಜೆಗಳನ್ನು ನೋಡಿ ಕಳುಹಿಸಿಕೊಟ್ಟನು. ಅನಂತರ ಮಂತ್ರಿಗಳಿಗೆ ಹೇಳಿ ಪ್ರಜೆಗಳಿಗಾಗಿ ಉದ್ಯಾನದಲ್ಲಿ ಪಾನಭೂಮಿಯನ್ನು ಏರ್ಪಡಿಸಿದನು. ಅಲ್ಲಿ ಊರಿನ ಆಬಾಲವೃದ್ಧರಾದ ಪ್ರಜೆಗಳೆಲ್ಲರೂ ವಸ್ತ್ರ ಆಭರಣ ಹೂವು ತಿಂಡಿ ತೀರ್ಥಗಳಿಂದ ತೃಪ್ತಿಗೊಂಡರು. ಮಧುಪಾನದ ಜೊತೆಗೆ ಮಧ್ಯೆ ವೀಣಾವಾದನವೂ ಸಂಗೀತವೂ ನಟಾದಿಗಳಿಂದ ನೃತ್ಯವೂ ಇತ್ತು. ಹೀಗೆ ಹಗಲೆಲ್ಲಾ ವಿಹಾರ ನಡಸಿ, ಸಂಜೆಗೆ ಎಲ್ಲರೂ ಊರಿಗೆ ಹಿಂತಿರುಗಿ ಬಂದರು. ರಾಜನು ಅಂತಃಪುರವನ್ನು ಹೊಕ್ಕು ಅಲ್ಲಿಯೂ ಸಂಗೀತ ಕೇಳಿ, ಹೆಂಗಸರು ಪಾತ್ರವಹಿಸಿದ ನಾಟಕವನ್ನು ನೋಡಿ, ಹೆಂಡಿರಿಗೆಲ್ಲಾ ಕುಡಿಸಿ ನಿದ್ರೆಹೋದನು. ಹೀಗೆ ಅವನು ವಿಷಯಾಸಕ್ತನಾಗಿರಲು, ಸುಖಾಭಿಲಾಷೆಯು ಹೆಚ್ಚುತ್ತಾ ಹೋಯಿತು. ಕೆಲವು ಕಾಲ ಕಳೆಯಲು ಒಂದು ದಿನ ಅವನು ಬ್ರಾಹ್ಮಣರನ್ನು ಕರೆದು ‘ಇಂದು ಬೆಳಗಿನ ಜಾವ ನನಗೆ ಒಂದು ಕನಸು ಬಿತ್ತು; ನಾನು ವೈಹಾಳಿಗೆ ಹೋಗಿರಲು ಅಲ್ಲಿಗೆ ಒಂದು ಕಾಡಾನೆ ಬಂತು. ಅದರ ಮದವಾಸನೆ ಮೂಗಿಗೆ ತಟ್ಟಿದ ಕೂಡಲೆ ನನ್ನ ಪಟ್ಟದಾನೆ ರೋಷಗೊಂಡು ಕಟ್ಟಿಹಾಕಿದ್ದ ಕಂಬವನ್ನು ಕಿತ್ತುಕೊಂಡು ಕಾಡಾನೆಯನ್ನು ಎದುರಿಸಿ ಬಂತು. ಕಾಡಾನೆಯು ಸೊಂಡಲೆತ್ತಿ ಗರ್ವದಿಂದ ಘೀಳಿಟ್ಟಿತು. ನನ್ನ ಆನೆಯು ಅದರ ಮೇಲೆ ಬಿದ್ದು ದಂತಗಳಿಂದ ಬಲವಾಗಿ ತಿವಿಯಿತು. ಅದು ಸ್ಫಟಿಕಸ್ತಂಭಗಳಂತಿದ್ದ ತನ್ನ ದಂತಗಳಿಂದ ನನ್ನ ಆನೆಯನ್ನು ಎತ್ತಿ ಎಸೆಯಿತು. ಅದು ಹೀಗೆ ಸೋತು ಹಿಮ್ಮೆಟ್ಟಲು, ನಾನು ಅದನ್ನು ತಿರುಗಿಸಬೇಕೆಂದು, ಹತ್ತಿರ ಇದ್ದವರಿಗೆ ಬೇಗ ಅಂಕುಶವನ್ನು ತಂದುಕೊಡಿ ಎಂದು ಹೇಳಿದೆ. ನಾನು ವತ್ಸರಾಜನಲ್ಲಿ ಹಸ್ತಿಶಿಕ್ಷಣವನ್ನು ಕಲಿತವನಲ್ಲವೇ? ಆದರೆ ಯಾರೂ ಅಂಕುಶವನ್ನು ತಂದುಕೊಡಲಿಲ್ಲ. ಗಾಬರಿಯಿಂದ ಎಚ್ಚರಗೊಂಡೆ. ಇದರ ಫಲ ಒಳ್ಳೆಯದೋ ಕೆಟ್ಟದೋ ಯೋಚಿಸಿ ಹೇಳಿ!’ ಎಂದನು. ಕೆಟ್ಟದೆಂದು ತಿಳಿದಿದ್ದರೂ ಅವರು ರಾಜನನ್ನು ಸಂತೋಷಪಡಿಸುವುದಕ್ಕೋಸ್ಕರ ಅದರ ಅರ್ಥವನ್ನು ತಿರುಗಿಸಿ ‘ಮಹಾರಾಜ! ಆ ಕಾಡಾನೆಯು ವಿನಾಯಕ; ನಿನ್ನ ಪಟ್ಟದಾನೆಯು ರಾಜ್ಯವಿಘ್ನಸ್ವರೂಪ; ಗಣಪತಿಸ್ವಾಮಿಯು ಅದನ್ನು ಕಿತ್ತೊಗೆದು ಪ್ರಭುವನ್ನು ಉದ್ಧಾರ ಮಾಡಿದ್ದಾನೆ!’ ಎಂದು ಹೇಳಿದರು. ಆದರೆ ರಾಜನಿಗೆ ಇದರಿಂದ ಸಮಾಧಾನವಾಗಲಿಲ್ಲ. ಆಗ ಮಂತ್ರಿಗಳು ‘ದೇವ! ದೊಡ್ಡ ಮಹಾರಾಜರಿದ್ದಾಗ ಒಂದು ಸಂಗತಿ ನಡೆಯಿತಂತೆ; ನಮ್ಮ ತಂದೆಯಿಂದ ಅದನ್ನು ಒಂದು ಸಾರಿ ಕೇಳಿದೆವು. ಪ್ರದ್ಯೋತನು ಪಟ್ಟಕ್ಕೆ ಬರಬೇಕೆಂದಿದ್ದಾಗ, ಒಂದು ರಾತ್ರಿ ಅವನು ಸಿಂಹಾಸನದ ಮೇಲೆ ಕುಳಿತಿದ್ದ ಹಾಗೂ ಅವನ ತಲೆಯ ಮೇಲೆ ವಿಚಿತ್ರವಾದ ಏಳು ರೆಕ್ಕೆಗಳುಳ್ಳ ಒಂದು ಹಕ್ಕಿಯು ಬಂದು ಕುಳಿತ ಹಾಗೂ ಕನಸಾಯಿತಂತೆ. ಅದರ ಅರ್ಥವೇನೆಂದು ಕೇಳಲು ಎಲ್ಲರೂ ಸುಮ್ಮನಿದ್ದರು. ಶಾಂಡಿಲ್ಯನೆಂಬವನು ‘ಏಕೆ ಎಲ್ಲರೂ ಸುಮ್ಮನಿದ್ದೀರಿ? ನೀವು ಕ್ರೌರ್ಯಕ್ಕಾಗಿ ಹೆದರುತ್ತಿದ್ದರೆ ನಮ್ಮಂಥವರಿಗೆ ಹೇಳಿ; ಕೆಟ್ಟದ್ದಾಗಿದ್ದರೆ ತಿಳಿಸಬೇಕು; ಅದಕ್ಕೆ ಪ್ರತಿಕ್ರಿಯೆಯನ್ನೂ ತಿಳಿಸಬೇಕು. ಪ್ರತಿಕ್ರಿಯೆ ಇಲ್ಲದಿದ್ದರೆ ಹೀಗೆ ಉದಾಸೀನರಾಗಿರುವುದು ನ್ಯಾಯ!’ ಎಂದನು. ರಾಜನು ಅವನನ್ನು ಕೇಳಿದನು. ಅವನು ‘ಮಹಾರಾಜ! ಇದು ಅಹಿತದಿಂದ ಮೊದಲಾಗಿ ಹಿತದಲ್ಲಿ ಮುಗಿಯುತ್ತದೆ; ಇದಕ್ಕಾಗಿ ಕೋಪ ಬೇಡ! ಈ ಕರ್ಕಶಧ್ವನಿಯ ಹಕ್ಕಿಯು ಸಿಡಿಲು; ಅದರ ಏಳು ರೆಕ್ಕೆಗಳು ಏಳು ಪಕ್ಷ; ಇದಕ್ಕೆ ಹೆಚ್ಚಿನ ವಿವರ ಬೇಕಿಲ್ಲ; ಖಂಡಿತ ಸಿಂಹಾಸನವನ್ನು ಹತ್ತಬೇಡ; ಯಾರು ಬದುಕಿರಬಾರದೆಂದು ನಿನ್ನ ಇಷ್ಟವಿದೆಯೋ ಅಂಥವನೊಬ್ಬನನ್ನು ಸಿಂಹಾಸನದ ಮೇಲೆ ಕೂರಿಸು; ಅವನು ಇನ್ನು ಮೂರೂವರೆ ತಿಂಗಳಿಗೆ ಖಂಡಿತವಾಗಿ ಸಿಡಿಲುಬಡಿದು ಸಾಯುತ್ತಾನೆ!’ ಎಂದನು. ರಾಜನು ರೋಷಗೊಂಡು ‘ಇವನ ಕಣ್ಣುಗಳನ್ನು ಕೀಳಿಸಿಬಿಡು!’ ಎಂದು ಭರತರೋಹಕನಿಗೆ ಹೇಳಿದನು. ಅವನು ‘ಅಪ್ಪಣೆ!’ ಎಂದು ಅದಕ್ಕೆ ಸಿದ್ಧಮಾಡಿಕೊಳ್ಳುತ್ತ ಬ್ರಾಹ್ಮಣರ ಕಡೆಗೆ ತಿರುಗಿ ಕಣ್ಣುಮಿಟುಕಿಸಿದನು. ಅವರು ಮೃದುವಾಗಿ ‘ದೇವ! ಬುದ್ಧಿವಂತರು ಹುಚ್ಚರ ಮಾತನ್ನು ಕಿವಿಯ ಮೇಲೆ ಹಾಕಿಕೊಳ್ಳುವುದಿಲ್ಲ. ಈ ಬ್ರಾಹ್ಮಣ ಹುಚ್ಚನಷ್ಟೇ ಅಲ್ಲ ಬೆಪ್ಪನೂವೆ—ಆದ್ದರಿಂದ ಅವನ ಕಣ್ಣು ಕೀಳಿಸಬಾರದು. ಆದರೆ ಆ ಬೋಳಿಯ ಮಗನನ್ನು* ಏಳು ಪಕ್ಷ ಸೆರೆಯಲ್ಲಿಡಿಸಬೇಕು. ಆಮೇಲೆ ಶಿಕ್ಷೆ ಮಾಡಿದರೆ ಸರಿ; ಮಹಾಸ್ವಾಮಿಯವರು ಕೂಡಲೆ ಸಿಂಹಾಸನವನ್ನು ಹತ್ತಿಬಿಡಿ. ಅವನ ಮಾತು ನಿಜವಾದರೆ ಬಹುಮಾನ ಪಡೆಯಲಿ; ಆಗದಿದ್ದರೆ ಮನು ಮೊದಲಾದವರು ಹೇಳಿರುವ ಶಿಕ್ಷೆಯನ್ನು ಅನುಭವಿಸಲಿ. ಅಲ್ಲದೆ ಸ್ವಾಮಿಯವರು ಈ ಕಾಲದಲ್ಲಿ ಬ್ರಾಹ್ಮಣರೊಡನೆ ಶಾಂತಿಕರ್ಮಗಳನ್ನು ನೆರವೇರಿಸಿ, ಮಹಾಕಾಲನನ್ನು ಸೇವಿಸೋಣವಾಗಲಿ!’ ಎಂದರು. ರಾಜನು ಅದರಂತೆ ಶಾಂಡಿಲ್ಯನನ್ನು ಬಂಧಿಸಿ ಮಹಾಕಾಲನ ಗುಡಿಗೆ ಹೋದನು. ಅಲ್ಲಿ ಏಳುಪಕ್ಷಕಾಲ ಇರಲು ಕೊನೆಯ ದಿನ, ನಡುಹಗಲಿನಲ್ಲಿ ಮೋಡ ಕಾಣಿಸಿಕೊಂಡು ಕ್ಷಣಮಾತ್ರದಲ್ಲಿ ಸುತ್ತಲೂ ಹರಡಿ ಆಲಿಕಲ್ಲು ಮಳೆಯಾಯಿತು; ಚಟಚಟನೆ ಸಿಡಿಲೊಂದು ಎರಗಿ ರಾಜನ ವಿಗ್ರಹಕ್ಕೆ ಬಡಿದು ಪುಡಿಪುಡಿ ಮಾಡಿಹೋಯಿತು. ಆಗ ರಾಜನು ಶಾಂಡಿಲ್ಯನನ್ನು ಸೆರೆಯಿಂದ ಬಿಡಿಸಿ ಅವನಿಗೆ ಯಥೇಚ್ಛವಾಗಿ ಸನ್ಮಾನ ಮಾಡಿದನು. ಆತನನ್ನು ಕರೆಸಿ ಕೇಳಬಹುದು—ಎಂದರು. ಅವನನ್ನು ಕರೆಸಿ ಕೇಳಲು, ಅವನು ಧೈರ್ಯದಿಂದ ‘ಮಹಾರಾಜ! ನಿಮ್ಮ ತಂದೆಯಂತೆ ಕೋಪಿಸಿಕೊಳ್ಳಬೇಡ; ಆ ಕಾಡಾನೆಯು ಪರರಾಜ; ನಿನ್ನಾನೆ ನೀನೇ; ಪರರಾಜನು ನಿನ್ನನ್ನು ಓಡಿಸಿದ್ದಾನೆ; ಆದ್ದರಿಂದ ಹೇಗೆ ಯುಕ್ತವೋ ಹಾಗೆ ನಡೆದುಕೋ!’ ಎಂದನು. ಎಲ್ಲರೂ ಹೊರಟುಹೋದರು. ಮಂತ್ರಿಯೊಬ್ಬನೇ ಉಳಿದನು. ರಾಜನು ಮುಸುಕು ಹಾಕಿಕೊಂಡು, ರಾಜನು ಯಾರಾಗಬಹುದೆಂದು ಚಿಂತಿಸುತ್ತ ಸಿಂಹಾಸನದ ಮೇಲೆ ಕುಳಿತಿದ್ದನು. ಮಂತ್ರಿ ಸುರೋಹಕನು ದುಃಖ ದೈನ್ಯಗಳಿಂದ ಕೂಡಿ ‘ಮಹಾಸೇನನು ದುಃಸ್ವಪ್ನವನ್ನು ಹೇಗೆ ವಂಚಿಸಿದನೋ ನೀನೂ ಹಾಗೇ ವಂಚಿಸು; ಅದು ಬೇಗ ಫಲ ಕೊಡುತ್ತದೆ. ಯಾರಾದರೂ ಒಬ್ಬ ನೀಚ ಜಾತಿಯವನನ್ನು ಸಿಂಹಾಸನದ ಮೇಲೆ ಕೂರಿಸಿ, ನೀನು ಸ್ವಲ್ಪದಿನ ವನವಾಸ ಮಾಡಿಕೊಂಡಿರು’ ಎಂದನು. ರಾಜನು ಸುಮ್ಮನಿದ್ದನು. ಅಷ್ಟುಹೊತ್ತಿಗೆ ಗೋಪಾಲನ ಮಗನಾದ ಅವಂತಿವರ್ಧನನು ಅಲ್ಲಿಗೆ ಬಂದನು. ಅವನು ಆಡುತ್ತಿದ್ದ ಚೆಂಡು ಪುಟಹಾರಿ ಬಂದು ಸಿಂಹಾಸನದ ಕೆಳಕ್ಕೆ ಹೋಯಿತು. ಅವನು ತಂಗಿಯಾದ ಅವಂತಿವರ್ಧನಯಶೆಯನ್ನು ಆ ಚೆಂಡನ್ನು ತೆಗೆದುಕೊಡ ಹೇಳಿದನು. ಅವಳು ‘ನೀನೇ ತೆಗೆದುಕೋ! ನಾನು ನಿನ್ನಾಳೋ, ನನಗೆ ಆಜ್ಞೆ ಮಾಡುತ್ತೀಯಲ್ಲಾ?’ ಎಂದಳು. ಆಗ ಅವನು ಸಿಂಹಾಸನವನ್ನು ಅನಾಯಾಸವಾಗಿ ಎತ್ತಿ ಅತ್ತಕಡೆಗೆ ಇಟ್ಟು ಚೆಂಡಿಗೆ ಕೈಹಾಕಲು, ರಾಜನು ಸಿಂಹಾಸನದಿಂದ ಉರುಳಿಕೊಂಡನು. ಇದಾದಮೇಲೆ ಅವನು ಪ್ರಜಾಪ್ರಮುಖರನ್ನು ಕರೆಸಿಕೊಂಡು "ರಾಜಪುತ್ರನಿಗೆ ಈಗ ಪಟ್ಟಾಭಿಷೇಕ ಮಾಡಿ. ನಮ್ಮ ಅಣ್ಣ ಹೊರಟುಹೋಗುವಾಗ ನಿಮ್ಮೆದುರಿಗೇ ‘ಅವಂತಿವರ್ಧನನನ್ನು ನನ್ನಂತೆಯೇ ಪ್ರೀತಿಯಿಂದ ನೋಡಿಕೋ’ ಎಂದು ಹೇಳಿದ್ದನಷ್ಟೇ; ಅದರಂತೆ ಅವನನ್ನು ಬೆಳೆಸಿಕೊಂಡು ಬಂದೆ. ಈಗ ತಂದೆಯ ಸಿಂಹಾಸನವನ್ನು ಹತ್ತಲಿ; ನನ್ನಲ್ಲಿ ನ್ಯಾಸವಾಗಿಟ್ಟಿದ್ದದ್ದನ್ನು ಹಿಂದಕ್ಕೆ ಕೊಟ್ಟಿದ್ದೇನೆ!” ಎಂದನು. ಸಭೆಯಲ್ಲಿ ಯಾರೂ ಏನೂ ಹೇಳಲಿಲ್ಲ. ಅವಂತಿವರ್ಧನನು ರಾಜನಾದನು. ಪಾಲಕನು ಕೂದಲು ತೆಗೆಸಿ, ಕೃಷ್ಣಾಜಿನವನ್ನು ಹೊದ್ದು, ಕಮಂಡಲು ಹಿಡಿದು ಅಸಿತಗಿರಿಯಲ್ಲಿದ್ದ ಕಾಶ್ಯಪನ ಆಶ್ರಮಕ್ಕೆ ತಪಸ್ಸಿಗಾಗಿ ಹೊರಟುಹೋದನು. ॥ ೯೩ ॥

ಇಲ್ಲಿಗೆ ಬೃಹತ್ಕಥೆಯಲ್ಲಿ,

ಶ್ಲೋಕಸಂಗ್ರಹದಲ್ಲಿ, ಎರಡನೆಯ ಸರ್ಗ

೩ನೆಯ ಸರ್ಗ

ಅವಂತಿವರ್ಧನನು ರಾಜನಾದದ್ದಕ್ಕೆ ಅವಂತಿಯಲ್ಲಿ ಒಂದು ಕ್ಷುದ್ರಜಂತುವಿಗೂ ಅಸಮಾಧಾನವಾಗಲಿಲ್ಲ. ಅವನು ಒಂದು ದಿನ ವೈಹಾಳಿಗೆ ಹೋಗಿದ್ದು, ದಾರಿಯಲ್ಲಿ ಹೊಂಗೆಯ ಮರಕ್ಕೆ ಉಯ್ಯಾಲೆ ಕಟ್ಟಿ ತೂಗಿಕೊಳ್ಳುತ್ತ, ಕಾಳಿಂದಿಯ ಮಡುವಿನಲ್ಲಿ ಚಲಿಸುವ ಚಂದ್ರಕಲೆಯಂತೆ ಕಾಣುತ್ತಿದ್ದ ಒಬ್ಬ ಹುಡುಗಿಯನ್ನು ನೋಡಿದನು. ಅವನ ಮನಸ್ಸು ಉಯ್ಯಾಲೆಯಾಯಿತು. ಮನೆಗೆ ಬಂದವನು ನಿದ್ರಾಹಾರಗಳನ್ನು ತೊರೆದು ಧರ್ಮಾರ್ಥಚಿಂತೆಯನ್ನು ಬಿಟ್ಟು ಕುಳಿತನು. ಹಾಗೆ ಎಷ್ಟೋ ದಿನಗಳು ಕಳೆದುವು. ಸಮುದ್ರದ ಮೊರೆತದ ಹಾಗೆ ಒಂದು ದಿನ ಸಂಜೆ ದೊಡ್ಡ ಗದ್ದಲ ಕೇಳಿತು. ಅದೇನೆಂದು ತಿಳಿಯಲು ಅವನೂ ಅವನ ಹಿಂದೆ ಅಂತಃಪುರದವರೂ ಮಹಡಿಯ ಮೇಲಕ್ಕೆ ಹತ್ತಿ ಹೋದರು. ಒಂದು ಆನೆಯು ಮರಗಳನ್ನು ಮುರಿದು, ಮನೆಗಳನ್ನು ಕೆಡವಿ, ಜನರನ್ನೂ ಪಶುಪ್ರಾಣಿಗಳನ್ನೂ ತುಳಿಯುತ್ತ ಹೊರಗೇರಿಯ ಕಡೆಗೆ ನುಗ್ಗಿತು; ಅಲ್ಲಿ ಪಾನಾಸಕ್ತನಾಗಿದ್ದ ಚಂಡಾಲರೊಡೆಯನು ಹತ್ತಿರದಲ್ಲಿದ್ದ ತನ್ನ ಮಗಳನ್ನು ನೋಡಿ ಅದಮ್ಯವಾದ ಆ ಆನೆಯನ್ನು ಅಡಗಿಸುವಂತೆ ಅಪ್ಪಣೆ ಮಾಡಿದನು. ಅವಳು ತನ್ನ ಕರಕಮಲದಲ್ಲಿ ಸ್ವಲ್ಪ ನೀರು ತೆಗೆದುಕೊಂಡು ಅದರ ಸೊಂಡಿಲ ಮೇಲೆ ಎರಚಿದಳು. ಅದು ಶಾಂತವಾಗಿ ಅವಳಿಗೆ ನೆಲಮುಟ್ಟಿ ನಮಸ್ಕರಿಸಿತು. ಇದನ್ನು ಕಂಡ ರಾಜನು ‘ಇವಳು ಮೂರ್ತಿಮತ್ತಾದ ವಶೀಕರಣವಿದ್ಯೆಯಾಗಿ ಕಾಣುತ್ತಾಳಲ್ಲಾ! ರಾಗಾಂಧವಾದ ಆನೆಯನ್ನೇ ವಶಪಡಿಸಿಕೊಂಡ ಇವಳು ವೀತರಾಗರಾದ ಮುನಿಗಳನ್ನೂ ವಶಪಡಿಸಿಕೊಂಡರೆ ಏನಾಶ್ಚರ್ಯ? ಅಚಲವೂ ಚಂಚಲವಾಗುವುದೇ!’ ಎಂದುಕೊಂಡನು. ಅವಳು ತನ್ನ ಉತ್ತರೀಯವನ್ನು ಅದರ ದಂತಗಳಿಗೆ ಉಯ್ಯಾಲೆ ಕಟ್ಟಿ ಅದರ ಮೇಲೆ ಕುಳಿತು ‘ನಡಿ!’ ಎಂದು ಆನೆಗೆ ಆಜ್ಞೆ ಮಾಡಿದಳು. ಅದು ಮೆಲ್ಲಗೆ ಹೊರಟಿತು. ಜನರು ಭಯಬಿಟ್ಟು ಅದರ ಸುತ್ತ ಮುತ್ತಿಕೊಂಡರು. ಅವಳು ‘ಬಿಸಿಲು!’ ಎಂದಳು. ಅದು ಅಶೋಕದ ಚಿಗುರಿನಿಂದ ಅವಳಿಗೆ ನೆಳಲು ಮಾಡಿತು. ಅದನ್ನು ಕರೆದುಕೊಂಡು ಹೋಗಿ ಅವಳು ಅರಮನೆಯಲ್ಲಿ ಅದರ ಕಂಬಕ್ಕೆ ಕಟ್ಟಿಹಾಕಿ, ರಾಜನಿಗೆ ವಂದಿಸಿ ತಮ್ಮ ಕೇರಿಗೆ ಹಿಂತಿರುಗಿ ಬಂದಳು. ರಾಜನು ಮಂತ್ರಿಯನ್ನು ‘ಇವಳು ಯಾರು? ಯಾರವಳು? ಎಲ್ಲಿಯವಳು?’ ಎಂದು ಕೇಳಿದನು. ಅವನು ‘ಇವಳು ಸುರಸಮಂಜರಿ; ಚಂಡಾಲರೊಡೆಯನಾದ ಉತ್ಪಲಹಸ್ತಕನ ಮಗಳು’ ಎಂದನು. ರಾಜನು ಅವಳನ್ನೇ ನೆನೆಯುತ್ತ ಒಳಗೆ ಹೋಗಿ ಮಲಗಿದನು. ಅವನಿಗೆ ಪಿತ್ತಜ್ವರವೆಂದು ವೈದ್ಯರು ಚಿಕೆತ್ಸೆ ಮಾಡುತ್ತಿದ್ದರು. ಇದು ಮಾತಂಗಿಯನ್ನು ಕಂಡು ಆದ ಚಿತ್ತವಿಕಾರವೆಂದು ತಿಳಿದಿದ್ದ ಸುರೋಹಕನು ಈ ಸಂಗತಿಯನ್ನು ಅವನ ಅಜ್ಜಿಯಾದ ಅಂಗಾರವತಿಗೆ ತಿಳಿಸಿದನು. ಅವಳು ಒಂದು ಕ್ಷಣ ಯೋಚಿಸಿ, ‘ದಿವ್ಯಸ್ತ್ರೀಯರು ಮಾತಂಗೀರೂಪದಿಂದ ಬರುವುದುಂಟು; ಇವಳೂ ಅಂಥವಳೇ ಒಬ್ಬಳು; ಏನೋ ನಿಮಿತ್ತದಿಂದ ಭೂಲೋಕಕ್ಕೆ ಬಂದಿದ್ದಾಳೆ; ಇಲ್ಲದಿದ್ದರೆ ಎಲ್ಲರನ್ನೂ ತುಳಿದು ಹಾಕುತ್ತಿದ್ದ ಮದ್ದಾನೆಯೆಲ್ಲಿ, ಅದರ ದಂತಗಳಿಗೆ ಉಯ್ಯಾಲೆ ಕಟ್ಟಿ ತೂಗಿಕೊಳ್ಳುವದೆಲ್ಲಿ? ದಿವ್ಯರಲ್ಲದವರಲ್ಲಿ ಇದು ಕಂಡದ್ದೇ ಅಲ್ಲ. ಇದರ ವಿಮರ್ಶೆ ಹಾಗಿರಲಿ; ನಾನೇ ಬೀಗನ ಮನೆಗೆ ಹೋಗಿ ಹುಡುಗಿಯನ್ನು ಕೇಳುತ್ತೇನೆ; ನನಗೆ ಸರಿಬರುವ ದೂತಿ ಮತ್ತೊಬ್ಬಳಿದ್ದಾಳೆಯೇ?’ ಎಂದು ಗಾಡಿಯಲ್ಲಿ ಕುಳಿತು ವೃದ್ಧಬ್ರಾಹ್ಮಣರೊಡನೆ ಚಂಡಾಲಗೇರಿಯಲ್ಲಿದ್ದ ಉತ್ಪಲಹಸ್ತನನ್ನು ನೋಡಿದಳು. ಅವನು ಕೈಯಲ್ಲಿ ಬಿದಿರುಕೋಲನ್ನು ಹಿಡಿದು ತನ್ನ ಜನರೊಡನೆ ದೂರ ಸರಿದು ನಿಂತು ವಂದಿಸಿದನು. ಅಂಗಾರವತಿಯು ಗಾಡಿ ಇಳಿದು ‘ಅಯ್ಯಾ, ನಾನು ನಿನ್ನನ್ನೇ ನೋಡುವುದಕ್ಕೆ ಬಂದಿದ್ದೇನೆ, ನೀನು ಓಡಿಹೋಗುತ್ತಿದ್ದೀಯೆ. ನಿನ್ನಿಂದ ಒಂದು ದೊಡ್ಡ ಕೆಲಸವಾಗಬೇಕಾಗಿದೆ. ಆದ್ದರಿಂದ ಹತ್ತಿರಕ್ಕೆ ಬಾ!’ ಎಂದಳು. ಹತ್ತಿರಕ್ಕೆ ಬಂದಮೇಲೆ ‘ರಾಜನಾಗಿರುವ ನನ್ನ ಮೊಮ್ಮಗನಿಗೆ ನಿನ್ನ ಮಗಳನ್ನು ಕೊಡು; ಅವಳು ರಾಣಿಯಾಗುತ್ತಾಳೆ; ದೊರೆ ಚಂಡಾಲಿಯನ್ನು ಮುಟ್ಟುವುದು ಸರಿಯಲ್ಲ—ಎಂದು ಮುಂತಾದ ಹಳ್ಳಿಯ ಮಾತುಗಳಿಂದ ನನ್ನನ್ನು ಅಡ್ಡಿಪಡಿಸಬೇಡ; ನಿನಗೆ ದಿವ್ಯರ ಮೇಲೆ ಅಭಿಮಾನವಿದ್ದರೆ, ಅದಕ್ಕೆ ಉತ್ತರವಾಗಿ ನನ್ನ ಮಗಳ ಮಗ ನಿಮ್ಮಂಥವರ ಮೇಲೆ ಚಕ್ರವರ್ತಿಯಾಗಿದ್ದಾನೆ, ಎಂದು ಹೇಳುತ್ತೇನೆ!’ ಎಂದಳು. ಈ ಮಾತನ್ನು ಕೇಳಿ ಉತ್ಪಲಹಸ್ತನು ಬದಲು ಹೇಳದೆ ಒಪ್ಪಿಕೊಂಡನು. ಅನಂತರ ಅಂಗಾರವತಿಯು ಸುರಸಮಂಜರಿಯನ್ನು ಮರೆಮಾಡಿದ್ದ ಗಾಡಿಯಲ್ಲಿ ಕೂರಿಸಿಕೊಂಡು ಸಂಜೀವನಿ ಔಷಧಿಯನ್ನು ತರುವಂತೆ ತನ್ನ ಮೊಮ್ಮಗನಿಗೆ ತಂದು ಒಪ್ಪಿಸಿದಳು. ರಾಜನು ಅವಳನ್ನು ಮದುವೆ ಮಾಡಿಕೊಂಡ ಮೇಲೆ ‘ಗಂಧರ್ವನಗರದಂತಿರುವ ಈ ಸಂಸಾರವೇ ಸತ್ಯ; ಮಿಕ್ಕದ್ದೆಲ್ಲಾ ಮಿಥ್ಯ’ ಎಂದುಕೊಂಡು ಅಂತಃಪುರದಿಂದ ಹೊರಗೆ ಬರುವ ಯೋಚನೆಯನ್ನೇ ಬಿಟ್ಟನು.

ಒಂದು ದಿನ ಅವನೂ ಅವಳೂ ಉಪ್ಪರಿಗೆಯನ್ನು ಹತ್ತಿ ನಿಂತಿದ್ದಾಗ ಚಂಡಾಲಗೇರಿಯು ಬರಿದಾಗಿದ್ದದ್ದು ಕಂಡುಬಂತು. ಅದನ್ನು ನೋಡಿ ಸುರಸಮಂಜರಿಯು ಅಳುವುದಕ್ಕೆ ಮೊದಲುಮಾಡಿದಳು. ರಾಜನು ಅದೇಕೆ ಎಂದು ಕೇಳಲು ಅವಳು "ನಮ್ಮ ತಂದೆ ಹಿಂದೆ ಸಪ್ತವರ್ಣಪುರದಲ್ಲಿದ್ದಾಗ, ವಿದ್ಯಾಧರ ಚಂಡಾಲನಾದ ಇಪ್ಫಕನೆಂಬವನಿಗೆ ನನ್ನನ್ನು ಕೊಡುತ್ತೇನೆಂದು ಒಪ್ಪಿದನು. ಅಂತರಿಕ್ಷದಲ್ಲಿ ಬರುತ್ತಿದ್ದಾಗ ಒಂದುಸಾರಿ ನಮ್ಮ ತಂದೆಯ ಕೊರಳಲ್ಲಿದ್ದ ಮಾಲೆಯು ಗಾಳಿಗೆ ಹಾರಿ ಗಂಗಾತೀರದಲ್ಲಿ ಸಂಧ್ಯಾವಂದನೆ ಮಾಡುತ್ತಿದ್ದ ನಾರದನ ಕೊರಳಿಗೆ ಬಿದ್ದು ಹಾವಿನಂತೆ ಸುತ್ತುಹಾಕಿಕೊಂಡಿತು. ಅವನು ‘ಯಾರು ಈ ಹಾರವನ್ನು ಹಾಕಿದನೋ ಅವನು ಭೂಮಿಯ ಮೇಲೆ ಚಂಡಾಲನಾಗಿ ಹುಟ್ಟಲಿ’ ಎಂದು ಶಪಿಸಿದನು. ನಮ್ಮ ತಂದೆ ಕೇಳಿಕೊಂಡದ್ದರ ಮೇರೆ ‘ಇದನ್ನು ಬಿಟ್ಟ ಬಾಣದಂತೆ ನಾನೂ ಹಿಂದಕ್ಕೆ ತೆಗೆದುಕೊಳ್ಳುವುದಕ್ಕಾಗುವುದಿಲ್ಲ; ಗೋಪಾಲನ ಮಗನು ನಿನ್ನ ಮಗಳನ್ನು ಮದುವೆಯಾದಾಗ ಇದರ ವಿಮೋಚನೆಯಾಗುತ್ತದೆ’ ಎಂದನು. ಹೀಗೆ ಶಾಪರೂಪವಾದ ವರವನ್ನು ಪಡೆದು ನಾವು ನಿಮ್ಮನ್ನು ಆಶ್ರಯಿಸಿದೆವು. ಮುನಿಯ ಅನುಗ್ರಹದಿಂದ ನಾನು ನಿಮ್ಮ ಪಾದದ ಆಶ್ರಿತಳಾದೆ. ಅವನು ಶಾಪತೀರಿ ಈ ಸ್ವರ್ಗವನ್ನು ಬಿಟ್ಟು ಹೋಗಬೇಕಾಯಿತು. ಈಗ ಆ ಕ್ರೂರನಾದ ಇಪ್ಫಕನು ನಿನ್ನನ್ನೂ ಎಲ್ಲಿ ಹಿಂಸಿಸುತ್ತಾನೋ ಎಂದು ಅಳುಬಂತು. ಆದರೆ ಇದಕ್ಕೆ ಒಂದು ಸುಲಭವಾದ ಉಪಾಯವಿದೆ; ಆದರೆ ಅದು ರಾಜನಾದವನಿಗೆ ಕಷ್ಟ:— ರಾಜನು ಅಂತಃಪುರದಲ್ಲಿದ್ದರೆ ಅವನು ಎಷ್ಟು ತಪ್ಪಿತಸ್ಥನಾದರೂ ಅವನನ್ನು ಹಿಂಸಿಸಕೂಡದು, ಎಂದು ವಿದ್ಯಾಧರ ಚಕ್ರವರ್ತಿಯು ಒಂದು ವ್ಯವಸ್ಥೆ ಮಾಡಿದ್ದಾನೆ” ಎಂದಳು. ರಾಜನು ‘ಈ ಯಾಚನೆಯು ಅನುಗ್ರಹವಾಯಿತು!’ ಎಂದು ಮುಗುಳುನಗೆ ನಕ್ಕನು. ಅಂದಿನಿಂದ ಹಗಲೂ ರಾತ್ರಿಯೂ ಅವನನ್ನು ಅಮಾವಾಸ್ಯೆಯ ಚಂದ್ರನಂತೆ ನೋಡುವುದೇ ಅಸಾಧ್ಯವಾಯಿತು.

ಒಂದು ಸಾರಿ ಊರಿಗೆ ಊರೇ ‘ಉದಕದಾನ’ ಕ್ಕಾಗಿ ಹೊರಟಿರಲು, ರಾಜನು ಉತ್ಸುಕನಾಗಿ, ಹಿಂದೆ ಮಾಡಿದ್ದ ನಿರ್ಧಾರವನ್ನು ಮರೆತು, ರಾತ್ರಿ ನಿದ್ರೆಮಾಡುತ್ತಿದ್ದ ಹೆಂಡತಿಯನ್ನು ಶಿಬಿಕೆಯಲ್ಲಿ ಕರೆದುಕೊಂಡು ಶಿವತಟಾಕಕ್ಕೆ ಹೋದನು. ಅಷ್ಟುಹೊತ್ತಿಗೆ ಅವಳಿಗೆ ಎಚ್ಚರವಾಯಿತು. ಅವಳನ್ನು ದೋಣಿಯಲ್ಲಿ ಕೂರಿಸಿಕೊಂಡು ಹೋಗುತ್ತಿರುವಾಗ ಅವಳು ಹೆದರಿ ಹಿಂತಿರುಗಿ ಹೋಗೋಣವೆಂದಳು. ಜಾತ್ರೆಯಲ್ಲಿಯೇ ಮನಸ್ಸು ಆಸಕ್ತವಾಗಿದ್ದದ್ದರಿಂದ ಆ ಮಾತು ರಾಜನ ಕಿವಿಗೆ ಬೀಳಲಿಲ್ಲ. ಅಷ್ಟುಹೊತ್ತಿಗೆ ಇಪ್ಫಕನು ಬಂದು ಅವರಿಬ್ಬರನ್ನೂ ಕಟ್ಟಿ, ಜನರೆಲ್ಲರೆದುರಿಗೂ ಆಕಾಶಕ್ಕೆ ಹಾರಿ ಹೊತ್ತುಕೊಂಡು ಹೋದನು. ಅಂಗಾರವತಿಯು ಅಸಿತಗಿರಿಯಲ್ಲಿದ್ದ ಪಾಲಕನಿಗೆ ಇದನ್ನು ಬೇಗ ತಿಳಿಸುವಂತೆ ಮಂತ್ರಿಗಳಿಗೆ ಹೇಳಿದಳು. ಅವರು ಹಾಗೆಯೇ ಮಾಡಲು, ಅಲ್ಲಿದ್ದ ಕಾಶ್ಯಪರು ಪಾಲಕನನ್ನು ಕುರಿತು ‘ಈ ವೃತ್ತಾಂತವು ಸಂತೋಷದಲ್ಲಿ ಮುಗಿಯುತ್ತದೆ; ನಿನಗೆ ಸಂದೇಹವಾದರೆ ಆಕಾಶದ ಕಡೆಯೇ ನೋಡುತ್ತಿರು; ಈಗ ಶುಭವರ್ತಮಾನ ಬಂತು ಎಂದು ತಿಳಿದುಕೋ!’ ಎಂದು ಸಮಾಧಾನ ಹೇಳಿದರು. ಅದರಂತೆ ಆಕಾಶಮಾರ್ಗದಿಂದ ಒಬ್ಬ ದಿವ್ಯಪುರುಷನು ಇಪ್ಫಕನನ್ನು ಬಂಧಿಸಿ ಅವನೊಡನೆಯೂ ಅವಂತಿರಾಜ ಸುರಸಮಂಜರಿಯರೊಡನೆಯೂ ಬಂದಿಳಿದನು. ಕಾಶ್ಯಪನಿಗೆ ನಮಸ್ಕರಿಸಿ ಅವನು “ನಾನು ವಿದ್ಯಾಧರಾಧಿಪತಿಯಾದ ನರವಾಹನದತ್ತನ ಪ್ರಿಯಸೇವಕ; ನನ್ನ ಹೆಸರು ದಿವಾಕರದೇವ; ನಾನು ಹಿಮಾಲಯದಿಂದ ಅವಂತಿಯ ಮೇಲೆ ಮಲಯಾಚಲಕ್ಕೆ ಹೋಗುತ್ತಿದ್ದಾಗ, ಈ ವಿದ್ಯಾಧರ ಕಾಲಾಧಮನಾದ ಚಂಡಾಲನು ರಾಜರಾಣಿಯರನ್ನು ಅಪಹರಿಸಿಕೊಂಡು ಹೋಗುತ್ತಿದ್ದದ್ದನ್ನು ನೋಡಿ ಅವರನ್ನು ಬಿಡು ಎಂದೆ; ಬಿಡದೆ ಹೋಗಲು, ಅವನೊಡನೆ ಯುದ್ಧಮಾಡಿ ಅವನನ್ನು ಸೋಲಿಸಿ ವಿದ್ಯಾಧರ ಚಕ್ರವರ್ತಿಯ ಹತ್ತಿರಕ್ಕೆ ಕರೆದುಕೊಂಡು ಹೋದೆ. ಚಕ್ರವರ್ತಿಯು ‘ಈ ರಾಜನನ್ನು ಏಕೆ ಹೊತ್ತುಕೊಂಡು ಹೋಗುತ್ತಿದ್ದೆ?’ ಎಂದು ಕೇಳಲು ಅವನು ‘ನನ್ನ ಹೆಂಡತಿಯನ್ನು ಇವನು ಅಪಹರಿಸಿದ್ದನು; ಅದಕ್ಕೆ!’ ಎಂದು ಉತ್ತರಕೊಟ್ಟನು. ನಮ್ಮೊಡೆಯನು ‘ಇವನನ್ನು ಕಟ್ಟಿ ಕಾಶ್ಯಪಾದಿಗಳಿರುವ ಸಭೆಗೆ ಕರೆದುಕೊಂಡು ಹೋಗು; ವ್ಯವಹಾರದಲ್ಲಿ ಗೆದ್ದರೆ ಸುರಸಮಂಜರಿಯನ್ನು ಪಡೆಯಲಿ; ಸೋತರೆ ಕತ್ತೆಯ ಮೇಲೆ ಕೂತು ಕಣಿಗಲೆಯ ಮಾಲೆಯನ್ನು ಹಾಕಿಸಿಕೊಳ್ಳಲಿ! ಕಾಶ್ಯಪನಾದ ಆರ್ಯುಷನನ್ನೂ ಮಾವನನ್ನೂ ನಾಳೆ ನೋಡುವುದಕ್ಕೆ ಬರುತ್ತೇನೆಂದು ಹೇಳಿದ್ದೆ; ಆದ್ದರಿಂದ ನಾನೂ ಬರುತ್ತೇನೆ’ ಎಂದು ಹೇಳಿ ರಾಜನನ್ನು ದಿವ್ಯವಸ್ತ್ರಾಭರಣಗಳಿಂದ ಸನ್ಮಾನಮಾಡಿ ಆಲಿಂಗಿಸಿಕೊಂಡು ನನ್ನೊಡನೆ ಕಳುಹಿಸಿಕೊಟ್ಟನು. ಅದರಂತೆ ಅವರನ್ನು ಕರೆತಂದಿದ್ದೇನೆ. ಚಕ್ರವರ್ತಿಯು ನಿಮ್ಮನ್ನು ನೋಡಲು ನಾಳೆ ಬರುತ್ತಾನೆ” ಎಂದನು. ದಿವಾಕರದೇವನ ಮಾತನ್ನು ಕೇಳಿ ಅವರೆಲ್ಲರೂ ಆನಂದಪುಳಕಿತರಾಗಿ ಹೇಗೋ ರಾತ್ರಿಯನ್ನು ಕಳೆದರು. ಮರುದಿನ ಬೆಳಗ್ಗೆ ನಿರ್ಮಲಾಕಾಶದಲ್ಲಿ ಗುಡುಗು ಕೇಳಿಸಿತು. ಅದೇನೆಂದು ಋಷಿಗಳು ವಿದ್ಯಾಧರನನ್ನು ಕೇಳಲು ಅವನು ‘ಇದು ವಿಮಾನದಲ್ಲಿರುವವರು ಮಾಡುತ್ತಿರುವ ದುಂದುಭಿಯ ಸದ್ದು; ವಿಮಾನದೊಳಗಿನಿಂದ ಬರುತ್ತಿರುವುದರಿಂದ ಗುಡುಗಿನಂತೆ ಕೇಳುತ್ತಿದೆ; ಈಗ ನಮ್ಮೊಡೆಯ ಬರುತ್ತಾನೆ ನೋಡಿ!’ ಎಂದನು. ಆಕಾಶವು ಕಾಮನ ಬಿಲ್ಲಿನಿಂದಲೂ ಮಿಂಚಿನಿಂದಲೂ ವ್ಯಾಪ್ತವಾದಂತೆ ಹೊಂಬಣ್ಣವಾಯಿತು. ಅನಂತರ ನಾನಾರತ್ನ ಪ್ರಭಾಜಾಲಗಳಿಂದ ಕೂಡಿದ ವಿಮಾನಗಳು ಕಂಡವು. ಚಕ್ರವರ್ತಿಯ ವಿಮಾನವು ಆಶ್ರಮದ ಬಾಗಿಲಲ್ಲಿ ಇಳಿಯಿತು. ಮಿಕ್ಕವು ಬೆಟ್ಟದ ಶಿಖರದ ಮೇಲೂ ತಪ್ಪಲಲ್ಲಿಯೂ ಕಣಿವೆಯಲ್ಲಿಯೂ ಇಳಿದವು. ಚಕ್ರವರ್ತಿಯೂ ಅವನ ಹೆಂಡಿರೂ ಕಾಶ್ಯಪನಿಗೂ ಪಾಲಕನಿಗೂ ನಮಸ್ಕರಿಸಿದರು. ಕಾಶ್ಯಪನು ಚಕ್ರವರ್ತಿಯನ್ನು ಕೂತುಕೊಳ್ಳಲು ಹೇಳಿ ಆನಂದಾಶ್ರುವನ್ನು ಸೂಸುತ್ತ, ‘ಆಶೀರ್ವಾದವೆಂಬುದು ತಮಗೆ ಇಲ್ಲದ ಅರ್ಥಸಂಪತ್ತನ್ನು ಪಡೆಯಲೆಂದು ಹಾರೈಸುವುದು; ಆಯುಷ್ಮಂತನಾದ ನೀನಾದರೆ ಆಶೀರ್ವಾದಗಳು ಕಾಣಲೇ ಆರದುದನ್ನು ಪಡೆದಿದ್ದೀಯೆ. ಮಾತನಾಡಿಸಿದರೆ ಪ್ರತಿಯಾಗಿ ಮಾತನಾಡಬೇಕಾದದ್ದು ಸದಾಚಾರ; ಆದ್ದರಿಂದ ನಾನು ಈ ಮಾತನ್ನು ಹೇಳುತ್ತೇನೆ:— ಈ ಶ್ಲಾಘ್ಯವಾದ ಐಶ್ವರ್ಯವನ್ನು ನೀನು ಹೆಂಡಿರೊಡನೆಯೂ ಮಿತ್ರರೊಡನೆಯೂ ಮಹಾಕಲ್ಪ ಕೊನೆಗೊಂಡಮೇಲೂ ಸ್ಥಿರವಾಗಿ ಅನುಭವಿಸುವವನಾಗು!’ ಎಂದನು. ಪಾಲಕನ ಅಪೇಕ್ಷೆಯಂತೆ ಗೋಮುಖನು ರಾಣಿಯರ ಕುಲಗೋತ್ರ ಹೆಸರುಗಳನ್ನು ತಿಳಿಸಿದನು. ಈ ಮಾತುಕಥೆಗಳು ಮುಗಿದಮೇಲೆ ಚಕ್ರವರ್ತಿಯು ತಪಸ್ವಿಗಳನ್ನು ಕುರಿತು ‘ಪೂಜ್ಯರೇ, ಜಾತ್ರೆಯಲ್ಲಿ ಮನಸ್ಸಿಟ್ಟಿದ್ದ ರಾಜನನ್ನೂ ಸುರತಮಂಜರಿಯನ್ನೂ ಈ ಇಪ್ಫಕನು ಯಾವ ತಪ್ಪಿಗಾಗಿ ಹೊತ್ತುಕೊಂಡು ಬಂದನೆಂದು ಕೇಳಿ’ ಎಂದನು. ಅವನು ‘ಉತ್ಪಲಹಸ್ತಕನು ತನ್ನ ಮಗಳನ್ನು ಮೊದಲು ನನಗೆ ಕೊಟ್ಟಿದ್ದು ಅನಂತರ ಇವನಿಗೆ ಕೊಟ್ಟಿದ್ದಾನೆ!’ ಎಂದನು. ಉತ್ಪಲಹಸ್ತಕನು “ಇವನು ಹೇಳಿದ್ದು ನಿಜ; ಆದರೆ ಅದರಲ್ಲಿ ಒಂದು ಹೆಚ್ಚಿನ ಸಂಗತಿ ಇದೆ; ಅದನ್ನು ಕೇಳಿ:— ಹಿಂದೆ ನಾರದರು ನನಗೆ ಶಾಪಕೊಟ್ಟಾಗ, ನಾನು ಇವನಿಗೆ ಎಷ್ಟೋಸಾರಿ ಮಾತುಕೊಟ್ಟ ಮಗಳನ್ನು ಕರೆದುಕೊಂಡು ಹೋಗಲು ಹೇಳಿದೆ; ಆದರೆ ಅವನು ‘ಶಾಪ ತಗುಲಿದ ಕುಲದಿಂದ ಬುದ್ಧಿ ಇರುವ ಯಾವನು ಹೆಣ್ಣನ್ನು ಕರೆದುಕೊಂಡು ಹೋಗುತ್ತಾನೆ?’ ಎಂದುಬಿಟ್ಟನು. ಅವನು ಬೇಡವೆಂದು ತಿರಸ್ಕರಿಸಿದ ಮೇಲೆ ಅವಳನ್ನು ಅವಂತಿರಾಜನಿಗೆ ಕೊಟ್ಟೆ! ಸಂದೇಹವಿದ್ದರೆ ಈ ವಿದ್ಯಾಧರರನ್ನೂ ಗಣೇಶ್ವರರನ್ನೂ ಕೇಳಬಹುದು!” ಎಂದನು. ಅವರು ಹೌದೆಂದರು. ಕಾಶ್ಯಪನು ‘ಅಯ್ಯಾ ಖೇಚರ! ನಿನ್ನ ಈ ದುರ್ನಡತೆಗಾಗಿ ಕಾಶಿಯಲ್ಲಿ ಶವಗಳನ್ನು ಗಂಗೆಗೆ ಹೊತ್ತುಹಾಕುತ್ತ, ಹೆಣದ ಬಟ್ಟೆಯುಟ್ಟು ಸ್ಮಶಾನದಲ್ಲಿದ್ದು ಭಿಕ್ಷೆಯಿಂದ ಜೀವಿಸಬೇಕು. ಹೀಗೆ ಒಂದು ವರ್ಷ ಮಾಡಿದರೆ ನಿನಗೆ ಪ್ರಾಯಶ್ಚಿತ್ತವಾಗಿ ಶಾಪದಿಂದ ಬಿಡುಗಡೆ ಹೊಂದುತ್ತೀಯೆ!’ ಎಂದನು.

ನರವಾಹನದತ್ತನನ್ನು ನೋಡಬೇಕೆಂದು ಹುಟ್ಟುಕುರುಡರು, ಮುಪ್ಪುಕುರುಡರು, ಹೆಳವರು, ಮಕ್ಕಳು ಕೂಡ, ಉಜ್ಜಯಿನಿಯಿಂದ ಎಷ್ಟೋ ಕಷ್ಟಪಟ್ಟುಕೊಂಡು ಬಂದಿದ್ದರು. ಈಗ ಅವರೆಲ್ಲರೂ ತಪೋವನದ ತುಂಬ ತುಂಬಿಕೊಂಡರು. ॥ ೧೨೬ ॥

ಇಲ್ಲಿಗೆ ಬೃಹತ್ಕಥೆಯಲ್ಲಿ,

ಶ್ಲೋಕಸಂಗ್ರಹದಲ್ಲಿ, ಮೂರನೆಯ ಸರ್ಗ

೪ನೆಯ ಸರ್ಗ

ಅನಂತರದಲ್ಲಿ ಆರ್ಯುಷನಾದ ಕಾಶ್ಯಪನು, ಋಷಿಗಳು ಋಷಿಪತ್ನಿಯರು ಪಾಲಕಮಿತ್ರರು ಎಲ್ಲರೊಡಗೂಡಿ, ವಿದ್ಯಾಧರ ಚಕ್ರವರ್ತಿಯನ್ನು ಕುರಿತು ‘ಆಯುಷ್ಮಂತನೇ! ಈ ತಪಸ್ವಿಗಳೂ ಪಾಲಕನೂ ನಾನೂ ನಿನ್ನ ಕಥೆಯನ್ನು ಕೇಳಬೇಕೆಂದು ನಿಶ್ಚಲಮನಸ್ಕರಾಗಿ ಕುಳಿತಿದ್ದೇವೆ. ದುರ್ಲಭವಾದ ಈ ಐಶ್ವರ್ಯವು ಆಯುಷ್ಮಂತನಾದ ನಿನಗೆ ಬಂದದ್ದು ಹೇಗೆ? ಈ ಹೆಂಡಿರನ್ನು ನೀನು ಪಡೆದದ್ದು ಹೇಗೆ? ಹೇಳಬೇಕು’ ಎಂದನು. ತಪಸ್ವಿಯ ಆ ಮಾತನ್ನು ಕೇಳಿ ವಿದ್ಯಾಧರೇಶ್ವರನ ಮುಖ ಮಂಕಾಯಿತು. “ನಾನು ಒಳ್ಳೆಯ ಆಪತ್ತಿಗೆ ಸಿಕ್ಕಿದೆನಲ್ಲಾ! ಬೆಂಕಿಗೆ ತುಂಬ ಹತ್ತಿರ ಬರುವವನಿಗೂ ಅತ್ಯಂತ ಚಪಲನಿಗೂ ಅದರ ಕಾವು ತಟ್ಟದೆ ಇರುತ್ತದೆಯೇ? ‘ಇವಳು ನನ್ನಲ್ಲಿ ತುಂಬ ಅನುರಕ್ತಳಾದಳು, ಇವಳು ನನ್ನನ್ನು ಪ್ರೀತಿಯಿಂದ ಹೊತ್ತುಕೊಂಡು ಹೋದಳು’ ಎಂದು ಗುರುಸನ್ನಿಧಿಯಲ್ಲಿ ಯಾವ ವಿವೇಕಿ ಹೇಳಿಯಾನು! ‘ಶೂರನಾದ ಶತ್ರುವನ್ನು ಕೊಂದೆ, ಶೂರ ನನ್ನ ಶರಣುಹೊಂದಿದ’ ಎಂದು ಶೂರ ಕಥೆಯನ್ನು ಯಾವ ಶೂರನು ಶೂರರ ಮುಂದೆ ಹೇಳಿಯಾನು! ಹೇಳದಿದ್ದರೆ ಮುನಿಯ ಶಾಪ! ಹೇಳಿದರೆ ಮಹಾಪಾಪ; ಸುಲಭದಲ್ಲಿ ಮುಗಿಯುವ ಶಾಪವೇ ವಾಸಿ; ದುಸ್ತರವಾದ ಪಾಪ ಬೇಡ! ‘ಸಂಕಟ ಒದಗಿದಾಗ ನನ್ನನ್ನು ನೆನೆ’ ಎಂದು ಗೌರಿ ನನಗೆ ಅನುಗ್ರಹ ಮಾಡಿದ್ದಳು, ಇಂಥ ಸಂದರ್ಭದಲ್ಲಿ ಅವಳನ್ನು ನೆನೆಯುವುದೂ ನ್ಯಾಯವಲ್ಲ” ಎಂದು ಚಿಂತಿಸುತ್ತಿರಲು, ಚಕ್ರವರ್ತಿಯ ಮುಂದೆ ಸೂರ್ಯನನ್ನು ಮೀರಿಸಿದ ಪ್ರಭೆಯುಳ್ಳವಳಾಗಿ ಗೌರೀದೇವಿಯು ‘ಋಷಿಗಳು, ನಿಮ್ಮ ಮಾವ, ಹೆಂಗಸರು, ಸ್ನೇಹಿತರು, ರಾಜರು, ಇವರಲ್ಲಿ ಯಾರುಯಾರು ಯಾವಯಾವುದನ್ನು ಕೇಳುವುದು ಉಚಿತವೋ ಆಯಾ ಭಾಗ ಅವರವರ ಕಿವಿಗೆ ಬೀಳುತ್ತದೆ; ಮಿಕ್ಕವರು ಅದನ್ನು ಕೇಳುವುದಿಲ್ಲ’ ಎಂದು ಹೇಳಿ ಅವನ ಬಾಯಲ್ಲಿ ಸರಸ್ವತಿಯಾಗಿ ಚಕ್ರವರ್ತಿಯ ಆಶ್ಚರ್ಯಕರವಾದ ಚರಿತ್ರೆಯನ್ನು ಹೇಳಿದಳು:— ಮುನಿಗಳೇ, ಮಾವಾ, ಮಿತ್ರರೇ, ರಾಜರೇ, ಮಹಿಳೆಯರೇ, ಸ್ಥಿರ ಮನಸ್ಕರಾಗಿ ಈಗ ಹೇಳುವ ಚರಿತ್ರೆಯನ್ನ ಕೇಳಿ! ವತ್ಸದೇಶದಲ್ಲಿ ಕಾಲಿಂದೀದಡದ ಮೇಲೆ ಭೂಮಿಯ ಹೃದಯದಂತಿರುವ ಕೌಶಾಂಬೀನಗರಿ ಇದೆ. ಅಲ್ಲಿ ಉದಯನನೆಂಬ ರಾಜನುಂಟು ॥ ೧೪ ॥ —ಇತ್ಯಾದಿ.


 ಅನುಬಂಧ ೩

ಕಥಾಸರಿತ್ಸಾಗರದ ಸುಭಾಷಿತಗಳು


ಲಂಬಕ II

ಜಲಾಹತೌ ವಿಶೇಷೇಣ ವೈದ್ಯುತಾಗ್ನೇರಿವ ದ್ಯುತಿಃ ।

ಆಪದಿ ಸ್ಫುರತಿ ಪ್ರಜ್ಞಾ ಯಸ್ಯ ಧೀರಃ ಸ ಏವ ಹಿ ॥ ತರಂಗ ೪ ಶ್ಲೋಕ ೪೧ ॥

ಲಂಬಕ III

ಚಿತ್ರಂ ಧಾತೈವ ಧೀರಾಣಾಮಾರಬ್ಧೋದ್ದಾಮಕರ್ಮಣಾಂ ।

ಪರಿತುಷ್ಯೇವ ಸಾಮಗ್ರೀಂ ಘಟಯತ್ಯುಪಯೋಗಿನೀಂ ॥ ೪–೨೫೯ ॥

ಭದ್ರಕೃತ್​ ಪ್ರಾಪ್ನುಯಾತ್​ ಭದ್ರಂ ಅಭದ್ರಂ ಚಾಪ್ಯಭದ್ರಕೃತ್ ​ ॥

ಕಂದುಕೋ ಭಿತ್ತಿನಿಃಕ್ಷಿಪ್ತ ಇವ ಪ್ರತಿಫಲನ್ಮುಹುಃ ।

ಆಪತತ್ಯಾತ್ಮನಿ ಪ್ರಾಯೋ ದೋಷೋನ್ಯಸ್ಯ ಚಿಕೀರ್ಷತಃ ॥ ೬–೨೧೩ ॥

ಲಂಬಕ IV

ತಾಸ್ತು ಕಾಶ್ಚನ ಸದ್ವಂಶಜಾತಾ ಮುಕ್ತಾ ಇವಾಂಗನಾಃ ।

ಯಾಃ ಸುವೃತ್ತಾಚ್ಛಹೃದಯಾಃ ಯಾಂತಿ ಭೂಷಣತಾಂ ಭುವಿ ॥ ೧–೧೮ ॥

ಅಂಧಸ್ಯೇವಾಸ್ಯ ಲೋಕಸ್ಯ ಫಲಭೂಮಿಂ ಸ್ವಕರ್ಮಭಿಃ ।

ಪುರೋಗೈರ್ನೀಯಮಾನಸ್ಯ ಹೇತುಮಾತ್ರಂ ಸ್ವಪೌರುಷಂ ॥ ೧–೧೩೨ ॥

ಪುಮಾಂಸಮಾಕುಲಂ ಕ್ರೂರಾ ಪತಿತಂ ದುರ್ದಶಾವಟೇ ।

ಜೀವಂತಮೇವ ಕುಷ್ಣಾತಿ ಕಾಕೀವ ಕುಕುಟುಂಬಿನೀ ॥ ೩–೨೭ ॥

ಸ್ನಿಗ್ಧಾ ಕುಲೀನಾ ಮಹತೀ ಗೃಹಿಣೀ ತಾಪಹಾರಿಣೀ ।

ತರುಚ್ಛಾಯೇವ ಮಾರ್ಗಸ್ಥಾ ಪುಣ್ಯೈಃ ಕಸ್ಯಾಪಿ ಜಾಯತೇ ॥ ೩–೨೮ ॥

ಲಂಬಕ V

ವಿದ್ಯೇವ ಕನ್ಯಕಾ ಮೋಹಾದಪಾತ್ರೇ ಪ್ರತಿಪಾದಿತಾ ।

ಯಶಸೇ ನ ನ ಧರ್ಮಾಯ ಜಾಯೇತಾನುಶಯಾಯ ತು ॥ ೧–೨೬ ॥

ಲಂಬಕ VI

ಐಶ್ವರ್ಯಮೀರ್ಷ್ಯಾ ನೈರ್ಘೃಣ್ಯಂ ಕೀಬತ್ವಂ ನಿರ್ವಿವೇಕತಾ ।

ಏಕೈಕಂ ಕಿಂ ನ ಯತ್ಕುರ್ಯಾತ್​ ಪಂಚಾಂಗಿತ್ವೇ ತು ಕಾ ಕಥಾ ॥ ೨–೩೨ ॥

ಕಾಮಂ ಭರ್ತ್ರೇಕಭಕ್ತಾನಾಂ ಅವಿಸ್ಖಲಿತ ತೇಜಸಾಂ ।

ದೇವತಾ ಏವ ಸಾಧ್ವೀನಾಂ ತ್ರಾಣಮಾಪದಿ ಕುರ್ವತೇ ॥ ೩–೧೨೨ ॥

ನಾತುರಃ ಪ್ರತಿಕೂಲೋಕ್ತೈರ್ವಶೇ ವೈದ್ಯಸ್ಯ ವರ್ತತೇ ।

ವರ್ತತೇತ್ವನುಕೂಲೋಕ್ತೈಃ ಸಾಮ್ನೈವಾಚರತಃ ಕ್ರಿಯಾಂ ॥ ೫–೮೬ ॥

ಪ್ರತೀಪಂ ಕೃಷ್ಯಮಾಣೋ ಹಿ ನೋತ್ತರೇದುತ್ತರೇನ್ನರಃ ।

ವಾಹ್ಯಮಾನೋನುಕೂಲಂ ತು ನೋದ್ಯೋಗಾದ್ವ್ಯಸನಾತ್ತಥಾ ॥ ೫–೮೭ ॥

ಸಂಕಟೇ ಹಿ ಪರೀಕ್ಷ್ಯಂತೇ ಪ್ರಾಜ್ಞಾಃ ಶೂರಾಶ್ಚ ಸಂಗರೇ ॥ ೫–೯೩ ॥

ಯಶ್ಚ ಧರ್ಮಮಬಾಧಿತ್ವಾ ಸ್ವೇನ ಸಂಸರತೇ ಪಥಾ ।

ತಸ್ಯೋಪಯಾತಿ ಸಾಹಾಯ್ಯಂ ಸ ಏವಾಭೀಷ್ಟಸಿದ್ಧಿಷು ॥ ೬–೩೪ ॥

ಏಕೋ ಬಹೂನಾಂ ಮೂರ್ಖಾಣಾಂ ಮಧ್ಯೇ ನಿಪತಿತೋ ಬುಧಃ ।

ಪದ್ಮಃ ಪಾಥಸ್ತರಂಗಾಣಾಮಿವ ವಿಪ್ಲವತೇ ಧ್ರುವಂ ॥ ೬–೫೫ ॥

ಕಿಂ ವಾ ವ್ಯೋಮ ವಿನಾರ್ಕೇಣ ಕಿಂ ತೋಯೇನ ವಿನಾ ಸರಃ ।

ಕಿಂ ಮಂತ್ರೇಣ ವಿನಾ ರಾಜ್ಯಂ ಕಿಂ ಸತ್ಯೇನ ವಿನಾ ವಚಃ ॥ ೭–೧೮೧ ॥

ನೂನಂ ಸ್ತ್ರೀನಾಮಸೃಷ್ಟೇಯಮಮೃತೇನ ವಿಷೇಣ ಚ ।

ಅನುರಕ್ತಾಮೃತಂ ಸಾ ಹಿ ವಿರಕ್ತಾ ವಿಷಮೇವ ಚ ॥ ೮–೧೭೮ ॥

ಲಂಬಕ VII

ತೀವ್ರಸತ್ತ್ವಸ್ಯ ನ ಚಿರಾತ್​ ಭವಂತ್ಯೇವ ಹಿ ಸಿದ್ಧಯಃ ।

ಮಂದಸತ್ತ್ವಸ್ಯ ತು ಚಿರಾತ್​ ಬ್ರಹ್ಮನ್​ ಯುಷ್ಮಾದೃಶಸ್ಯ ತಾಃ ॥ ೧–೭೬ ॥

ಕನ್ಯಾ ನಾಮ ಮಹದ್ದುಃಖಂ ಧಿಗಹೋ ಮಹತಾಮಪಿ ।

ವಿನೀತಾಪ್ಯಾಪ್ತವಿದ್ಯಾಪಿ ರೂಪಯೌವನವತ್ಯಪಿ ॥ ೧–೧೨೬ ॥

ಧಾತಾಪಿ ನ ಪ್ರಭುಃ ಪ್ರಾಯಃ ಚಪಲಾನಾಂ ತು ರಕ್ಷಣೇ ।

ಮತ್ತಾ ನದೀ ಚ ನಾರೀ ಚ ನಿಯಂತುಂ ಕೇನ ಪಾರ್ಯತೇ ॥ ೨–೮ ॥

ಸ್ತ್ರೀತ್ವಂ ಕ್ಷೀಬತ್ವಮೇಕಾಂತಃ ಪುಂಸೋ ಲಾಭೋಽನಿಯಂತ್ರಣಾ ।

> ಯತ್ರ ಪಂಚಾಗ್ನಯಸ್ತತ್ರ ವಾರ್ತಾ ಶೀಲತೃಣಸ್ಯ ಕಾ ॥ ೨–೮೭ ॥

ನಿಯಂತುಂ ಚಪಲಾ ನಾರೀ ರಕ್ಷಯಾಪಿ ನ ಶಕ್ಯತೇ ।

ಕಿಂ ನಾಮೋತ್ಪಾತವಾತಾಲೀ ಬಾಹುಭ್ಯಾಂ ಜಾತು ಬಧ್ಯತೇ ॥ ೨–೯೩ ॥

ಯಸ್ಯ ಯದ್ವಿಹಿತಂ ಧಾತ್ರಾ ಕರ್ಮನಾಶಾಯ ತಸ್ಯ ತತ್​ ।

ಪದವೀಂ ಯತ್ರ ತತ್ರಾಪಿ ಧಾವತೋಪ್ಯನುಧಾವತಿ ॥ ೨–೧೦೧ ॥

ಸಂಧ್ಯಾವತ್​ ಕ್ಷಣರಾಗಿಣ್ಯೋ ನದೀವತ್​ ಕುಟಿಲಾಶಯಾಃ ।

ಭುಜಗೀವದವಿಶ್ವಸ್ಯಾಃ ವಿದ್ಯುದ್ವಚ್ಚಪಲಾಃ ಸ್ತ್ರೀಯಃ ॥ ೩–೧೪೩ ॥

ಅತ್ಯಂತಚಂಚಲಸ್ಯೇಹಪಾರದಸ್ಯ ನಿಬಂಧನೇ ।

ಕಾಮಂ ವಿಜ್ಞಾಯತೇ ಯುಕ್ತಿಃ ನ ಸ್ತ್ರೀಚಿತ್ತಸ್ಯ ಕಾ ಚನ ॥ ೩–೨೩೨ ॥

ವಿನಾ ಹಿ ಪ್ರಾಕ್ತನಂ ಕರ್ಮ ನ ದಾತಾ ಕೋಪಿ ಕಸ್ಯಚಿತ್​ ।

ಆಗರ್ಭಾಜ್ಜಂತುರಶ್ನಾತಿ ಪೂರ್ವಕರ್ಮತರೋಃ ಫಲಂ ॥ ೬–೧೦೯ ॥

ಲಂಬಕ VIII

ಭರ್ತಾರಂ ಹಿ ವಿನಾ ನಾನ್ಯಃ ಸತೀನಾಮಸ್ತಿ ಬಾಂಧವಃ ॥ ೩–೧೮೬ ॥

ಸ್ತ್ರೀಣಾಂ ನ ಸ ಕ್ಷಣೋ ಯತ್ರ ನ ಕಥಾ ಸ್ವಪರಾಶ್ರಯಾ ॥ ೪–೯೭ ॥

ವರಂ ಯದ್ಧರ್ಮಪಾಶೇನ ಕ್ಷಮಮೇಕಂ ಹಿ ಜೀವಿತಂ ।

ಪರಂ ನ ಯದಧರ್ಮೇಣ ಕಲ್ಪಕೋಟಿಶತಾನ್ಯಪಿ ॥ ೬–೫೮ ॥

ಲಂಬಕ IX

ಪರತ್ರ ಚ ಸಹಾಯಾಂತಿ ನ ಭೋಗಾ ನಾರ್ಥಸಂಚಯಾಃ ।

ಏಕಸ್ತು ಬಾಂಧವೋ ಧರ್ಮೋ ನ ಜಹಾತಿ ಪದಾತ್ಪದಂ ॥ ೧–೨೮ ॥

ತಾವದ್ಧತ್ತೇ ಪುಮಾನ್​ ಧೈರ್ಯಂ ವಿವೇಕಂ ಶೀಲಮೇವ ಚ ।

ಯಾವತ್​ ಪತತಿ ಕಾಮಸ್ಯ ಸಾಯಕಾನಾಂ ನ ಗೋಚರೇ ॥ ೧–೨೦೪ ॥

ಧನ್ಯಾಃ ಸರಸ್ವತೀ ಸ್ಕಂದೋ ಜಿನಶ್ಚ ಜಗತಿ ತ್ರಯಃ ।

ಪಟಾಂತ ಲಗ್ನತೃಣವತ್​ ಕ್ಷಿಪ್ತೋ ವ್ಯಾಧೂಯ ಯೈಃ ಸ್ಮರಃ ॥ ೧–೨೦೫ ॥

ಖಡ್ಗಶೂರಾಚ್ಚ ನೃಪತೇಃ ಧರ್ಮಶೂರಃ ಪ್ರಶಸ್ಯತೇ ।

ಖಡ್ಗಶೂರಸಹಸ್ರಾಣಾಂ ಧರ್ಮಶೂರೋ ಭವೇತ್​ ಪತಿಃ ॥ ೨–೧೧೫ ॥

ಪತಿತಂ ಮಜ್ಜಯಂತೀಷು ದರ್ಶಿತೋತ್ಕಲಿಕಾಸು ಚ ।

ಪ್ರಾಜ್ಞಃ ಪತತ್ಯಗಾಧಾಸು ನ ಸ್ತ್ರೀಷು ಚ ನದೀಷು ಚ ॥ ೨–೨೮೮ ॥

ವ್ಯಸನೇಷು ನಿರುದ್ವೇಗಾಃ ವಿಭವೇಷ್ವಪ್ಯಗರ್ವಿತಾಃ ।

ಕಾರ್ಯೇಷ್ವಕಾತರಾ ಯೇ ಚ ತೇ ಧೀರಾಸ್ತೈರ್ಜಿತಂ ಜಗತ್​ ॥ ೨–೨೮೯ ॥

ಕಾಲೇ ದತ್ತಂ ವರಂ ಹ್ಯಲ್ಪಂ ಅಕಾಲೇ ಬಹುನಾಪಿ ಕಿಂ ॥ ೩–೪ ॥

ಕ್ಷಯೋ ಯಾವನ್ನವೃತ್ತೋ ಹಿ ಪಾಪಸ್ಯ ಪರಿಪಂಥಿನಃ ।

ತಾವದ್ಧಾನಪ್ರವೃತ್ತೋಽಪಿ ದಾತುಂ ಶಕ್ನೋತಿ ನ ಪ್ರಭುಃ ॥ ೩–೬ ॥

ಪರಿಕ್ಷೀಣೇ ಪುನಃ ಪಾಪೇ ವಾರ್ಯಮಾಣೋಽಪಿ ಯತ್ನತಃ ।

ಈಶ್ವರಃ ಪ್ರದದಾತ್ಯೇವ ಕರ್ಮಾಯತ್ತಮಿದಂ ಕಿಲ ॥ ೩–೭ ॥

ಸರ್ವಮಿಷ್ಟಂ ವ್ಯಯೀಕೃತ್ಯ ಭರಣೀಯಂ ಕುಟುಂಬಕಂ ।

ಏಕಸ್ಯಾತ್ಮಂಭರಿತ್ವೇನ ನ ಚಕಾಸ್ತ್ಯೇವ ಜೀವಿತಂ ॥ ೩–೧೬೪ ॥

ಲಂಬಕ X

ತಾವದ್ವಿದಗ್ಧೋ ವೀರಶ್ಚ ನರೋ ಭಾಗೀ ಶುಭಸ್ಯ ಚ ।

ಯಾವತ್ಪತತಿ ನೈವಾಸೌ ರಾಮಾವಿಭ್ರಮಭೂಮಿಷು ॥ ೧–೧೩೦ ॥

ಮೈವಮಾತ್ಮಾನುರೂಪಂ ಹಿ ಫಲಂ ಸರ್ವೋಽಪಿ ವಾಂಛತಿ ।

ಶ್ವಾ ತುಷ್ಯತ್ಯಸ್ಥಿಮಾತ್ರೇಣ ಕೇಸರೀ ಧಾವತಿ ದ್ವಿಪೇ ॥ ೪–೩೬ ॥

ಅತೀವ ಕರ್ಕಶಾಃ ಸ್ತಬ್ಧಾಃ ಹಿಂಸ್ರೈರ್ಜಂತುಭಿರಾವೃತಾಃ ।

ದುರಾಸದಾಶ್ಚ ವಿಷಮಾ ಈಶ್ವರಾಃ ಪರ್ವತಾ ಇವ ॥ ೪–೩೮ ॥

ಅರ್ಥೋ ಹಿ ಯೌವನಂ ಪುಂಸಾಂ ತದಭಾವಶ್ಚ ವಾರ್ಧಕಂ ।

ತೇನಾಸ್ಯೋಜೋ ಬಲಂ ರೂಪಮುತ್ಸಾಹಶ್ಚಾಪಿ ಹೀಯತೇ ॥ ೫–೧೧೬ ॥

ಗುಣಿನೋ ನ ವಿದೇಶೋಽಸ್ತಿ ನ ಸಂತುಷ್ಟಸ್ಯ ಚಾಸುಖಂ ।

ಧೀರಸ್ಯ ಚ ವಿಪನ್ನಾಸ್ತಿ ನಾಸಾಧ್ಯಂ ವ್ಯವಸಾಯಿನಃ ॥ ೫–೧೨೧ ॥

ವಿದ್ಯುತಂ ಕಃ ಸ್ಥಿರೀಕುರ್ಯಾತ್​ ಕೋ ರಕ್ಷೇಚ್ಚಪಲಾಂ ಸ್ತ್ರಿಯಂ ।

ಸಾಧ್ವೀ ಯದಿ ಪರಂ ಸ್ವೇನ ಶೀಲೇನೈಕೇನ ರಕ್ಷ್ಯತೇ ॥ ೭–೪೬ ॥

ಭುಜ್ಯಂತೇ ಯತ್ರ ನಾನ್ಯೋನ್ಯಂ ಗೃಹಮೇತ್ಯ ನಿರರ್ಗಲಂ ।

ಪ್ರದೃಶ್ಯಂತೇ ನ ದಾರಾಶ್ಚ ಕೈತವಂ ತನ್ನ ಸೌಹೃದಂ ॥ ೭–೧೧೨ ॥

ಬ್ರಾಹ್ಮಂ ಶೀಲಂ ಕ್ಷಮಾ ನಾಮ ಕ್ಷಾತ್ರಮಾಪನ್ನರಕ್ಷಣಂ ।

ಮುಮುಕ್ಷುಶೀಲಂ ಚ ಶಮಃ ಕಲಹೋ ರಕ್ಷಸಾಂ ಸ್ಮೃತಂ ॥ ೧೦–೧೬ ॥

ಲಂಬಕ XIII

ಅತಿಗರ್ಧೇನ ಯೇ ಹ್ಯರ್ಥಾಃ ವಂಚಯಿತ್ವಾ ಪರಂ ಚ ಯೇ ।

ಅಪಹೃತ್ಯ ಪರೇಷಾಂ ವಾ ವಾಂಛ್ಯಂತೇ ನೈವ ತೇ ಸ್ಥಿರಾಃ ॥ ೧–೧೧೬ ॥

ಪಾಪಮೂಲಾ ಯತಃ ಪಾಪಫಲಭಾರಂ ಪ್ರಸೂಯತೇ ।

ತದ್ಭರೇಣೈವ ಭಜ್ಯಂತೇ ಶೀಘ್ರಂ ಧನವಿಷದ್ರುಮಾಃ ॥ ೧–೧೧೭ ॥

ಲಂಬಕ XIV

ಪರಾರ್ಥಫಲಜನ್ಮಾ ನೋ ನ ಸ್ಯುರ್ಮಾರ್ಗದ್ರುಮಾ ಇವ ।

ತಾಪಚ್ಛಿದೋ ಮಹಾಂತಶ್ಚೇಜ್ಜೀರ್ಣಾರಣ್ಯಂ ಜಗದ್ಭವೇತ್​ ॥ ೨–೨ ॥

ಸಾ ಸಭಾ ಯತ್ರ ಸಭ್ಯೋಽಸ್ತಿ ಸ ಸಭ್ಯೋ ಧರ್ಮಮಾಹ ಯಃ ।

ಸ ಧರ್ಮೋ ಯತ್ರ ಸತ್ಯಂ ಸ್ಯಾತ್​ ತತ್ಸತ್ಯಂ ಯತ್ರ ನ ಚ್ಛಲಂ ॥ ೨–೧೬೮ ॥

ಮನ್ಯೇ ಕಲ್ಯಾಣಮೇವ ಸ್ಯಾತ್​ ಪುರುಷಸ್ಯಾಸಮಂ ವಿಧಿಃ ।

ಮುಹುಃ ಪರೀಕ್ಷತೇ ಗಾಢಂ ಧೀರತ್ವಂ ಸುಖದುಃಖಯೋಃ ॥ ೩–೧ ॥





  Footnotes

  *ಇಲ್ಲಿಂದಾಚೆಗೆ ‘ಪೀಠಿಕೆ’ ಯಲ್ಲಿ ಬರುವ ೧, ೨, ೩,, ಇತ್ಯಾದಿ ಸಂಖ್ಯೆಗಳು ‘ಪೀಠಿಕೆ’ ಯ ಅಂತ್ಯದಲ್ಲಿ ಕೊಟ್ಟಿರುವ ಟಿಪ್ಪಣಿಗಳ ಸಂಖ್ಯೆಗಳನ್ನು ಸೂಚಿಸುತ್ತವೆ.

1. ಪುರಾಕಿಲ ಕಥಾಮೃತಂ ಹರಮುಖಾಂಬುಧೇರುದ್ಗತಂ ॥ ಪುಟ.೬೯ ಪ್ರಶಸ್ತಿಯಲ್ಲಿರುವ ೧೨ನೆಯ ಪದ್ಯವನ್ನೂ ನೋಡಿ. (ಟಿಪ್ಪಣಿ ೬)

  2. ಪುಟ ೩೮ ನ್ನು ನೋಡಿ.

  3. ಈ ಪುಸ್ತಕದ ಇಂಗ್ಲಿಷ್​ ಮುಖಪತ್ರದಲ್ಲಿ ಎನ್​. ಶ್ರೀಕಂಠಯ್ಯ ಎಂದಿದೆ. ಅವರು ಗೀತಾಮೃತ ಮಹೋದಧಿ, ಗೀತಾಸಾರಸರ್ವಸ್ವ, ಮಾಲತೀಮಾಧವ ಪ್ರಕರಣ ಕಥಾ, ವಾಸವದತ್ತಾ ಮುಂತಾದ ‘ಬಹು’ ಗ್ರಂಥಗಳನ್ನು ಬರೆದಿದ್ದಾರೆಂದು ತಿಳಿದುಬರುತ್ತದೆ. ಈ ಗ್ರಂಥದ ಒಂದು ಸಾವಿರ ಪ್ರತಿಗಳೂ ಈಗ್ಗೆ ಸುಮಾರು ಹತ್ತುವರ್ಷಗಳ ಹಿಂದೆಯೇ ಮುಗಿದುಹೋಗಿ ಅದನ್ನು ನೋಡುವುದೇ ತುಂಬ ಕಷ್ಟವಾಯಿತು. ಬೆಂಗಳೂರಿನ ಪ್ರಸಿದ್ಧ ಪುಸ್ತಕ ವ್ಯಾಪಾರಿಗಳಾದ ಶ್ರೀ ಎಚ್​.ಎನ್​.ರಾವ್​ ಬ್ರದರ್ಸ್ ಅವರು ತಮ್ಮ ಹತ್ತಿರವಿದ್ದ ಒಂದೇ ಪ್ರತಿಯನ್ನು ನನ್ನ ಉಪಯೋಗಕ್ಕೆ ಕೊಟ್ಟಿದ್ದು ತುಂಬ ಉಪಕಾರಮಾಡಿದರು.

  4. 'ಸವಿನುಡಿ' ಎಂಬುದು ಬೆಂಗಳೂರಲ್ಲಿ ಈಗ ಐವತ್ತು ವರ್ಷಗಳ ಕೆಳಗೆ ಪ್ರಕಟವಾಗುತ್ತಿದ್ದು, ಅದರ ಸಂಪಾದಕರಾದ ಶ್ರೀ ಭಾರತೀ ಸಂಪಂಗಿರಾಮಯ್ಯನವರು ಹಲವು ಕನ್ನಡ ಗ್ರಂಥಗಳನ್ನು ಪ್ರಕಾಶಪಡಿಸಿ ಆಧುನಿಕ ಕನ್ನಡ ಸಾಹಿತ್ಯಕ್ಕ ತುಂಬಾ ಉಪಕಾರ ಮಾಡಿದ್ದಾರೆ. ಅವರು ಈಚೆಗೆ ಸ್ವರ್ಗಸ್ಥರಾದರು.

  5. ಪ್ರವಿತತತರಂಗಭಂಗಿಃ ಕಥಾಸರಿತ್ಸಾಗರೋ ವಿರಚಿತೋಯಂ ।

ಸೋಮೇನಾಮಲಮತಿನಾ ಹೃದಯಾನಂದಾಯ ಭವತು ಸತಾಂ ॥ ೧೩ ॥



  6. ನಾನಾಕಥಾಮೃತಮಯಸ್ಯ ಬೃಹತ್ಕಥಾಯಾಃ

ಸಾರಸ್ಯ ಸಜ್ಜನ ಮನೋಂಬುಧಿಪೂರ್ಣಚಂದ್ರಃ ॥

ಸೋಮೇನ ವಿಪ್ರವರಭೂರಿಗುಣಾಭಿರಾಮ-

ರಾಮಾತ್ಮಜೇನ ವಿಹಿತಃ ಖಲು ಸಂಗ್ರಹೋಯಂ । ॥ ೧೨ ॥



ಪ್ರಣಮ್ಯವಾಚಂ ನಿಃಶೇಷಪದಾರ್ಥೋದ್ದ್ಯೋತದೀಪಿಕಾಂ ।

ಬೃಹತ್ಕಥಾಯಾಃ ಸಾರಸ್ಯಸಂಗ್ರಹಂ ರಚಯಾಮ್ಯಹಂ I-೧-೩



  7. ನರವಾಹನದತ್ತನಿಗೆ ಇಪ್ಪತ್ತಾರು ಜನ ಹೆಂಡಿರು ಎಂದು ಸೂಚಿಸುವ ಶ್ಲೋಕಗಳ ಅರ್ಥವನ್ನೂ ಈ ಸಂದರ್ಭದಲ್ಲಿ ಪರಿಶೀಲಿಸಬಹುದು:-ಬೃ.ಕ.ಶ್ಲೋ.ಸಂ. ೫-೪೩-೫೦.

  8. ಕಥೆಯೊಳಗೆ ಕಥೆ ಇಟ್ಟು ಕಥೆಗೆ ಕಥೆ ಪೋಣಿಸಿ ಸರಮಾಡಿ ಕುಚ್ಚುಕಟ್ಟುವ ಕ್ರಮಕ್ಕೆ ಈ ಅರ್ಥವೂ ಹೊಂದುತ್ತದೆ.

  9. Lambha means "a conquest".--Essay on Gunadhya, pp. 51, 162-163.

  10. ...it is a plausible conjecture that the term applies to the victories of the hero, each section dealing with some achievement of his:- History of Sanskrit Literature, p. 277.

  11. ಭೇದಶ್ಚ ದೃಷ್ಟೋ ಲಂಭಾದಿಃ (ಕಾವ್ಯಾದರ್ಶ, I-೨೭); ಬೃಹತ್ಕಥಾಲಂಭೈರಿವ ಕಾಲಭಂಜಿಕೋಪೇತೈ- ಶ್ರೀರಂಗಂ ಮುದ್ರಣ, ಪುಟ ೧೨೩.

ಅದ್ಭುತಾರ್ಥಾಮಿಮಾಂ ದಿವ್ಯಾಂ ಪರಮಾರ್ಥಾಂ ಬೃಹತ್ಕಥಾಂ ।

ಲಂಭೈರನೇಕೈಸ್ಸಂದೃಬ್ಧಾಂ ಗುಣಾಢ್ಯೈ ಪೂರ್ವಸೂರಿಬಿ : ॥ --ಆದಿಪುರಾಣ, I-೧೧೫.



  12. ಇವನಿಗೆ 'ವ್ಯಾಸದಾಸ' ಎಂದೂ ಹೆಸರಿದ್ದಂತೆ ತಿಳಿಯುತ್ತದೆ.

  13. Both of them are based on the same source, possibly a Prakrit commentary on the Bhagavathi Aradhana... We have no evidence to attribute the authorship of Kannada stories to Sivakoti... We do not know who the author was... can be assigned with the broad but definite limits of 898-1403 A. D... probably to the eleventh century A. D..., - Introduction to Brhatkkatha Kosa by Dr. A. N. Upadhye

  14. In other words, though they (the stories) are genuine fragments of Indian folklore, they have been edited by some Jain theologian for the purpose of the edification of the votaries of that religion- C.H. Tawney: Preface to The Kathakosa

More than the buddhists, the Jains were at pains to appropriate to themselves all the favourite popular themes from Brahmanical and general Indian literature, so as to be in a position thus to offer their adherents within the fold of their own religius community all that they could find elsewher too.- Winternitz: Indian Literature, Vol. II, p. 486

  15. ದಶ ರೂಪಕದ ವ್ಯಾಖ್ಯಾನಕಾರನಾದ ಧನಿಕನು (೧೦ನೆಯ ಶತಮಾನದ ಕೊನೆ) 'ಬೃಹತ್ಕಥೆ' ಯದೆಂದು ಎರಡು ಸಂಸ್ಕೃತ ಶ್ಲೋಕಗಳನ್ನು ಕೊಟ್ಟಿದ್ದಾನೆ. ಆದರೆ ಅವು ಕ್ಷೇಮೇಂದ್ರನ ಬೃಹತ್ಕಥಾಮಂಜರಿಯಲ್ಲಿ ದೊರೆಯುತ್ತವೆ (I.ii, 216-217)ಧನಿಕನು ಕ್ಷೇಮೇಂದ್ರನಿಂದ ಬಹಳ ದೂರದಲ್ಲದ್ದವನೇನಲ್ಲ; ಅವನಿಗೆ ಕ್ಷೇಮೇಂದ್ರನು ಉಪಯೋಗಿಸಿದ ಪೈಶಾಚಿಯ ಬೃಹತ್ಕಥೆ ಗೊತ್ತಿರಲಿಲ್ಲವೇ? ಬೃಹತ್ಕಥಾಮಂಜರಿಯ ಈ ಎರಡು ಶ್ಲೋಕಗಳಿಗೆ ಆಧಾರವಾದ ಬೃಹತ್ಕಥಾಭಾಗದ ಪ್ರತಿಪಾದ್ಯ ವಿಷಯ ಮಾತ್ರ ಅವನ ದೃಷ್ಟಿಯಲ್ಲಿತ್ತೋ? ಇದು ದಶರೂಪಕದ ಆ ಬಾಗ:-ಇತ್ಯಾದ್ಯಶೇಷಮಿಹ ವಸ್ತುವಿಭೇದಜಾತಂ ರಾಮಾಯಣಾದಿ ಚ ವಿಇಭಾವ್ಯ ಬೃಹತ್ಕಥಾಂ ಚ ಆಸೂತ್ರಯೇತ್ ತದನುನೇತೃರಸಾನುಗುಣ್ಯಾತ್ ಚಿತ್ರಾಂ ಕಥಾಂ ಉಚಿತಚಾರುವಚಃಪ್ರಪಂಚೈಃ ॥ ಪ್ರಕಾI, ಶ್ಲೋಕ ೬೮ ತತ್ರ ಬೃಹತ್ಕಥಾಮೂಲಂ ಮುದ್ರಾರಾಕ್ಷಸಂ ಚಾಣಕ್ಯನಾಮ್ನಾ ತೇನಾಥ ಶಕಟಾಲಗೈಹೇ ರಹಃ ಕೃತ್ಯಾಂ ವಿಧಾಯ ಸಹಸಾ ಸಪುತ್ರೋ ನಿಹತೋ ನೃಪಃ ॥ ಯೋಗಾನಂದಯಶಶ್ಶೇಷೇ ಪೂರ್ವನಂದಸುತಸ್ತತಃ ಚಂದ್ರಗುಪ್ತಃ ಕೃತೋ ರಾಜಾ ಚಾಣಕ್ಯೇನ ಮಹೌಜ ಬೃಹತ್ಕಥಾಮಂಜರಿ ರಚಿತವಾದದ್ದು ೧೦೨೯-೧೦೬೪ ರಲ್ಲಿ. ಆದ್ದರಿದ ದಶರೂಪಕದ ಈ ಭಾಗ ಪ್ರಕ್ಷಿತ್ಪವಾಗಿದ್ದೀತೇ? ಅಥವಾ ಧನಿಕನೇ ಈಚಿನವನೋ?

  16.I belive Budhaswami's work is based on an older Sanskrit version of Brhatkatha; for his version shows by the side of traits relatively modern, traces of very curious archaisms. That earlier version may in all probability be Durvinita's- Indian Antiquary, vol. 42, p, 204

  17. ವಡ್ಡ ಎಂಬುದು ಬೃಹತ್ ಎಂಬುದರ ಪ್ರಾಕೃತ ಎಂದು ಸಾಧಿಸುವುದ ಕಷ್ಟ; 'ವೃದ್ಧ' ಎಂಬುದರಿಂದ ಸಾಧಿಸುವುದು ಸುಲಭ. ವೃದ್ಧ ಎದರೆ ಮುದಿ ಎಂದೇ ಅರ್ಥವಾಗಬೇಕಾಗಿಲ್ಲ; 'ಬೆದದ್ದು' 'ವಿಸ್ತಾರವಾದದ್ದು' ಆದ್ದರಿಂದ 'ದೊಡ್ಡದು' ಎಂದೂ ಅರ್ಥವಾಗಬಹದು. ಹಳಗನ್ನಡದಲ್ಲಿ 'ವಡ್ಡಾರಾಧನೆ' ಎಂಬ ಜೈನ ಗದ್ಯಗ್ರಂಥವಿದೆ. ಇಲ್ಲಿಯ 'ವಡ್ಡ'ಶಬ್ದವೂ ಹೀಗೆಯೇ.

  18. 'ದೇವಭಾರತೀ' ಎಂದರೆ ಸಂಸ್ಕೃತವೇ ಅರ್ಧವಾಗಧಿಯೇ ಎಂದು ಸಂದೇಹಪಡಬೇಕಾಗಿಲ್ಲ- J.R.A.S., 1943, p35

  19. As far as I can see, there are no indication that would lead one to suspect the genuineness of the present record. Its language si not corrupt; the orthography is mostly unexceptionable and the paleography free from blunders with regard to the test letters, ba, kha, etc. The plates are beautifullly engraved and appear to be a genuine record of the 6th century- M.A.R., 1912, p. 36

  ಫ್ಲೀಟರೂ ಕೊನೆಗೆ ಇವನ್ನು ನಿಜವಾದವೆಂದು ಒಪ್ಪಿಕಳ್ಳುವಂತಿದ್ದರಂತೆ; - Fleet 'was almost inclined to admit the genuineness of these grants, though he differed from me. (R. Narasimhachar) about their age Fleet said about them : 'It may be quite possible to establish the existence of a Ganga king named Durvinita'M. A. R., 1921, p27

  21. ಇದು ಊರಿನ ಹೆಸರೋ ಪ್ರಾಂತದ ಹೆಸರೋ ಸಂದೇಹವಾಗಿದೆ:- ಪ್ರತಿಷ್ಠಾನೇಸ್ತಿ ನಗರಂ ಸುಪ್ರತಿಷ್ಠಿತಸಂಜ್ಞಕಂ ॥ "I-೬-೮ ॥ ಸ್ವಯಂ ಚ ಗತ್ವಾ ತತ್ರೈವ ಪ್ರತಿಷ್ಠಾನಪುರಾದ್ಬಹಿಃ ॥ I-೮-೧೨ ॥ ಅನ್ಯಚ್ಚ ಮಾಲ್ಯವಾನಿ ನಗರವರೇ ಸುಪ್ರತಿಷ್ಠಿತಾಖ್ಯೇ ಸಃ ॥ ಜಾತೋ ಗುಣಾಢ್ಯನಾಮಾ... I-೧-೬೫ ಕ್ಷೇಮೇಂದ್ರನ (XVIII-೧೩೭) 'ಪ್ರಸೇನಜಿತ್ ಸುಪ್ರತಿಷ್ಠಿತ' ಎನ್ನು ತ್ತಾನೆ. ಮಹಾಭಾರತವು(III-೮೨೧೪) ಗಂಗಾ ಯಮುನಾ ಸಂಗಮದಲ್ಲಿ ಒಂದು ಪ್ರತಿಷ್ಠಾನ ನಗರವಿರುವುದಾಗಿ ಹೇಳುತ್ತದೆ.

  22. ಬೃಹತ್ಕಥಾಮಂಜರಿ:- ಸೇಯಂ ಹರಮುಖೋದ್ಗೀರ್ಣಾ ಕಥಾನುಗ್ರಹಕಾರಿಣೀ । ಪಿಶಾಚವಾಚಿ ಪತಿತಾ ಸಂಜಾತಾ ವಿಘ್ನದಾಯಿನೀ ॥ ೧೯-೨೯ ಅತಃ ಸುಖನಿಷೇವ್ಯಾಸೌ ಕೃತಾ ಸಂಸ್ಕೃತಯಾ ಗಿರಾ । ಸಮಾಂ ಭುವಮಿವಾನೀತಾ ಗಂಗಾ ಶ್ವಭ್ರಾವಲಂಬಿನೀ ॥ ೧೯-೩೦ ಕಥಾಸರಿತ್ಸಾಗರ:- ಯಥಾ ಮೂಲಂ ತಥೈವೈತನ್ನ ಮನಾಗಪ್ಯತಿಕ್ರಮಃ । ಗ್ರಂಥವಿಸ್ತರಸಂಕ್ಷೇಪಮಾತ್ರಂ ಭಾಷಾ ಚ ಭಿದ್ಯತೇ ॥ ೧-೧೧

  23. Linguistic Survey, Vol. I, Part 1. As the name Pisacha was liable to give offence it was abandoned in later volumes and called 'Dardic'..

The inhabitants of Dardistan (Gilgit, Kashmir, Swat, Kohistans, Chitral and Kafiristan) are frequenly mentioned in ancient literature... as ದಾರದ or ದರದ... among other approbrious names they were dubbed 'Pisachas'.-P. 108.

  24. ಈಗಿನ ಪಿಷಾವರ್ ಎಂಬ ಊರಿನ ಹೆಸರು 'ಪಿಶಾಚಪುರ' ಎಂಬುದರಿಂದ ಬಂದದ್ದಂತೆ.

  25. ತಥಾ ಪ್ರಾಕೃತಮೇವ ಕಿಂಚಿದ್ವಿಶೇಷಾತ್ ಪೈಶಾಚಿಕಂ... ತೇ ಚ ಬೃಹತ್ಕಥಾದಿಲಕ್ಷ್ಯದರ್ಶನಾತ್ ಜ್ಞೇಯಾ ಇತಿ ॥ ನಮಿಸಾಧು, ರುದ್ರಟನ ಕಾವ್ಯಾಲಂಕಾರದ ವ್ಯಾಖ್ಯಾನ, ೨-೧೨.

  33. ಇವರ ಮೂಲಸ್ಥಳವು ಈಗಿನ ಬಳ್ಳಾರಿಯ ಪ್ರಾಂತವಾಗಿದ್ದಿರಬೇಕೆಂದು ವಿ. ಎಸ್. ಸುಕ್ತಂಕರ್ ಅವರು ಅಭಿಪ್ರಾಯಪಡುತ್ತಾರೆ.- Home of the Andhra Kings (B.A.O.R.L, Vol. I, pp. 21-42).

  34. Cambridge Indian History, Vol. I, pp. 530, 599.

  35, ಇದು ಸಂಕಲನಗ್ರಂಥ; ಇದರಲ್ಲಿ ವೋಡಿಸ, ಚುಲ್ಲೋಹ, ಮಕರಂದಸೇನ, ಅಮರರಾಜ, ಕುಮಾರಿಲ, ಶ್ರೀರಾಜ, ಭೀಮಸ್ವಾಮಿ, ಮುಂತಾದವರ ಕವನಗಳೂ ಇವೆ. ಭಾಷೆ ಮಹಾರಾಷ್ಟ್ರೀ ಪ್ರಾಕೃತ; ಶೃಂಗಾರಪ್ರಧಾನವಾದ ಕಾವ್ಯ, ಗಾಥಾಸಪ್ತಶತಿಯ (ಕಾವ್ಯಮಾಲಾ ೨೧) ಮುನ್ನುಡಿಯನ್ನೂ ಭೂಮಿಕೆಗಳನ್ನೂ ನೋಡಿ.

  36, R. G. Bhandarkar : History of the Deccan, ಪುಟ ೧೬೯ ಇತ್ಯಾದಿ. ಸಾತವಾಹನರಮೇಲೆ ಇಂದಿಗೂ ಲೇಖನಗಳೂ ಗ್ರಂಥಗಳೂ ಬರುತ್ತಿವೆ. ಅವರಿಗೆ ಸಂಬಂಧಪಡುವ ಲೇಖನವನ್ನು ಪ್ರಕಟಿಸದ ಪ್ರಾಚ್ಯ ಪತ್ರಿಕೆ ಇಲ್ಲ; ಇತ್ತೀಚಿನ ಲೇಖನವೆಂದರೆ ಪುರುಷೋತ್ತಮಲಾಲ ಭಾರ್ಗವರದು (Satavahana Dynasty of Dakshinapatha', 1.H.Q., Dec. 1950). ಅವರು ಸಿಮುಖನ ಆಳ್ವಿಕೆಗೆ ಕ್ರಿ.ಪೂ. ೩೬-೨೩ ಎಂಬ ಕಾಲವನ್ನು ಹೇಳಿದ್ದಾರೆ.

  37. ಅವನ ವಿಚಾರವಾಗಿ ಇನ್ನೂ ಹಲವು ಕಥೆಗಳಿವೆ. ಅವುಗಳೆಲ್ಲವನ್ನೂ ಡಾ. ಎ. ಎನ್. ಉಪಾಧ್ಯೆ ಅವರು 'ಲೀಲಾವತ್' ಗ್ರಂಥಕ್ಕೆ ಬರೆದಿರುವ ತಮ್ಮ ಉಪೋದ್ಘಾತದಲ್ಲಿ ಸಂಗ್ರಹಿಸಿದ್ದಾರೆ (ಪುಟ ೪೫-೫೧).

  38. ಅಥವಾ, ಸಿಮುಕನ ಮಗ ಕೃಷ್ಣನನ್ನು ಮನಸ್ಸಿನಲ್ಲಿಟ್ಟುಕೊಂಡಿತ್ತೋ! ಸಾತವಾಹನನು ಹಿಂದಿನ ಜನ್ಮದಲ್ಲಿ 'ಕೃಷ್ಣ'ನೆಂಬ ಋಷಿಯಾಗಿದ್ದನಂತೆ.

ಯುಷ್ಮದೀಯಃ ಸ ರಾಜಾಪಿ ಪೂರ್ವಜನ್ಮನ್ಯಭೂದೃಷಿ: ।

ಭರದ್ವಾಜಮುನೇಶ್ಶಿಷ್ಯ: ಕೃಷ್ಣ ಸಂಜ್ಞೋ ಮಹಾತಪಾಃ ॥ ೧-೭-೧೫.



  39. ಕೀತ್ ಇದನ್ನು ಒಪ್ಪುವುದಿಲ್ಲ. -H. S. L., pp. 267-268.

  40. The Home of Satavahanas' by S. A. Joglekar, A.B.O.R.I., Silver Jubilee Vol, 1942. ‘The Home of the Andhra Kings' by V. S. Sukthankar, A.B.O.R.I., Vol. I, pp. 21-42.

  41. ಇವನ ಕಾಲ ಕ್ರಿ.ಪೂ. ೨೦೦ಕ್ಕಿಂತ ಹಿಂದೆ ಎಂದು ರ್ಯಾಪ್ಸನ್ ಅವರು ಹೇಳುತ್ತಾರೆ. ಕ್ರಿ.ಪೂ. ಮೂರನೆಯ ಶತಮಾನದ ಅಂತ್ಯಭಾಗವೆಂದೂ ಸಿಮುಕನು ಅಶೋಕಚಕ್ರಾಧಿಪತ್ಯವು ಕೊನೆಗಂಡಮೇಲೆ ಶಾತವಾಹನ ರಾಜ್ಯವನ್ನು ಸ್ಥಾಪಿಸಿದನೆಂದೂ ಬಾರ್ನೆಟ್ ಅವರು ಹೇಳುತ್ತಾರೆ. -Cambridge Indian History, Vol. I, pp. 730 and 599.

  42. N. N. Ghosh : An Early History of Kausambi.

  43. ಉಜ್ಜಯಿನಿಯಿಂದ ವಿಂಧ್ಯಾಟವಿಯ ಮಧ್ಯಕ್ಕೇ ೬೩ ಯೋಜನ (ಯೋಜನ=ಎಂಟು ಅಥವಾ ಒಂಬತ್ತು ಮೈಲಿ) ದೂರ.

ತತೋ ವಿಂಧ್ಯಾಟವೀಂ ಪ್ರಾಪ್ಯ ಮಧ್ಯಾಹ್ನೇ ತಸ್ಯ ಭೂಪತೇಃ ।

ತ್ರಿಷಷ್ಟಿಯೋಜನಾಯಾತಾ ಕೃಷಿತಾಭೂತ್ ಕರೇಣುಕಾ ॥ ೨-೫-೩೨



  44. ಕ್ಷೇಮೇಂದ್ರ ಸೋಮದೇವ ಇವರಿಬ್ಬರ ಗ್ರಂಥಗಳ ಕಥಾಮುಖಲಂಬಕವೂ ಈ ವೃತ್ತಾಂತದ ಸಂಗ್ರಹದಿಂದ ಆರಂಭವಾಗುತ್ತದೆ:- (i)ಗುಣಾಢ್ಯೇನೇತಿ ಲಿಖಿತಾ ಶಾತವಾಹನಭೂಪತಿಃ । ಬೃಹತ್ಕಥಾಮಕಥಯತ್ ವಿದುಷಾಂ ಸುಹೃದಾಂ ಪುರಃ ॥ ೧ ॥ ಮಹೇಶ್ವರಾತ್ ಪುಷ್ಪದಂತಃ ಕಾಣಭೂತಿರಿಮಾಂ ತತಃ । ತಸ್ಮಾತ್ ಗುಣಾಢ್ಯಸ್ತಸ್ಮಾ ಚ್ಚ ಶ್ರುತವಾನ್ ಶಾತವಾನಃ ॥ ೨ ॥ - ಬೃ. ಕ. ಮಂಜರಿ (ii)ಕೈಲಾಸೇ ಧೂರ್ಜಟೇರ್ವಕ್ತ್ರಾತ್ ಪುಷ್ಪದಂತಂ ಗಣೋತ್ತಮಂ । ತಸ್ಮಾತ್ ವರರುಚೀಭೂತಾತ್ ಕಾಣಭೂತಿಂ ಚ ಭೂತಲೇ ॥ ೨ ॥ ಕಾಣಭೂತೇರ್ಗುಣಾಢ್ಯಂ ಚ ಗುಣಾಢ್ಯಾತ್ ಸಾತವಾಹನಂ । ಯತ್ಪ್ರಾಪ್ತಂ ಶ್ರುಣುತೇದಂ ತದ್ವಿದ್ಯಾಧರಕಥಾದ್ಬುತಂ ॥ ೩ ॥ - ಕ. ಸ. ಸಾಗರ ಆದ್ದರಿಂದ ಅವರಿಬ್ಬರಿಗೂ ಮೂಲವಾದ ಗ್ರಂಥದಲ್ಲಿಯೂ ಇದು ಇದ್ದಿರಬೇಕು. ಕಥಾಪೀಠಲಂಬಕವು ಈ ಸಂಗ್ರಹವನ್ನು ಆಮೇಲೆ ವಿಸ್ತರಿಸಿದ್ದಾಗಿರಬಹುದೇ? ಅಥವಾ ಗ್ರಂಥಾರಂಭವೆಂದು ಅದನ್ನೇ ಇಲ್ಲಿ ಸಂಗ್ರಹಿಸಿದೆಯೋ? ಈ ಸಂಗ್ರಹದಲ್ಲಿ ಪೈಶಾಚಿಯ ಪ್ರಸ್ತಾಪವಿಲ್ಲ; ಮೋದಕದ ಕಥೆ ಇಲ್ಲ.   45. ವಿನ್ಸೆಂಟ್ ಸ್ಮಿತ್ - ೧ನೆಯ ಶತ. ಭೂಲರ್- ೧ನೆಯ ಅಥವಾ ೨ನೆಯ ಶತ. ಸಿಲ್ವೇನ್ ಲೆವಿ ಮತ್ತು ಲಕೋತ್- ೩ನೆಯ ಶತ. ಕೀತ್- ೨ನ೩ಯ ಅಥವಾ ೩ನೆಯ ಶತ. ವೀಬರ್- ೬ನೆಯ ಶತ.   46. S. K. De : 'Akhyayika and Katha in Classical Sanskrit', B.S.O.S., Vol.III p. 517f. ಅಗ್ನಿ ಪುರಾಣವು (ಸು. ಕ್ರಿ.ಶ. ೯೦೦?)ಗದ್ಯಕಾವ್ಯವನ್ನು ಆಖ್ಯಾಯಿಕಾ, ಕಥಾ, ಖಂಡಕಥಾ, ಪರಿಕಥಾ, ಕಥಾನಿಕಾ ಎಂದು ಐದು ವಿಭಾಗಮಾಡಿ, ಕಥೆಯ ಲಕ್ಷಣವನ್ನು ಹೀಗೆ ಹೇಳುತ್ತದೆ:- ಶ್ಲೋಕೈಃ ಸ್ವವಂಶಂ ಸಂಕ್ಷೇಪಾತ್ ಕವಿರ್ಯತ್ರ ಪ್ರಶಂಸತಿ । ಮುಖ್ಯಾರ್ಥಸ್ಯಾವತಾರಾಯ ಭವೇದ್ಯತ್ರ ಕಥಾಂತರಂ ॥ ಪರಿಚ್ಛೇದೋ ನ ಯತ್ರ ಸ್ಯಾತ್ ಭವೇದ್ವಾ ಲಂಬಕೈಃ ಕ್ವಚಿತ್ ॥ (ಅಧ್ಯಾಯ ೩೩೭)

 47. ಧರ್ಮಪದದ ಅಪ್ಪಮಾದವರ್ಗದಲ್ಲಿ 'ಕುಷ್ಠರೋಗಿ'ಯಾದ ಉದಯನ, 'ಗೂನೆ'ಯಾದ ವಾಸುಲದತ್ತ, ಇವರ ಕಥೆಯಷ್ಟೇ ಕಂಡುಬರುತ್ತದೆ.- H.O.S., 28, pp 247-272. ಮೂಲದಲ್ಲಿ ಶೃಂಗಾರ ವೀರ ಸುಂದರವಾಗಿದ್ದ ಕಥೆ ಇಲ್ಲಿ ಎಷ್ಟು ವಿಕಾರವಾಗಿದೆ! ಮಹಾಸೇನನಿಗೆ ಅಳಿಯನಿಗಿಂತಲೂ ಮಗಳಿಗಿಂತಲೂ ಹೆಚ್ಚಾಗಿ ಆನೆ ಹಿಡಿಯುವ ಮಂತ್ರದಮೇಲೆ ಆಸೆ!

48. ಬಹು ವಿಸ್ತಾರವಾದ, ಆದರೂ ಅಸಮಗ್ರವಾದ ಯೋಗವಾಸಿಷ್ಠ ಗ್ರಂಥವು ಹುಟ್ಟಿದ್ದು ಕಾಶ್ಮೀರದಲ್ಲಿಯೇ ಎಂದು ಹೇಳುತ್ತಾರೆ. ಮಹಾಭಾರತದ ಆದಿಪರ್ವವೂ ಈಗಿರುವಷ್ಟು ವಿಸ್ತಾರವಾದದ್ದು ಅಲ್ಲಿಯೇ ಎಂದು ತೋರುತ್ತದೆ. ಕಥಾಸರಿತ್ಸಾಗರದ ಕೊನೆಯಲ್ಲಿರುವ ಕಣ್ವರೂ ಕಶ್ಯಪರೂ ಶಾಕುಂತಲದಿಂದ ಬಂದವರೋ, ಇಲ್ಲಿಂದ ಶಾಕುಂತಲಕ್ಕೆ ಹೋದವರೋ ವಿಚಾರಮಾಡತಕ್ಕದ್ದಾಗಿದೆ. ವತ್ಸರಾಜನ ವಿಜಯಯಾತ್ರೆಯೂ (ಪುಟ ೧೧೪) ಹೀಗೆಯೇ ರಘುಮಹಾರಾಜನ ದಿಗ್ವಿಜಯವನ್ನು ಹೋಲುತ್ತದೆ.

49. ಪುರಾಣಗಳು ಹದಿನೆಂಟು; ಉಪಪುರಾಣಗಳು ಹದಿನೆಂಟು; ಗೀತೆಯಲ್ಲಿ ಅಧ್ಯಾಯ- ಇತ್ಯಾದಿ; ಇಂದಿಗೂ 'ಹಲವು ಹದಿನೆಂಟು' ಜಾತಿಗಳಿವೆ ಸಾತವಾಹನನಿಗೆ ಸಿಕ್ಕಿದ ಬೃಹತ್ಕಥೆಯು ಒಂದು ಲಕ್ಷ ಗ್ರಂಥ ಪ್ರಮಾಣದಲ್ಲಿತ್ತೆಂಬ ಹೇಳಿಕೆಯೂ ಅದು 'ಶತಸಾಹಸ್ರಿಕಸಂಹಿತೆ'ಗಳಾದ ಭಾರತ, (ಬೌದ್ಧರ) ಪ್ರಜ್ಞಾಪಾರಮಿತ, ಇವುಗಳಿಗೆ ಚಿಕ್ಕದೇನಲ್ಲವೆಂಬ ಭಾವವನ್ನು ಸೂಚಿಸುತ್ತದೆ.

 50. There is perhaps only one box office formula which has consistently paid dividends right from the very first social picture produced since the advent of sound. That gold-edged formula is the story of a wife, the husband and the 'other' woman. According to the rules of this formula, it is always the husband who errs; it is always the wife who is loyal and faithful; it is always the 'other' woman who is guilty of frailty, faithlessness and selfishness... This formula has been tried hundreds of times and has proved always successful with little novelty. The only change, however, in the set-up has been the promotion of the 'other' woman. In the beginning she was just a prostitute : with the progress of ideas she became an actress and now... she is a modern educated girl ! Not to be unfair to the hitherto ideal orthodox wife, film producers have given her a change, too, and she today embraces islam, prays five times a day, swears by the Koran and gets kicked about by Fez-capped husbands... but still, in spite of these two slight changes, the formula remain the same and the orthodox wife continues to pay glorious dividends. —Sound, July 1946.

51. Happiness in marriage requires a generous self- abandonment, endless tolerance and gentleness politeness of the heart... Marriage is an art which involves both pain and joy. The difficulties of life do not end, but begin with marriage. It takes two to make marriage a success, but one can make it a failure- Religion and Society, p 160 ಸುಖಂ ಸುಖೇನೇಹ ಜಾತುಲಭ್ಯಂ ದುಃಖೇನ ಸಾಧ್ವೀ ಲಭತೇ ಸುಖಾನಿ.- ಮಹಾಭಾರತ, ವನಪರ್ವ, ೨೨೩-೪

52. "Out of sorrow has the world been built" - Oscar Wilde

53. ಮಹಾತ್ಮಾ ಗಾಂಧಿಯವರು ಮದ್ಯಪಾನ ಧೂಮಪಾನಗಳ ವಿಚಾರವಾಗಿ ಏನು ಹೇಳಿದ್ದಾರೆ ನೋಡಿ:- I have a horror of smoking as I have of wine. Smoking I consider to be a vice. It deadens one's conscience and is often worse than drink in that it acts imperceptibly. It is a habit which is difficult ti get rid of when once it seizes hold of a person. It is an expensive vice. It fouls the breath, discolours the teeth and sometimes even causes cancer. It is an unclean habit. Do not make the mistake that between drink and tobacco, drink is lesser evil. If cigarette is Beelzebub then drink is Satan. A thief steals all earthly possessions; a drunkard steals his own and his neighbour's honour I have always regarded the habit of smoking as barbarous, dirty and harmful. I cannot bear to travel in a compartment full of people smoking. I become choked. You may be incapable of attaining the ideal, your flesh may be weak, but do not therefore lower the ideal, do not make irreligio your religion. ಹಿಂದೆ ಧೂಮಪಾನವಿರಲಿಲ್ಲ; ಇದ್ದರೂ ಇಷ್ಟು ಅತಿಯಾಗಿರಲಿಲ್ಲ; ವೈದ್ಯಶಾಸ್ತ್ರದಲ್ಲಿ ಕೆಲವು ರೋಗನಿವಾರಣೆಗಾಗಿ ಔಷಧ ಧೂಮಪಾನವನ್ನು ಹೇಳಿದೆ. ಹಣವಂತರು ಅದನ್ನು ಒಂದು ದೊಡ್ಡ ಕೈಗಾರಿಕೆಯಾಗಿ ಮಾಡಿ, ತಮಗೂ ಸರ್ಕಾರಕ್ಕೂ ಲಾಭದಾಯಕವಾಗಿ ಮಾಡಿ, ಪ್ರಚಾರದಿಂದಲೂ ಪ್ರಕಟಣೆಯಿಂದಲೂ ಪ್ರಯತ್ನಪೂರ್ವಕವಾಗಿ ಹಬ್ಬಿಸಿದಮೆಲೆ ದೇಶದ ಜನ ಅದಕ್ಕೆ ಬಲಿಯಾದರು. ಅವರ ಆರೋಗ್ಯ ಕೆಟ್ಟಿತು; ಆಹಾರಕ್ಕೆ ಸೊನ್ನೆ ಬಿತ್ತು. ರೋಗ ಬಂದರೆ ತಂಬಾಕು ಧೂಮದೂಷಿತವಾದ ದೇಹಕ್ಕೆ ಔಷಧವೇ ಅಂಟುವುದಿಲ್ಲವೆಂದು ಕೆಲವರು ಹೇಳುತ್ತಾರೆ. ಮದ್ಯವನ್ನೂ ಹೊಗೆಯನ್ನೂ ಕುಡಿಯುವ ಪ್ರಸ್ತಾಪವೆತ್ತಿದರೆ ಅದರ ಪೋಷಕರು ನಸ್ಯ ಎಲೆಯಡಕೆಗಳು ಹಾಗೇ ದುರಭ್ಯಾಸವಲ್ಲವೆ ಎಂದು ಕೇಳುತ್ತಾರೆ. ದುರಭ್ಯಾಸವು ದುರಭ್ಯಾಸವೇಯೆ; ಕೆಟ್ಟದನ್ನು ಒಳ್ಳೆಯದೆಂದು ಯಾರು ಎನ್ನುತ್ತಾರೆ? ಆದರೆ ತಾಂಬೂಲಕ್ಕೆ ವೈದ್ಯದಲ್ಲಿ ಕೆಲವು ಔಷಧ ಗುಣಗಳನ್ನು ಹೇಳಿದೆ; ಅವು ಅನುಭವದಲ್ಲಿಯೂ ಇವೆ. ಆದರೆ ಅಭ್ಯಾಸವಾದರೆ ಅದನ್ನು ಬಿಡುವುದೂ ಕಷ್ಟವೇ; ಪೀನಸಿ ಮುಂತಾದ ಕೆಲವು ರೋಗಗಳಲ್ಲಿ ನಸ್ಯವನ್ನೂ ಔಷಧವಾಗಿ ಹೇಳಿದೆ; ಆದರೆ ಅದು ಹೊಗೆಸೊಪ್ಪಿನದೇ ಅಲ್ಲ; ಹೊಗೆಸೊಪ್ಪು ಹೇಗೂ ದೋಷವೇ; ಎಲೆಯಡಕೆಗೆ ಸೇರಿ ಅದು ದಕ್ಷಿ ದೇಶವನ್ನೆಲ್ಲಾ ಎಂಜಲು ಚಿತ್ತಾರದಿಂದ ಹೊಲಸುಮಾಡಿದೆ. ಬರಿಯ ಎಲೆಯಡಕೆಯನ್ನು ನುಂಗಬಹುದು; ಹೊಗೆಸೊಪ್ಪು ಸೇರಿದರೆ ಉಗುಳದೆ ವಿಧಿಯಿಲ್ಲ; ಮಜ್ಜಿಗೆಯಲ್ಲಿಯೂ ಮದ್ಯ ಉಂಟು; ಎಲೆಯಡಕೆಯಲ್ಲಿಯೂ ಉತ್ತೇಜಕತೆ ಉಂಟು; ಆದರೆ ಯಾರು ಎಷ್ಟು ಎಲೆಯಡಕೆ ಹಾಕಿ, ಎಷ್ಟು ಮಜ್ಜಿಗೆ ಕುಡಿದು, ಮತ್ತರಾಗಿದ್ದರೆಂದು ಕೇಳಿದ್ದೇವೆ? ಸಾರಾಂಶದಲ್ಲಿ, ಯಾವುದೂ, ಎಂಥ ಒಳ್ಳೆಯ ಗುಣವೂ, ಅತಿಯಾದರೆ ಕೆಡುಕೇ; ಅಂಥದರಲ್ಲಿ ಲಾಭದೃಷ್ಟಿಯಿಂದ ಜನರನ್ನು ಕೆಟ್ಟಚಾಳಿಗೆ ತಿಳಿದೂ ತಿಳಿದೂ ಪ್ರೋತ್ಸಾಹಮಾಡಿ ಅವರ ಗುಣವನ್ನೂ ಧನವನ್ನೂ ಸೆಳೆದರೆ ಅದು ದರೋಡೆಯಾಗುತ್ತದೆ. ಇಂದಿನ ಜಗತ್ತಿನಲ್ಲಿ ಎಲ್ಲಾ ಸರ್ಕಾರಗಳೂ ಈ ದರೋಡೆ ನಡಸುತ್ತಿವೆ, ಇಲ್ಲವೇ ಅದಕ್ಕೆ ಬೆಂಬಲ ಕೊಡುತ್ತಿವೆ; ಏಕೆಂದರೆ ಅದರಿಂದ ತಮಗೂ ಲಾಭವುಂಟು. ಸರ್ಕಾರವು ಪ್ರಜೆಗಳ ತಾಯಿ; ಅವಳೇ ಮಕ್ಕಳನ್ನು ಹಾಳುಮಾಡುವುದೇ?

54. The Deccan guardian is Vetala who also appears as a goblin tenanting dead bodies... he is represented in human form, but his his hands and feet are turned backwords, his eyes tawny green, his hair standing on end; he holds a cane in his right hand and a conch shell in his left; when he goes his rounds, he is dressed in green and sits in a litter or redes a horse, while his attendants follow holding lighted torches and shouting.- Bombay Gazetteer, Vol. 18, Part 1, p. 291 and Vol. 24, p. 415

  *ಈ ಸಂಖ್ಯೆಗಳು ಕಥಾಸರಿತ್ಸಾಗರದ ‘ತರಂಗ’ ಗಳನ್ನು ಸೂಚಿಸುತ್ತವೆ.

  (ಇವು ಮೂಲ ಶ್ಲೋಕಗಳು:—

ಕತಾಚಿದಥ ಸಂಪ್ರಾಪ್ತಾ ಪ್ರಾವ್ಯಟ್​ ತಸ್ಯಾಂ ಚ ಯೋಷಿತಃ

ಸಗುಡಂ ಪಿಷ್ಟರಚಿತಂ ಗುಹ್ಯರೂಪಂ ಜುಗುಪ್ಸಿತಂ ॥ ೫೬ ॥

ಕೃತ್ವಾ ಮೂರ್ಖಾಯ ವಿಪ್ರಾಯ ದದತ್ಯೇವ ಕೃತೇ ಹಿತಾಃ

ಶೀತಕಾಲೇ ನಿಧಾಘೇಚ ಸ್ನಾನಕ್ಲೇಶಕ್ಲಮಾಪಹಂ ॥ ೫೭ ॥

ದತ್ತಂ ನ ಪ್ರತಿಪದ್ಯಂತ ಇತ್ಯಾಚಾರೋ ಹಿ ಕುತ್ಸಿತಃ

ತದ್ದೇವರಗೃಹಿಣ್ಯಾ ಮೇ ದತ್ತಮಸ್ಮೈ ಸದಕ್ಷಿಣಂ ॥ ೫೮ ॥

ಇಲ್ಲಿ ಒಂದು ವಿಚಿತ್ರವಾದ ಪದ್ಧತಿಯನ್ನು ಹೇಳಿದೆ. ಇದರ ಮೇಲೆ ಎನ್​.ಎಮ್.ಪಿ. ಅವರು ದೊಡ್ಡ ಟಿಪ್ಪಣಿಯನ್ನು ಬರೆದಿದ್ದಾರೆ--ಪುಟ ೧೩-೧೫. ಮುಂದಿನ ವಾಕ್ಯವು ಅದರಿಂದ ತೆಗೆದುಕೊಂಡದ್ದು —

"According to Dulaure, in 1825 such cakes were still commonly made at certain times, the male being symbolized at Brinves and other localities of Lower Limousin, while the female emblem was adopted at Clermout, in Auvergue, as well as other places"

೫೮ನೆಯ ಶ್ಲೋಕದ ಮೊದಲ ಪಾದಕ್ಕೆ ಅರ್ಥ ಸ್ಪಷ್ಟವಾಗಿಲ್ಲ.)

  1. (ಇಲ್ಲಿ ಪಾಟಲೀಪುತ್ರ ವೆಂಬ ಊರಿಗೆ ಆ ಹೆಸರು ಹೇಗೆ ಬಂತೆಂದು ತಿಳಿಸುವ ಒಂದು ಕಥೆ ಇದೆ, ಇದು ವರ್ಷ ಉಪಾಧ್ಯಾಯನು ಹೇಳಿದ್ದಂತೆ. ‘ಪಾಟಲಿ’ ಎಂಬುದು ಒಬ್ಬ ರಾಜಪುತ್ರಿಯ ಹೆಸರು. ‘ಪುತ್ರ’ ನೆಂಬುದು ಒಬ್ಬ ಬ್ರಾಹ್ಮಣಕುಮಾರನ ಹೆಸರು. ಚಿಕ್ಕಂದಿನಲ್ಲಿಯೇ ಅವನ ತಂದೆಯು ಅವನನ್ನು ಬಿಟ್ಟುಹೋದರೂ ಪಾರ್ವತೀಪರಮೇಶ್ವರರು ಅವನ ದಿಂಬಿನ ಕೆಳಗೆ ನಿತ್ಯವೂ ಹೊನ್ನು ಸಿಕ್ಕುವಂತೆ ಅನುಗ್ರಹಿಸಿದರು. ಆಮೇಲೆ ಅವನು ಮಯನ ಮಕ್ಕಳಿಂದ ಪಾತ್ರೆ ಕೋಲು ಪಾದುಕೆಗಳನ್ನು ಸಂಪಾದಿಸಿದನು. ಪಾದುಕೆಗಳ ಸಹಾಯದಿಂದ ಅವನು ಪಾಟಲಿಯನ್ನು ಪಡೆದು ಅವಳನ್ನು ಕರೆದುಕೊಂಡು ಹೋಗಿ ಗಂಗಾತೀರದಲ್ಲಿ ಕೋಲಿನಿಂದ ಊರನ್ನು ಬರೆದನು. ಅದು ನಿಜವಾದ ಊರಾಯಿತು. ಪಾತ್ರೆಯಿಂದ ಅನ್ನಾಹಾರಗಳನ್ನು ಪಡೆದನು. ಹೀಗೆ ಪಾಟಲೀ ಮತ್ತು ಪುತ್ರ ಇವರ ಊರಾದ್ದರಿಂದ ಅದಕ್ಕೆ ಪಾಟಲೀಪುತ್ರ ಎಂದ ಹೆಸರು ಬಂತು. ಇದರಲ್ಲಿ ಮಧ್ಯೆ ಉಪಕಥೆಗಳೂ ಇವೆ.)

  (ಇಲ್ಲಿ ಉಪಕೋಶೆಯ ಪಾತಿವ್ರತ್ಯವನ್ನು ತಿಳಿಸುವ ಒಂದು ಕಥೆ ಬರುತ್ತದೆ. ರಾಜಪುರೋಹಿತ, ದಂಡಾಧಿಪತಿ, ಮಂತ್ರಿಕುಮಾರ ಸಾಹುಕಾರ ಎಲ್ಲರೂ ಅವಳಲ್ಲಿ ಮೋಹಗೊಳ್ಳುತ್ತಾರೆ. ಅವಳು ಎಲ್ಲರನ್ನೂ ಮೋಸಗೊಳಿಸಿ ರಾಜನಿಂದ ಅವರಿಗೆ ಶಿಕ್ಷೆಮಾಡಿಸುತ್ತಾಳೆ.

ಇಂಥ ಕಥೆಗಳು ಏಷಿಯಾ ಯೂರೋಪು ಎರಡರಲ್ಲೂ ಕಂಡುಬರುತ್ತವೆಂದೂ ಅವಕ್ಕೆಲ್ಲಾ ಈ ಕಥಾಸರಿತ್ಸಾಗರದ ಕಥೆಯೇ ಮೂಲವೆಂದೂ ಎನ್​.ಎಮ್.ಪಿ. ಅವರು ಅಭಿಪ್ರಾಯಪಡುತ್ತಾರೆ.)

  (ಇದನ್ನು, ಸರಸ್ವತಿಯು ಸೂಚಿಸಿದಂತೆ, ಅಂದಿನ ರಾತ್ರಿ ತಾಲವೃಕ್ಷದ ಮೇಲೆ ಕುಳಿತಿರಲು ಅಲ್ಲಿಗೆ ಒಬ್ಬ ರಾಕ್ಷಸಿಯು ಬಂದು ತನ್ನ ಮಕ್ಕಳಿಗೆ ಹೇಳಿದಳೆಂದು ಒಳಕಥೆ. ಪಂಚಭೂತಗಳು ಸತ್ತವರಲ್ಲಿಯೂ ಇರುತ್ತವೆ. ಬದುಕಿದವರಲ್ಲಿಯೂ ಇರುತ್ತವೆ. ಆದ್ದರಿಂದ ಸತ್ತ ಪ್ರಾಣಿ ನಗುವುದು ಆಶ್ಚರ್ಯವೇನಲ್ಲ-ಎಂಬುದು ಇನ್ನೊಂದು ಪ್ರಶ್ನೆಗೆ ಉತ್ತರ.)

  (Grierson: "Vararuchi as a Guesser of Acrostics"-I.A.Vol.X.pp.366-70)

  (ರಾತ್ರಿ ನಗರದಲ್ಲಿ ಸಂಚಾರಮಾಡುತ್ತ ‘ಈ ಊರಿನಲ್ಲೆಲ್ಲಾ ರೂಪವತಿಯಾದ ಹೆಂಗಸು ಯಾರು?" ಎಂಬ ಪ್ರಶ್ನೆಗೆ ಉತ್ತರಕೊಟ್ಟು ಆ ರಾಕ್ಷಸನ ಸ್ನೇಹ ಸಂಪಾದಿಸಿದನೆಂದು ಇನ್ನೊಂದು ಒಳಕಥೆ.)

  (ಇಲ್ಲಿ ೧. ಒಂದು ಇಲಿಯನ್ನು ಮೂಲ ಬಂಡವಾಳವಾಗಿಟ್ಟುಕೊಂಡು ವ್ಯಾಪಾರಮಾಡಿ ಸಾವುಕಾರನಾದ ‘ಮೂಷಕಸೆಟ್ಟಿ’ ಯ ಕಥೆಯೂ ೨. ಚತುರಿಕೆಯೆಂಬ ಸೂಳೆಯ ಮನೆಯಲ್ಲಿ ಲೋಕವ್ಯವಹಾರವಿದ್ಯೆಯನ್ನು ಕಲಿಯಲು ಹೋದ ವೇದಜಡನಾದ ಬ್ರಾಹ್ಮಣನ ಕಥೆಯೂ ಬರುತ್ತವೆ)

  (ಇಲ್ಲಿ ಕಾಣಭೂತಿಯು ‘ಸಾತವಾಹನನೆಂಬ ಹೆಸರು ಹೇಗೆ ಬಂತು ಎಂದು ಕೇಳುತ್ತಾನೆ. ಅದಕ್ಕೆ ಉತ್ತರ:-ದೀಪಕರ್ಣಿ ಎಂಬ ರಾಜನ ಹೆಂಡತಿಯಾದ ಶಕ್ತಿಮತಿಯು ಹಾವು ಕಡಿದು ಸತ್ತುಹೋದಳು. ಅವನು ಮತ್ತೆ ಮದುವೆ ಮಾಡಿಕೊಳ್ಳಲಿಲ್ಲ. ಈಶ್ವರನು ಕನಸಿನಲ್ಲಿ ಬಂದು ‘ಕಾಡಿನಲ್ಲಿ ಸಿಂಹವನ್ನು ಸವಾರಿಮಾಡಿಕೊಂಡು ಒಬ್ಬ ಹುಡುಗ ಬರುತ್ತಾನೆ. ಅವನನ್ನು ಕರೆದುಕೊಂಡು ಬಾ, ಅವನು ನಿನ್ನ ಮಗನಾಗುತ್ತಾನೆ!’ ಎಂದು ಹೇಳಿದನು. ‘ಸಾತ’ ಎಂಬ ಯಕ್ಷನು ಸಿಂಹವಾಗಿದ್ದು ತನ್ನ ಮಗನನ್ನೆ ಹೊತ್ತು ತರುತ್ತಿದ್ದನು. ದೀಪಕರ್ಣಿ ರಾಜನ ಬಾಣ ತಗುಲಿ ಅವನಿಗೆ ಶಾಪವಿಮೋಚನೆಯಾಯಿತು. ಸಾತನೇ ವಾಹನವಾಗಿದ್ದದ್ದರಿಂದ ಅವನಿಗೆ ಈ ಹೆಸರು ಬಂತು. ದೀಪಕರ್ಣಿಯು ಕಾಡಿಗೆ ಹೋಗಲು ಅವನ ಅನಂತರ ಸಾತವಾಹನನು ರಾಜನಾದನು.)

  (ಶರ್ವವರ್ಮನು ಸುಲಭವಾದ ರೀತಿಯಲ್ಲಿ ರಚಿಸಿದ ಸಂಸ್ಕೃತ ವ್ಯಾಕರಣಕ್ಕೆ ‘ಕಾತಂತ್ರ’ ವೆಂದೂ ‘ಕಲಾಪಕ’ ವೆಂದೂ ಹೆಸರು ಬಂದಿದೆ.)

  (ಇಲ್ಲಿ ಪುಷ್ಪದಂತ ಮಾಲ್ಯವಂತ ಎಂಬ ಹೆಸರುಗಳು ಏಕೆ ಬಂದುವು ಎಂದು ತಿಳಿಸುವ ಕಥೆಗಳಿವೆ. ಅವರಿಬ್ಬರೂ ಗೋವಿಂದದತ್ತನೆಂಬ ಬ್ರಾಹ್ಮಣನ ಮಕ್ಕಳು. ದೇವದತ್ತ ಸೋಮದತ್ತ ಎಂಬುದು ಅವರ ಮೊದಲ ಹೆಸರು. ಇಬ್ಬರೂ ಪರಮೇಶ್ವರನನ್ನು ಪೂಜಿಸಿ ಅವನ ಅನುಗ್ರಹಕ್ಕೆ ಪಾತ್ರರಾದರು. ಪ್ರತಿಷ್ಠಾನ ರಾಜಕುಮಾರಿ ತನ್ನ ದಂತದಿಂದ ಪುಷ್ಪವನ್ನು ಕಚ್ಚಿಹಾಕಿದ್ದರ ಅರ್ಥವನ್ನು ತಿಳಿಯದೇ ಹೋದನೆಂದು ಪರಮೇಶ್ವರನ ಅನುಚರರು ಅವನಿಗೆ ಪುಷ್ಪದಂತನೆಂಬ ಹೆಸರನ್ನಿಟ್ಟರು. ಪರಮೇಶ್ವರನನ್ನು ಮೂಲಿಕೆಗಳಿಂದ ಪೂಜಿಸುತ್ತಿದ್ದ ಕಾರಣ ಅವನಿಗೆ ಈಶ್ವರನು ಮಾಲ್ಯವಂತನೆಂದು ಹೆಸರಿಟ್ಟನು.)

  N.M.P. ಅವರು ಇದರ ಮೇಲೆ ಒಂದು ದೊಡ್ಡ ಟಿಪ್ಪಣಿಯನ್ನು ಬರೆದಿದ್ದಾರೆ. EREನಲ್ಲಿ Blood ಮೇಲಣ ಲೇಖನವನ್ನು ನೋಡಿ.

  (ಮೊದಲೇ ತೊಡಕಾದ ಈ ಕಥೆಯನ್ನು ಅನಾವಶ್ಯಕವಾಗಿ ಹೆಚ್ಚು ತೊಡರು ಮಾಡುವ ರಾಕ್ಷಸಿಯ ಕಥೆಯನ್ನು ಇಲ್ಲಿ ಬಿಟ್ಟಿದೆ)

  (ಇಲ್ಲಿ ಒಬ್ಬ ರಾಜನು ತನ್ನ ಒಬ್ಬನೇ ಮಗನನ್ನು ಬಲಿಕೊಟ್ಟು ನೂರೈದು ಜನ ಮಕ್ಕಳನ್ನು ಪಡೆದ ಕಥೆಯನ್ನು ಘೋರವೆಂದು ಬಿಟ್ಟಿದೆ)

  * ಈ ಕಥೆಯನ್ನು ಎರಡೇ ವಾಕ್ಯಗಳಲ್ಲಿ ಸಂಗ್ರಹಿಸಿದೆ. ಮೂಲದಲ್ಲಿ ತುಂಬಾ ವಿವರವಾಗಿದೆ.

  * ವೀಣೆಗೆ ಕಟ್ಟಿದ್ದ ಹಸುವಿನ ನರವನ್ನು ಹಲ್ಲಿನಿಂದ ಕಡಿದು ಸೇರಿಸಿದ್ದಕ್ಕೆ ಅವಳಿಗೆ ಈ ಜನ್ಮ ಬಂತಂತೆ!

  * ಕಥೆಯ ಈ ಭಾಗವನ್ನು ಇಲ್ಲಿ ಬಿಟ್ಟಿದೆ.

  * ದೃಢವರ್ಮನ ತಂದೆಗೂ ತನ್ನ ಹೆಂಡತಿಗೂ ಇದ್ದ ಸಂಬಂಧವನ್ನು ಉಪಾಯವಾಗಿ ತಪ್ಪಿಸಿದ ಕಥೆಯೊಂದು ಇಲ್ಲಿ ಬರುತ್ತದೆ. ಅಸಹ್ಯವೆಂದು ಅದನ್ನು ಬಿಟ್ಟಿದೆ.

  * ನಾಗವನಕ್ಕೆ ಅವನು ಗೋಮುಖನೊಡನೆ ಹೋಗಿದ್ದಾಗ ಗೋಮುಖನನ್ನು ಒಬ್ಬ ವರ್ತಕಸ್ತ್ರೀಯು ಮೋಹಿಸಿ ಬಂದದ್ದು ಮುಂತಾದ ವೃತ್ತಾಂತವನ್ನು ನೀರಸವೆಂದು ಬಿಟ್ಟಿದೆ. ಅಲ್ಲಿಂದ ಮುಂದೆ ಗೋಮುಖಾದಿಗಳು ರಾಜಪುತ್ರನಿಗೆ ಬೋಧಿಸಿದ `ವಿದುರನೀತಿ' ಯಂಥ `ನೀತಿ' ಇದೆ. ಅದನ್ನೂ ಬಿಟ್ಟಿದೆ

.  * ಲೀಲಾವಜ್ರ - ಕೈಯಲ್ಲಿ ಹಿಡಿದುಕೊಳ್ಳುತ್ತಿದ್ದ ವಜ್ರಾಯುಧದ ಆಕಾರದಲ್ಲಿದ್ದ ಕೋಲು -cf ಲೀಲಾಶುಕ.

  * ಕಪ್ಪಡಿಗ—ಆಶ್ರಿತ.

  * ಅರ್ಥ—ನದಿಗಳು ತುಂಬಿದ ಸಮುದ್ರಕ್ಕೇ ಬಂದುಬಿದ್ದು ಅದನ್ನು ತುಂಬಿಸುವಂತೆ ಈ ಲಕ್ಷ್ಮಿಯು ಸಮೃದ್ಧಿ ಇರುವವನಿಗೇ ಇನ್ನೂ ಸಂಪತ್ತನ್ನು ತಂದು ತುಂಬಿಸುತ್ತಾಳೆ; ಅವಳು ಕಾಸಿಲ್ಲದವನ ಕಣ್ಣಿಗೇ ಬೀಳುವುದಿಲ್ಲ!

  * ಇಲ್ಲಿ ಸುಪ್ರಭನೆಂಬ ಸ್ವರ್ಗವಾಸಿಯು ಪಂಚಾಕ್ಷರೀ ಮಾಹಾತ್ಮ್ಯದಿಂದ ಹಂದಿಯ ಹೊಟ್ಟೆಯಲ್ಲಿ ಹುಟ್ಟುವುದನ್ನು ತಪ್ಪಿಸಿಕೊಂಡ ಕಥೆಯನ್ನು ಬಿಟ್ಟಿದೆ.

  * ಇಲ್ಲಿ ಬರುವ ನಪುಂಸಕ ಪ್ರಭಾಕರನ ಕಥೆಯನ್ನು ಬಿಟ್ಟಿದೆ.

  * ಇಲ್ಲಿ ತಂದೆತಾಯಿಗಳ ಮಾತು ಕೇಳದೆ ಸಂಪತ್ತನ್ನು ಕಳೆದುಕೊಂಡು ಹಿಂಸೆಪಟ್ಟ ವರ್ತಕಪುತ್ರನ ಕಥೆಯನ್ನು ನೀರಸವೆಂದು ಬಿಟ್ಟಿದೆ.

  * ಹೀಗೆ ಸಂಗಮದತ್ತನೆಂಬವನು ಹೇಳಿದ ತ್ರಿಭುವನನ ಮತ್ತು ಪಾಶುಪತನ ಕಥೆಯನ್ನು ಇಲ್ಲಿ ಬಿಟ್ಟಿದೆ.

  *ಮಂಗಳ ಪಾತ್ರ

  * ಇವುಗಳನ್ನು ಇಲ್ಲಿ ಬಿಟ್ಟಿದೆ

  * ಇಲ್ಲಿಂದ ಪಂಚತಂತ್ರ ಮೊದಲಾಗುತ್ತದೆ

  * ಶ್ರೀಗಂಧದಂಥ ಒಂದು ಸುವಾಸನೆಯ ಮರ

  * ಇಲ್ಲಿ ಬರುವ ಬಡಗಿಯ ಕಥೆಯನ್ನು ಬಿಟ್ಟಿದೆ.

  *ಎನಿಮಾ : ಭೇದಿ ಮಾಡಿಸುವುದು.

  *ಇಲ್ಲಿ ಹಿರಣ್ಯಾಕ್ಷನೆಂಬ ರಾಜಪುತ್ರನು ವೃದ್ಧತಾಪಸಿಯ ಮೂಲಕ ಮೃಗಾಂಕಲೇಖೆಯನ್ನು ಪಡೆದು ಶಾಪಮುಕ್ತನಾಗಿ ವಿದ್ಯಾಧರನಾದ ಕಥೆಯನ್ನು ನೀರಸವೆಂದು ಬಿಟ್ಟಿದೆ. ಮುಂದೆ ಇಂಥ ಕಥೆಗಳು ಅನೇಕವಾಗಿ ಬರುತ್ತವೆ.

  1. ಪೂರ್ವಜನ್ಮದಲ್ಲಿ ಅವರು ಹಂಸಹಂಸಿಗಳಾಗಿದ್ದ ಕಥೆ ಮೊದಲಾದವುಗಳನ್ನು ಬೇಸರವಾಗುವುದೆಂದು ಬಿಟ್ಟಿದೆ.

  (Cholera-T)

  (Warder-T)

  (ಚೀರಿಕಾ:Notice-T)

  *ಕ್ಷತ್ತಾ, Warder-T.

  * The Doctrine of Perfections-T.

  * ದಂತದ ಕೆಲಸ ಮಾಡತಕ್ಕವನು?-T.

  * Bracket-T.

  * ಶಾರಿಕೆ = ಮೈನಾ ಹಕ್ಕಿ-T.

  * ಸಂ. ಕಾರ್ಪಾಟಿಕ = ಯಾತ್ರಿಕ, ಆಶ್ರಿತ, dependent-T.

  * = ಸುಖಿ? Fastidious-T = ಚತುರ in Bengali?.

  ಹೀಗೆ ಈ ಸಮಾಪ್ತಿ ವೃತ್ತಾಂತವೇ ಇಪ್ಪತ್ತೈದನೆಯ ಕಥೆ. ಇದು ಕಥೆಯಲ್ಲವೆಂದೋ ಏನೋ ಬೃಹತ್ಕಥಾಮಂಜರಿಯ ಒಂದು ಪ್ರತಿಯಲ್ಲಿ ಇಪ್ಪತ್ತೈದನೆಯದಾಗಿ ‘ಕಾದಂಬರೀ ಕಥೆ’ ಯನ್ನು ಸೇರಿಸಿದೆಯಂತೆ, ಅದನ್ನು ಕಾವ್ಯಮಾಲೆಯಲ್ಲಿ ಪ್ರಕಟವಾದ ಬೃಹತ್ಕಥಾಮಂಜರಿಯ ಕೊನೆಯಲ್ಲಿ ಅನುಬಂಧವಾಗಿ ನೋಡಬಹುದು. ಅದರ ಶೈಲಿಯನ್ನೂ ಒಕ್ಕಣೆಯನ್ನೂ ನೋಡಿದರೆ ಪ್ರಕ್ಷಿಪ್ತವೆಂದು ತೋರುತ್ತದೆ. ಆದ್ದರಿಂದ ಇಲ್ಲಿ ಸೇರಿಸಿಲ್ಲ. ಕಾದಂಬರೀ ಕಥೆಗೆ ಮೂಲವನ್ನು ಹಿಂದೆ ಶಕ್ತಿಯಶೋಲಂಬಕದ ಮೂರನೆಯ ತರಂಗದಲ್ಲಿ ಕಾಣಬಹುದು

  * ಸೋಽಪಿ ಕೃಷ್ಣಚ್ಛವಿಃ ಪ್ರಾಂಶುರುಷ್ಟ್ರಗ್ರೀವೋ ಗಜಾನನಃ ।

ಮಹಿಷಾಂಘ್ರಿರುಲೂಕಾಕ್ಷೋ ವೇತಾಲಃ ಖರಕರ್ಣಕಃ ॥

  * ೨೭೪ನೆಯ ಪುಟವನ್ನು ನೋಡಿ.

  * ಇಲ್ಲಿ ಜಿನಾವತಿ ಭಗೀರಥಯಶೆ ಇವರ ನೀರಸವಾದ ವೃತ್ತಾಂತಗಳನ್ನು ಬಿಟ್ಟಿದೆ.

  * ಇಲ್ಲಿ "ಮೋದಕ"ನ ಉಪಕಥೆಯನ್ನು ಬಿಟ್ಟಿದೆ.

  * Gourd-T.

  * ಇದು ಮೂಲದಲ್ಲಿ ಓಷ್ಠ್ಯವರ್ಣಗಳನ್ನು ಉಪಯೋಗಿಸದೆಯೇ ರಚಿತವಾಗಿದೆ. ಅವನ ಕೆಳತುಟಿ ಗಾಯವಾಗಿದ್ದದ್ದೇ ಅದಕ್ಕೆ ಕಾರಣವಾಯಿತಂತೆ!

  * ಇದರಿಂದ ಗ್ರಂಥಕರ್ತನು ಶೋಣನದಿಯ ತೀರದಲ್ಲಿದ್ದನೆಂದು ಊಹಿಸಬಹುದು. ಗಂಗೆ, ಸಮುದ್ರ ಮುಂತಾದವುಗಳ ಪ್ರವಾಹವನ್ನು ಹೇಳದೆ ತನಗೆ ನಿತ್ಯಪರಿಚಿತವಾದ, ಆದ್ದರಿಂದ ಮನಸ್ಸಿಗೆ ತಟ್ಟನೆ ಬಂದ, ಶೋಣದ ಪ್ರವಾಹವನ್ನು ಹೋಲಿಸಿದಂತಿದೆ. ಶೋಣನದಿಯು ಮಧ್ಯಭಾರತದಲ್ಲಿ ಅಮರಕಂಟಕದ ಹತ್ತಿರ ಹುಟ್ಟಿ ಉತ್ತರಕ್ಕೂ ವಾಯುವ್ಯಕ್ಕೂ ಹರಿದು ಪಾಟ್ಣಾ ನಗರಕ್ಕೆ ಹತ್ತು ಮೈಲಿ ದೂರದಲ್ಲಿ ಗಂಗಾನದಿಗೆ ಸೇರುತ್ತದೆ.

  * ಮೂಲದಲ್ಲಿ ‘ವಿಧವಾಸುತಃ’ ಎಂದೇ ಇದೆ!





