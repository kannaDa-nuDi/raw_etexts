+++
title = "೦೭ ರತ್ನಪ್ರಭಾಲಂಬಕ"

+++


ಕೇಳಿಕೇಶಗ್ರಹವ್ಯಗ್ರಗೌರೀಕರನಖಾವೃತಂ ।

ಶಿವಾಯಾನೇಕಚಂದ್ರಾಢ್ಯಮಿವ ಶಾರ್ವಂ ಶಿರೋಽಸ್ತು ವಃ ॥

ಕರಂ ದಾನಾಂಭಸಾರ್ದ್ರಂ ಯಃ ಕುಂಚಿತಾಗ್ರಂ ಪ್ರಸಾರಯನ್ ।

ದದತ್ಸಿದ್ಧಿಮಿವಾಭಾತಿ ಸ ಪಾಯಾದ್ವೋ ಗಜಾನನಃ ॥

೧. ನರವಾಹನದತ್ತನು ಒಂದು ಸಾರಿ ಉದ್ಯಾನವನದಲ್ಲಿ ತಿರುಗಾಡುತ್ತಿರಲು, ತಪಂತಕನು ಹರ್ಷದಿಂದೊಡಗೂಡಿ ಬಂದು ‘ಯುವರಾಜ! ಇಲ್ಲಿಯೇ ಹತ್ತಿರದಲ್ಲಿರುವ ಅಶೋಕಮರದ ಕೆಳಗೆ ಒಬ್ಬ ಹೆಂಗಸು ಅಂತರಿಕ್ಷದಿಂದ ಸಖಿಯರೊಡನೆ ಇಳಿದುಬಂದು, ನಿನ್ನನ್ನು ಕರೆತರಬೇಕೆಂದು ನನ್ನೊಡನೆ ಹೇಳಿಕಳುಹಿಸಿದಳು!’ ಎಂದನು. ಅದರಂತೆ ಅವನು ಉಪವನದ ದೇವತೆಯಂತಿದ್ದ ಅವಳನ್ನು ಕಂಡು ಅವಳ ವೃತ್ತಾಂತವನ್ನು ಕೇಳಲು ಅವಳು ಹೀಗೆಂದಳು:-

ಹಿಮಾಲಯದಲ್ಲಿ ಕಾಂಚನಶೃಂಗವೆಂಬ ನಗರವಿದೆ. ಅದಕ್ಕೆ ರಾಜನಾದ ಹೇಮಪ್ರಭನು ಪ್ರತಿನಿತ್ಯವೂ ಬೆಳಗ್ಗೆ ಶಿವಾರ್ಚನೆಮಾಡಿ ಮನುಷ್ಯಲೋಕಕ್ಕೆ ಬಂದು ಬಡಬ್ರಾಹ್ಮಣರಿಗೆ ಲಕ್ಷ ಹೊನ್ನುಗಳನ್ನೂ ರತ್ನಗಳನ್ನೂ ದಾನಮಾಡಿ, ರಾಜಕಾರ್ಯಗಳನ್ನು ನೋಡಿಕೊಂಡು, ಅನಂತರ ಊಟ ಮಾಡುತ್ತಿದ್ದನು. ಅವನಿಗೆ ಬಹುಕಾಲ ಮಕ್ಕಳಾಗಲಿಲ್ಲ. ಆ ಚಿಂತೆಯಲ್ಲಿದ್ದ ಅವನನ್ನು ನೋಡಿ ಅವನ ಹೆಂಡತಿಯಾದ ಅಲಂಕಾರಪ್ರಭೆಯು ಅವನ ಕೊರಗಿಗೆ ಕಾರಣವನ್ನು ಕೇಳಲು ಅವನು, ‘ದೇವಿ! ನನಗೆ ಎಲ್ಲಾ ಸಂಪತ್ತೂ ಇದೆ; ಸಂತಾನಸಂಪತ್ತಿಲ್ಲವೆಂಬುದೊಂದೇ ಕೊರತೆ; ಆದ್ದರಿಂದ ಸತ್ತ್ವಶೀಲನಂತೆ ನಾನೂ ಕೊರಗುತ್ತಿದ್ದೇನೆ!’ ಎಂದನು. ಅವಳು ‘ಆ ಸತ್ತ್ವಶೀಲನು ಯಾರು? ಅವನ ಕಥೆಯೇನು?’ ಎಂದು ಕೇಳಲು ಅವನು ಅದನ್ನು ಹೇಳಿದನು: -





ಸತ್ತ್ವಶೀಲನ ಕಥೆ


ಚಿತ್ರಕೂಟದಲ್ಲಿ ಬ್ರಾಹ್ಮಣವರನೆಂಬ ರಾಜನಿದ್ದನು. ಅವನಿಗೆ ಸತ್ತ್ವಶೀಲನೆಂಬ ಯುದ್ಧಸೇವಕನಿದ್ದನು. ಅವನಿಗೆ ತಿಂಗಳಿಗೆ ನೂರು ಹೊನ್ನು ಸಂಬಳ; ಅವನಿಗೆ ಮಕ್ಕಳಿಲ್ಲದ್ದರಿಂದ ಯಥೇಚ್ಛವಾಗಿ ದಾನಮಾಡಿಬಿಡುತ್ತಿದ್ದನು. ಆದ್ದರಿಂದ ಬರುತ್ತಿದ್ದ ಸಂಬಳ ಸಾಕೇ ಆಗುತ್ತಿರಲಿಲ್ಲ. ‘ದೇವರು ನನಗೆ ಮಕ್ಕಳನ್ನಂತೂ ಕೊಡಲಿಲ್ಲ; ಕೈತುಂಬ ದಾನಮಾಡೋಣವೆಂದರೆ ಅದಕ್ಕೆ ತಕ್ಕಷ್ಟು ಹಣವಿಲ್ಲ.!’ ಎಂದು ಚಿಂತಿಸುತ್ತಿರಲು, ಅವನಿಗೆ ದೈವಗತಿಯಿಂದ ಉದ್ಯಾನದಲ್ಲಿ ನಿಧಿ ಸಿಕ್ಕಿತು. ಅದರಿಂದ ಅವನು ಯಥೇಚ್ಛವಾದ ಭೋಗಗಳನ್ನು ಅನುಭವಿಸುತ್ತ, ಭೃತ್ಯರು ಮಿತ್ರರು ಬ್ರಾಹ್ಮಣರು ಎಲ್ಲರಿಗೂ ಧಾರಾಳವಾಗಿ ದಾನ ಮಾಡುತ್ತಿದ್ದನು. ಹೀಗೆ ನಿಧಿ ಸಿಕ್ಕಿದ್ದನ್ನು ಅವನ ದಾಯಾದಿಗಳು ರಾಜನಿಗೆ ತಿಳಿಸಿದರು. ರಾಜನು ಅವನಿಗೆ ಹೇಳಿಕಳುಹಿಸಿದನು. ಅವನು ರಾಜಾಂಗಣದಲ್ಲಿ ಬಂದು ನಿಂತು ಕೈಯಲ್ಲಿದ್ದ ಬೆತ್ತದಿಂದ ಅಗೆಯಲು ಒಂದು ತಾಮ್ರದ ಕೊಪ್ಪರಿಗೆಯ ತುಂಬ ನಿಧಿ ಕಂಡಿತು. ಅದನ್ನು ರಾಜನು ತೆಗೆದುಕೊಂಡು ಮೊದಲು ಸಿಕ್ಕಿದ್ದನ್ನು ಅವನಿಗೇ ಬಿಟ್ಟನು. ಅದರಿಂದ ಅವನು ಹಿಂದಿನಂತೆಯೇ ಧಾರಾಳವಾಗಿ ವೆಚ್ಚ ಮಾಡುತ್ತಿದ್ದನು. ಆದರೆ ಮಕ್ಕಳಿಲ್ಲವೆಂಬ ಚಿಂತೆ ಬೇರೆ ಹೋಗಲಿಲ್ಲ - ಎಂದನು. ಅಲಂಕಾರಪ್ರಭೆಯು ಆ ಕಥೆಯನ್ನು ಕೇಳಿ ‘ಸತ್ತ್ವಶಾಲಿಗಳಿಗೆ ವಿಧಿ ಸಹಾಯವಾಗುತ್ತದೆಯೆಂಬುದು ನಿಜ; ನಿನ್ನ ಸತ್ತ್ವಪ್ರಭಾವದಿಂದ ನಿನ್ನ ಇಷ್ಟಾರ್ಥವೂ ಸಿದ್ಧಿಸುತ್ತದೆ!’ ಎಂದು ಅದಕ್ಕೆ ನಿದರ್ಶನವಾಗಿ ಈ ಕಥೆಯನ್ನು ಹೇಳಿದಳು:-


## ವಿಕ್ರಮತುಂಗನೆಂಬ ರಾಜನ ಕಥೆ


ಹಿಂದೆ ಪಾಟಲೀಪುತ್ರದಲ್ಲಿ ವಿಕ್ರಮತುಂಗನೆಂಬ ರಾಜನಿದ್ದನು. ಅವನು ಒಂದು ಸಲ ಬೇಟೆಗೆಂದು ಕಾಡಿಗೆ ಹೋಗಿದ್ದಾಗ, ಅಲ್ಲಿ ಬಿಲ್ವಹೋಮ ಮಾಡುತ್ತಿದ್ದ ಒಬ್ಬ ಬ್ರಾಹ್ಮಣನನ್ನು ಕಂಡನು. ಬೇಟೆ ಮುಗಿಸಿಕೊಂಡು ಬಂದು ಅವನಿಗೆ ನಮಸ್ಕರಿಸಿ ಅವನ ಹೆಸರನ್ನೂ ಆ ಹೋಮದ ಪ್ರಯೋಜನವನ್ನೂ ಕೇಳಿದನು. ಬ್ರಾಹ್ಮಣನು ಅವನನ್ನು ಆಶೀರ್ವದಿಸಿ ‘ನನ್ನ ಹೆಸರು ನಾಗಶರ್ಮ; ಈ ಬಿಲ್ವಹೋಮದಿಂದ ಯಜ್ಞೇಶ್ವರನಿಗೆ ತೃಪ್ತಿಯಾದರೆ, ಹೋಮಕುಂಡದಿಂದ ಬಂಗಾರದ ಬಿಲ್ವಫಲಗಳು ಬರುತ್ತವೆ. ಅಗ್ನಿಯು ಪ್ರತ್ಯಕ್ಷನಾಗಿ ವರವನ್ನು ಕೊಡುತ್ತಾನೆ. ನಾನು ಬಹುಕಾಲದಿಂದ ಹೋಮ ಮಾಡುತ್ತಿದ್ದೇನೆ; ಆದರೆ ನನಗೆ ಪುಣ್ಯವಿಲ್ಲದ್ದರಿಂದ ಇನ್ನೂ ಅಗ್ನಿಯು ತೃಪ್ತನಾಗಿಲ್ಲ’ ಎಂದನು. ರಾಜನು ‘ಹಾಗಾದರೆ ನನಗೊಂದು ಬಿಲ್ವವನ್ನು ಕೊಡು; ನಾನು ಈಗಲೇ ಅಗ್ನಿಯನ್ನು ಮೆಚ್ಚಿಸಿಕೊಡುತ್ತೇನೆ!’ ಎಂದನು. ಬ್ರಾಹ್ಮಣನು, ನಾನು ಇಷ್ಟು ನಿಷ್ಠನಾಗಿ ವ್ರತವನ್ನು ಆಚರಿಸುತ್ತಿದ್ದೇನೆ; ಆದರೂ ಅವನು ತುಷ್ಟನಾಗಿಲ್ಲ; ನಿಯಮವಿಲ್ಲದೆ ಮಡಿಯಿಲ್ಲದೆ ನೀನು ಅವನನ್ನು ಒಲಿಸಬಲ್ಲೆಯಾ?’ ಎಂದನು. ರಾಜನು, ‘ಹಾಗೆನ್ನಬೇಡ! ಒಂದು ಬಿಲ್ವವನ್ನು ಕೊಡು; ಆಮೇಲೆ ಒಂದು ಕ್ಷಣದಲ್ಲಿ ಆಶ್ಚರ್ಯವನ್ನು ತೋರಿಸುತ್ತೇನೆ!’ ಎಂದನು. ಅವನು ಕುತೂಹಲದಿಂದ ಒಂದು ಬಿಲ್ವವನ್ನು ಕೊಡಲು, ರಾಜನು ದೃಢಮನಸ್ಸಿನಿಂದ ‘ಇದನ್ನು ಹೋಮಮಾಡಿ ಅಗ್ನಿಯು ಪ್ರತ್ಯಕ್ಷನಾಗದಿದ್ದರೆ, ನನ್ನ ತಲೆಯನ್ನು ಹೋಮ ಮಾಡುವುದೇ ಸರಿ!’ ಎಂದು ಸಂಕಲ್ಪಿಸಿ ಅದನ್ನು ಹೋಮ ಮಾಡಿದನು. ಕೂಡಲೆ ಬಂಗಾರದ ಲೀಲಾವಜ್ರವನ್ನು* ಕೈಯಲ್ಲಿ ಹಿಡಿದು ಅಗ್ನಿಯು ಕುಂಡದಿಂದ ಎದ್ದು ಬಂದು ‘ನಿನಗೇನು ವರ ಬೇಕು?’ ಎಂದು ರಾಜನನ್ನು ಕೇಳಿದನು. ರಾಜನು ನಮಸ್ಕರಿಸಿ ‘ನನಗೇನೂ ವರ ಬೇಕಿಲ್ಲ; ಈ ಬ್ರಾಹ್ಮಣನ ಇಷ್ಟಾರ್ಥವನ್ನು ಸಲ್ಲಿಸಿದರೆ ಸಾಕು!’ ಎಂದನು. ಅಗ್ನಿಯು ಆ ಉತ್ತರದಿಂದ ಸಂತುಷ್ಟನಾಗಿ ‘ಈ ಬ್ರಾಹ್ಮಣನು ದೊಡ್ಡ ಹಣವಂತನಾಗುತ್ತಾನೆ; ನಿನ್ನ ಕೋಶವೂ ಸದಾ ತುಂಬಿರಲಿ!’ ಎಂದನು. ಬ್ರಾಹ್ಮಣನು ಅದನ್ನು ನೋಡಿ, ‘ಅಗ್ನಿದೇವ! ಸ್ವೇಚ್ಛಾವಿಹಾರಿಯಾದ ಈ ರಾಜನಿಗೆ ತಟ್ಟನೆ ಪ್ರತ್ಯಕ್ಷವಾಗಿಬಿಟ್ಟೆ! ನಾನು ಎಷ್ಟೇ ನೇಮನಿಷ್ಠೆಗಳಿಂದ ನಡೆದುಕೊಂಡರೂ ನನಗೆ ಪ್ರಸನ್ನನಾಗಲಿಲ್ಲ; ಇದೇಕೆ!’ ಎಂದು ಕೇಳಿದನು. ಅಗ್ನಿಯು, ‘ಅಯ್ಯಾ! ನಾನು ಪ್ರತ್ಯಕ್ಷನಾಗದೆ ಇದ್ದಿದ್ದರೆ ಇವನು ತನ್ನ ತಲೆಯನ್ನು ಕಡಿದು ಹೋಮಮಾಡುತ್ತಿದ್ದನು. ಅದು ನಿನಗೆ ಗೊತ್ತೇ? ತೀವ್ರವಾದ ಸತ್ತ್ವವುಳ್ಳವನಿಗೆ ಸಿದ್ಧಿಗಳು ಬೇಗ ಲಭಿಸುತ್ತವೆ; ನಿನ್ನಂಥ ಮಂದಸತ್ತ್ವನಿಗೆ ಅವು ಲಭಿಸುವುದು ತುಂಬ ತಡ!’ ಎಂದು ಅಂತರ್ಧಾನಹೊಂದಿದನು. ಬ್ರಾಹ್ಮಣನೂ ರಾಜನೂ ಅವರವರ ಊರಿಗೆ ಹೋದರು. ಒಂದು ದಿನ ದತ್ತಶರ್ಮನೆಂಬ ಬ್ರಾಹ್ಮಣನು ಆ ರಾಜನನ್ನು ಕಂಡು ತಾನು ಒಂದು ಚೂರ್ಣದ ಸಹಾಯದಿಂದ ತಾಮ್ರವನ್ನು ಚಿನ್ನ ಮಾಡಬಲ್ಲೆನೆಂದು ಹೇಳಿದನು. ರಾಜನು ನೋಡೋಣವೆಂದು ಅವನಿಗೆ ಸ್ವಲ್ಪ ತಾಮ್ರವನ್ನು ತರಿಸಿಕೊಡಲು ಅವನು ಅದನ್ನು ಕರಗಿಸಿ ಅದಕ್ಕೆ ಒಂದು ಪುಡಿಯನ್ನು ಹಾಕಿದನು. ಆದರೆ ಒಬ್ಬ ಯಕ್ಷನು ಬಂದು ಆ ಚೂರ್ಣವನ್ನು ಹಾರಿಸಿಕೊಂಡು ಹೋದನು. (ಅವನು ಅದೃಶ್ಯನಾಗಿದ್ದದ್ದರಿಂದ ಯಾರಿಗೂ ಕಾಣಲಿಲ್ಲ. ಅಗ್ನಿಯ ವರಪ್ರಸಾದವನ್ನು ಪಡೆದಿದ್ದ ರಾಜನೊಬ್ಬನು ಮಾತ್ರ ಅವನನ್ನು ಕಂಡನು.) ಹೀಗೆ ತಾಮ್ರಕ್ಕೆ ಚೂರ್ಣದ ಸಂಬಂಧ ಬರದೆ ಅದು ಚಿನ್ನವಾಗದೆ ಹಾಗೇ ಉಳಿಯಿತು. ಮೂರು ಸಲ ಕರಗಿಸಿ ಪುಡಿ ಹಾಕಿದರೂ ಹೀಗೇ ಆಯಿತು. ಆಗ ರಾಜನು ಆ ಪುಡಿಯನ್ನು ತನ್ನ ಕೈಯಿಂದ ಹಾಕಿದನು. ಆಗ ಯಕ್ಷನು ಅದನ್ನು ಅಪಹರಿಸದೆ ನಗುನಗುತ್ತ ಹೊರಟುಹೋದನು. ಆದ್ದರಿಂದ ಅದು ಚಿನ್ನವಾಯಿತು. ರಾಜನು ಅದಕ್ಕೆ ಕಾರಣವನ್ನು ವಿವರಿಸಿದನು. ಆಮೇಲೆ ಆ ವಿಧಾನವನ್ನು ಅವನಿಂದ ಕಲಿತು ರಾಜನು ತನ್ನ ಕೋಶವನ್ನು ಚಿನ್ನದಿಂದ ತುಂಬಿಕೊಂಡು ಯಥೇಚ್ಛವಾಗಿ ದಾನಧರ್ಮಗಳನ್ನು ಮಾಡುತ್ತ ಬಂದನು - ಹೀಗೆ ಈಶ್ವರನು ತೀವ್ರಸತ್ತ್ವ ಉಳ್ಳವರಿಗೆ ಹೆದರಿಯೋ ಪ್ರಸನ್ನನಾಗಿಯೋ ಅವರ ಅಭೀಷ್ಟವನ್ನು ಸಲ್ಲಿಸುತ್ತಾನೆ. ನಿನಗಿಂತಲೂ ಹೆಚ್ಚಿನ ಧೀರಸತ್ತ್ವನೂ ದಾನವೀರನೂ ಮತ್ತಾವನಿದ್ದಾನೆ? ನಿನಗೆ ಶಿವನು ಮಗನನ್ನು ಕೊಟ್ಟೇ ಕೊಡುತ್ತಾನೆ - ಚಿಂತೆ ಬೇಡ ಎಂದು ಧೈರ್ಯ ಹೇಳಿದಳು.

ಮರುದಿನ ಅವನು ಹೆಂಡತಿಯೊಡನೆ ನಿರಾಹಾರನಾಗಿ ಈಶ್ವರನನ್ನು ಕುರಿತು ತಪಸ್ಸಿಗೆ ಆರಂಭಿಸಿದನು. ಮೂರು ರಾತ್ರಿಯಾದಮೇಲೆ ಶಿವನು ಸ್ವಪ್ನದಲ್ಲಿ ಕಾಣಿಸಿಕೊಂಡು ‘ಮಹಾರಾಜ! ನಿನಗೆ ವಂಶೋದ್ಧಾರನಾದ ಒಬ್ಬ ಮಗನೂ, ನಿಮ್ಮ ಚಕ್ರವರ್ತಿಗೆ ಹೆಂಡತಿಯಾಗುವ ಒಬ್ಬ ಮಗಳೂ ಹುಟ್ಟುತ್ತಾರೆ!’ ಎಂದು ವರ ಕೊಟ್ಟನು. ರಾಣಿಗೂ ಗೌರಿಯು ಕನಸಿನಲ್ಲಿ ಬಂದು ಹೀಗೆಯೇ ಹೇಳಿದಳು. ಅದರಂತೆ ಅವರಿಗೆ ವಜ್ರಪ್ರಭನೆಂಬ ಮಗನೂ ರತ್ನಪ್ರಭೆಯೆಂಬ ಮಗಳೂ ಆದರು. ಆ ರತ್ನಪ್ರಭೆಯೇ ನಾನು. ನಿನ್ನೆದಿನ ರಾತ್ರಿ ಗೌರಿದೇವಿಯು ನನ್ನ ಕನಸಿನಲ್ಲಿ ಬಂದು ‘ಮಗಳೆ! ನಾಳೆ ಶುಭದಿನವಾಗಿದೆ; ಆದ್ದರಿಂದ ಕೌಶಾಂಬಿಗೆ ಹೋಗಿ ನರವಾಹನದತ್ತನನ್ನು ನೋಡು. ಆಮೇಲೆ ನಿಮ್ಮ ತಂದೆಯು ಅವನನ್ನು ಇಲ್ಲಿಗೆ ಕರೆತಂದು ನಿನ್ನನ್ನು ಅವನಿಗೆ ಮದುವೆಮಾಡಿಕೊಡುತ್ತಾನೆ’ ಎಂದು ಹೇಳಿದಳು. ನಾನು ಅದರಂತೆ ಬಂದಿದ್ದೇನೆ - ಎಂದಳು. ಅಷ್ಟುಹೊತ್ತಿಗೆ ಹೇಮಪ್ರಭನು ತನ್ನ ಮಗನೊಡನೆ ಬಂದು ನರವಾಹನದತ್ತನನ್ನು ಕಂಡನು; ವತ್ಸರಾಜನೂ ಮಂತ್ರಿಗಳೂ ಬಂದರು. ಅವರಿಗೆ ಸಂಗತಿಯೆಲ್ಲವನ್ನೂ ತಿಳಿಯಹೇಳಿ ಹೇಮಪ್ರಭನು ತನ್ನ ವಿದ್ಯಾಬಲದಿಂದ ಒಂದು ವಿಮಾನವನ್ನು ಕಲ್ಪಿಸಿ ಅದರಲ್ಲಿ ಎಲ್ಲರನ್ನೂ ತನ್ನ ಊರಿಗೆ ಕರೆದುಕೊಂಡು ಹೋದನು. ಅಲ್ಲಿ ಮಹಾಸಂಭ್ರಮದಿಂದ ನರವಾಹನದತ್ತನಿಗೂ ರತ್ನಪ್ರಭೆಗೂ ಮದುವೆಯಾಯಿತು. ಅಲ್ಲಿ ನಾಲ್ಕು ದಿನವಿದ್ದು ಎಲ್ಲರೂ ಕೌಶಾಂಬಿಗೆ ಹಿಂತಿರುಗಿ ಬಂದರು.

೨. ಮರುದಿನ ಬೆಳಿಗ್ಗೆ ಗೋಮುಖ ಮೊದಲಾದ ಅವನ ಸ್ನೇಹಿತರು ನರವಾಹನದತ್ತನನ್ನು ನೋಡುವುದಕ್ಕೆ ಬಂದರು. ದ್ವಾರಪಾಲಕಳು ಅವರನ್ನು ಬಾಗಿಲಲ್ಲೇ ನಿಲ್ಲಿಸಿ, ಒಳಗೆ ಬಂದು ಅನುಜ್ಞೆ ಪಡೆದು ಆಮೇಲೆ ಬಿಟ್ಟಳು. ರತ್ನಪ್ರಭೆಯು ಅವಳನ್ನು ಕುರಿತು ‘ಇನ್ನುಮೇಲೆ ಇವರನ್ನು ತಡೆಯಬೇಡ; ಇವರು ಆರ್ಯಪುತ್ರನ ಆಪ್ತಸ್ನೇಹಿತರು; ಅಂತಃಪುರಕ್ಕೆ ಈ ವಿಧವಾದ ರಕ್ಷಣೆಯೇ ನನಗೆ ಸಮ್ಮತವಲ್ಲ!’ ಎಂದು ಹೇಳಿದಳು. ಆಮೇಲೆ ಗಂಡನನ್ನು ನೋಡಿ, ‘ಆರ್ಯಪುತ್ರ! ಪ್ರಸ್ತಾಪ ಒದಗಿದ್ದರಿಂದ ಒಂದು ಮಾತನ್ನು ಹೇಳುತ್ತೇನೆ; ಹೆಂಗಸರಿಗೆ ಕಾವಲಿಡುವುದು ಒಂದು ನೀತಿ; ಅಸೂಯೆಯಿಂದಲೋ ಅಜ್ಞಾನದಿಂದಲೋ ಇಟ್ಟ ನಿರ್ಬಂಧ ಏನೂ ಕೆಲಸಕ್ಕೆ ಬರುವುದಿಲ್ಲ; ಕುಲಸ್ತ್ರೀಯರ ಶೀಲವೇ ಅವರಿಗೆ ದೊಡ್ಡ ಕಾವಲು; ಉಕ್ಕಿಹರಿಯುವ ನದಿಯನ್ನೂ ನಾರಿಯನ್ನೂ ಯಾರು ತಡೆಯುವುದಕ್ಕಾಗುತ್ತದೆ? ಚಪಲೆಯರನ್ನು ಬ್ರಹ್ಮನೂ ರಕ್ಷಿಸಲಾರ ‘ಎಂದು ಈ ಕಥೆಯನ್ನು ಹೇಳಿದಳು:


## ರತ್ನಾಧಿಪತಿ ರಾಜನ ಕಥೆ


ಸಮುದ್ರಮಧ್ಯದಲ್ಲಿ ರತ್ನಕೂಟವೆಂಬ ಒಂದು ದ್ವೀಪವಿದೆ; ಅಲ್ಲಿ ರತ್ನಾಧಿಪತಿಯೆಂಬ ಪರಮವೈಷ್ಣವನಾದ ರಾಜನಿದ್ದನು. ಅವನು ವಿಷ್ಣುವನ್ನು ತಪಸ್ಸಿನಿಂದ ಮೆಚ್ಚಿಸಿ, ಭೂಮಂಡಲವನ್ನೆಲ್ಲಾ ಜಯಿಸುವಂತೆಯೂ, ಎಲ್ಲ ರಾಜರ ಹೆಣ್ಣು ಮಕ್ಕಳನ್ನೂ ಮದುವೆಯಾಗುವಂತೆಯೂ ವರ ಪಡೆದನು. ವಿಷ್ಣುವು ‘ನಾಳೆ ಬೆಳಿಗ್ಗೆ ನಿನ್ನಲ್ಲಿಗೆ ಒಂದು ಬಿಳಿಯಾನೆ ಬರುತ್ತದೆ; ಅದು ಆಕಾಶದಲ್ಲಿ ಸಂಚರಿಸಬಲ್ಲುದು; ಅದರ ಮೇಲೆ ಹತ್ತಿಕೊಂಡು ಹೋಗಿ ನೀನು ಯಾವ ರಾಜನನ್ನು ಬೇಕಾದರೂ ಜಯಿಸಬಹುದು; ಅವನೂ ತನ್ನ ಮಗಳನ್ನು ಕಾಣಿಕೆಯಾಗಿ ಕೊಡುತ್ತಾನೆ!’ ಎಂದು ಹೇಳಿದನು. ಅದರಂತೆ ಅವನು ಭೂಮಂಡಲವನ್ನೆಲ್ಲಾ ಜಯಿಸಿ ಎಂಭತ್ತುಸಾವಿರ ರಾಜಪುತ್ರಿಯರನ್ನು ಮದುವೆಯಾದನು. ಒಂದು ದಿನ ಅವನು ಆ ಆನೆಯ ಮೇಲೆ ದ್ವೀಪಾಂತರಗಳನ್ನು ಸುತ್ತಿಕೊಂಡು ತನ್ನ ಊರಿಗೆ ಬರುವ ಹೊತ್ತಿಗೆ ಸರಿಯಾಗಿ ಗರುಡವಂಶದ ದೊಡ್ಡ ಹಕ್ಕಿಯೊಂದು ಎರಗಿ ಆ ಆನೆಯ ತಲೆಯನ್ನು ಕುಕ್ಕಿತು. ಕೂಡಲೆ ಆನೆಯು ಮೂರ್ಛೆಹೋಗಿ ನೆಲದಮೇಲೆ ಬಿದ್ದಿತು; ಏನೇನು ಮಾಡಿದರೂ ಅದನ್ನು ಎಬ್ಬಿಸುವುದಕ್ಕಾಗಲಿಲ್ಲ; ಐದು ದಿನ ಒಂದೇ ಸಮನಾಗಿ ಅದು ಹೀಗೆ ಏನನ್ನೂ ತಿನ್ನದೆ ಕುಡಿಯದೆ ಬಿದ್ದಿರಲು, ರಾಜನೂ ಅನ್ನನೀರು ಬಿಟ್ಟು ದುಃಖದಿಂದ ‘ಎಲೈ ಲೋಕಪಾಲಕರೇ! ಇದಕ್ಕೇನು ಉಪಾಯ ಹೇಳಿ! ಇಲ್ಲದಿದ್ದರೆ, ನನ್ನ ತಲೆಯನ್ನು ಉಪಾಹಾರವಾಗಿ ಅರ್ಪಿಸಿಬಿಡುತ್ತೇನೆ!’ ಎಂದು ಕೊರಳಿಗೆ ಕತ್ತಿ ಇಟ್ಟುಕೊಳ್ಳಲು, ಕೂಡಲೆ ‘ಸಾಹಸಮಾಡಬೇಡ, ರಾಜ! ಪತಿವ್ರತೆಯಾದ ಯಾವಳಾದರೂ ಒಬ್ಬ ಹೆಂಗಸು ಬಂದು ಮುಟ್ಟಿದರೆ ಇದು ಏಳುತ್ತದೆ!’ ಎಂದು ಅಶರೀರವಾಣಿಯಾಯಿತು. ಅದನ್ನು ಕೇಳಿ ಸಂತೋಷಪಟ್ಟು ರಾಜನು ತನ್ನ ಪಟ್ಟದರಾಣಿಗೆ ಹೇಳಿಕಳುಹಿಸಿದನು. ಅವಳು ಬಂದು ಮುಟ್ಟಿದಳು. ಆದರೆ ಆನೆ ಏಳಲಿಲ್ಲ; ಆಮೇಲೆ ಅವನ ಎಂಬತ್ತುಸಾವಿರ ಹೆಂಡಿರೂ ಒಬ್ಬೊಬ್ಬರಾಗಿ ಬಂದು ಮುಟ್ಟಿದರು; ಆದರೂ ಆನೆ ಏಳಲಿಲ್ಲ. ಆ ಊರಿನಲ್ಲಿದ್ದ ಹೆಂಗಸರೆಲ್ಲಾ ಬಂದು ಮುಟ್ಟಿದರು; ಆದರೂ ಏಳಲಿಲ್ಲ; ‘ನಮ್ಮೂರಿನೊಳಗಾಗಿ ಒಬ್ಬ ಪತಿವ್ರತೆ ಇಲ್ಲವೆ!’ ಎಂದು ರಾಜನಿಗೆ ತುಂಬ ದುಃಖವಾಯಿತು. ಅಷ್ಟು ಹೊತ್ತಿಗೆ ತಾಮ್ರಲಿಪ್ತಿಯಿಂದ ಹರ್ಷಗುಪ್ತನೆಂಬ ವರ್ತಕನೊಬ್ಬನು ಅಲ್ಲಿಗೆ ಬಂದನು. ಶೀಲವತಿಯೆಂಬ ಅವನ ಸೇವಕಳೊಬ್ಬಳು ಈ ವಿಚಾರವನ್ನು ಕೇಳಿ ಕುತೂಹಲದಿಂದ ‘ನಾನೂ ಮುಟ್ಟಿನೋಡುತ್ತೇನೆ!’ ಎಂದು ಬಂದಳು. ಅವಳು ಮುಟ್ಟಿದಕೂಡಲೆ ಆನೆಯು ಝಗ್ಗನೆ ಮೇಲಕ್ಕೆದ್ದಿತು. ರತ್ನಾಧಿಪತಿಯು ಅವಳನ್ನು ಅಭಿನಂದಿಸಿ ಅಸಂಖ್ಯಾತ ರತ್ನಗಳಿಂದ ಅವಳನ್ನು ಸನ್ಮಾನಿಸಿದನು; ಅವಳ ಒಡೆಯನಾದ ಹರ್ಷಗುಪ್ತನನ್ನು ಗೌರವಿಸಿದನು. ಆಮೇಲೆ ತನ್ನ ಹೆಂಡಿರ ಸಂಬಂಧವನ್ನೆಲ್ಲಾ ತೊರೆದು, ಅವರ ಅನ್ನವಸ್ತ್ರಾದಿಗಳಿಗೆ ಏರ್ಪಡಿಸಿ, ಶೀಲವತಿಯನ್ನು ಕರೆದು ರಹಸ್ಯವಾಗಿ ‘ಅಮ್ಮ! ನಿಮ್ಮ ತಾಯಿಯ ವಂಶದಲ್ಲಿ ಯಾರಾದರೂ ಹುಡುಗಿ ಇದ್ದರೆ ನನಗೆ ಕೊಡಿಸು; ಅವಳೂ ನಿನ್ನ ಹಾಗೆಯೇ ಇರುತ್ತಾಳೆ; ಇದು ಖಂಡಿತ!’ ಎಂದನು. ಅವಳು ‘ತಾಮ್ರಲಿಪ್ತಿಯಲ್ಲಿ ರಾಜದತ್ತೆಯೆಂಬ ನನ್ನ ತಂಗಿ ಇದ್ದಾಳೆ; ನಿನಗೆ ಇಷ್ಟವಿದ್ದರೆ ಅವಳನ್ನು ತಂದುಕೊಳ್ಳಬಹುದು!’ ಎಂದಳು. ಅವನು ಒಪ್ಪಿ ಮರುದಿವಸ ಶೀಲವತಿಯೊಡನೆಯೂ ಹರ್ಷಗುಪ್ತನೊಡನೆಯೂ ಆನೆಯ ಮೇಲೆ ಹೊರಟು ತಾಮ್ರಲಿಪ್ತಿಗೆ ಹೋಗಿ ರಾಜದತ್ತೆಯನ್ನು ಮದುವೆಮಾಡಿಕೊಳ್ಳುವುದಕ್ಕೆ ಲಗ್ನವನ್ನು ವಿಚಾರಮಾಡಿದನು. ಜೋಯಿಸರು ವಧೂವರರ ನಕ್ಷತ್ರಗಳನ್ನು ತಿಳಿದು ‘ಮಹಾರಾಜ! ಒಳ್ಳೆಯ ಲಗ್ನ ಬೇಕಾದರೆ ಇನ್ನು ಮೂರು ತಿಂಗಳ ಕಾಲ ಕಾಯಬೇಕು! ಅದಕ್ಕೆ ಮುಂಚೆ ಮದುವೆಯಾದರೆ ರಾಜದತ್ತೆಯು ಅಸತಿಯಾಗುತ್ತಾಳೆ!’ ಎಂದರು. ರಾಜನು ಅಷ್ಟುದಿನ ಏಕಾಂಗಿಯಾಗಿರಲಿಷ್ಟವಿಲ್ಲದೆ, ಅವಳು ಎಷ್ಟಾದರೂ ಶೀಲವತಿಯ ತಂಗಿಯಲ್ಲವೇ! ಹೇಗೆ ಅಸತಿಯಾದಾಳು! ಅಲ್ಲದೆ ಸಮುದ್ರಮಧ್ಯದ ಒಂದು ದ್ವೀಪದಲ್ಲಿ ಒಂದು ತೊಟ್ಟಿಯ ಮನೆಯನ್ನು ಕಟ್ಟಿಸಿ ಅಲ್ಲಿ ಅವಳನ್ನಿಡುತ್ತೇನೆ; ಹೆಂಗಸರನ್ನೇ ಪರಿವಾರವಾಗಿಡುತ್ತೇನೆ; ಗಂಡಸನ್ನೇ ಕಾಣದಿದ್ದರೆ ಅಸತಿ ಹೇಗಾದಾಳು? ಎಂದುಕೊಂಡು ಅವಳನ್ನು ಕೂಡಲೆ ಮದುವೆಯಾಗಿಬಿಟ್ಟನು. ಆಮೇಲೆ ತಾನು ಸಂಕಲ್ಪಿಸಿದ್ದಂತೆಯೇ ಅವಳನ್ನು ದುರ್ಗಮವಾದ ಒಂದು ದ್ವೀಪದಲ್ಲಿ ಬಿಟ್ಟು, ಹೆಂಗಸರ ಪರಿವಾರ ಕೊಟ್ಟು, ಆನೆಯ ಮೂಲಕ ಅವಳಿಗೆ ಬೇಕಾದ ಪದಾರ್ಥಗಳನ್ನು ಒದಗಿಸುತ್ತ, ತಾನು ರಾತ್ರಿ ಅವಳೊಡನಿರುತ್ತ, ಬೆಳಗ್ಗೆ ರಾಜಕಾರ್ಯಕ್ಕಾಗಿ ಆನೆಯ ಮೇಲೆ ರತ್ನಕೂಟಕ್ಕೆ ಹೋಗುತ್ತ ಇದ್ದನು. ಒಂದು ದಿನ ರಾತ್ರಿ ಕೆಟ್ಟಕನಸೊಂದನ್ನು ಕಂಡು ಅದರ ಪರಿಹಾರಕ್ಕಾಗಿ ಇಬ್ಬರೂ ಪಾನಮಾಡಿದರು. ರಾಜದತ್ತೆಗೆ ಇನ್ನೂ ಅಮಲು ಇಳಿದಿರಲಿಲ್ಲ; ಆದರೂ ರಾಜನು ಅವಳನ್ನು ಬಿಟ್ಟು ಹೊರಟು ಬಂದನು. ಅವಳ ದಾಸಿಯರು ಅವರವರ ಕೆಲಸದಲ್ಲಿ ಎಲ್ಲೆಲ್ಲಿಯೋ ಇದ್ದರು. ಆಗ ಅವಳಿದ್ದ ಕೋಣೆಯ ಬಾಗಿಲಲ್ಲಿ ಒಬ್ಬ ಗಂಡಸು ಬಂದು ನಿಂತನು. ಅವನನ್ನು ನೋಡಿ ಆಶ್ಚರ್ಯಪಟ್ಟು, ಅವಳು, ಅವನಾರು, ಅಲ್ಲಿಗೆ ಹೇಗೆ ಬಂದನು ಎಂದು ಕೇಳಿದಳು. ಅವನು ‘ನನ್ನದು ಮಥುರಾಪುರ; ನನ್ನ ಹೆಸರು ಪವನಸೇನ; ನಾನೊಬ್ಬ ವರ್ತಕ; ತಂದೆಯ ಕಾಲಾನಂತರ ದಾಯಾದಿಗಳು ನನ್ನ ಆಸ್ತಿಯನ್ನು ದೋಚಿಕೊಳ್ಳಲು, ದೇಶಾಂತರಕ್ಕೆ ಹೋಗಿ ಅಲ್ಲಿ ಚಾಕರಿಮಾಡಿಕೊಂಡಿರುತ್ತ ಸ್ವಲ್ಪ ಹಣವನ್ನು ಕೂಡಿಟ್ಟುಕೊಂಡು ವ್ಯಾಪಾರಕ್ಕೆಂದು ಬೇರೆ ಊರಿಗೆ ಹೋಗುತ್ತಿರಲು, ಕಳ್ಳರು ಇದ್ದ ಹಣವನ್ನೆಲ್ಲಾ ಅಪಹರಿಸಿದರು. ಆಮೇಲೆ ಭಿಕ್ಷ ಎತ್ತುತ್ತ ಕನಕಕ್ಷೇತ್ರಕ್ಕೆ ಹೋದೆ. ಅದು ರತ್ನಗಳಿರುವ ಸ್ಥಳ. ಅಲ್ಲಿ ಒಂದು ವರ್ಷಕ್ಕೆ ಒಂದು ಭೂಮಿಯನ್ನು ಗುತ್ತಿಗೆಗೆ ತೆಗೆದುಕೊಂಡು ಅಗತೆಮಾಡಿದೆ; ನನ್ನಂಥವರು ಅಲ್ಲಿ ಎಷ್ಟೋ ಜನ ಎಷ್ಟೆಷ್ಟೋ ರತ್ನಗಳನ್ನು ಸಂಪಾದಿಸಿದ್ದರು. ಆದರೆ ನನಗೆ ಒಂದು ರತ್ನವೂ ಸಿಕ್ಕಲಿಲ್ಲ; ಆದ್ದರಿಂದ ದುಃಖಕ್ಕೆ ಈಡಾಗಿ ಸಮುದ್ರತೀರದಲ್ಲಿ ಬೆಂಕಿ ಹೊತ್ತಿಸಿ ಅಗ್ನಿಪ್ರವೇಶ ಮಾಡಬೇಕೆಂದಿರುವಷ್ಟರಲ್ಲಿ, ಜೀವದತ್ತನೆಂಬ ವರ್ತಕನು ಸಿಕ್ಕಿ, ಮರಣವನ್ನು ತಪ್ಪಿಸಿ, ನನಗೆ ಒಂದು ಉದ್ಯೋಗವನ್ನು ಕೊಟ್ಟು, ತನ್ನ ಹಡಗಿನಲ್ಲಿ ಸ್ವರ್ಣದ್ವೀಪಕ್ಕೆ ಕರೆದುಕೊಂಡು ಹೊರಟನು. ಆದರೆ ದಾರಿಯಲ್ಲಿ ಹಡಗು ಒಡೆದುಹೋಯಿತು; ಒಂದು ಹಲಗೆ ಹಿಡಿದುಕೊಂಡು ತೇಲುತ್ತ ಬಂದು ಈ ದ್ವೀಪದ ತೀರದಲ್ಲಿರುವ ಅರಣ್ಯದಲ್ಲಿ ಬಂದು ಬಿದ್ದೆ; ಅಲ್ಲಿಂದ ಈ ಮನೆ ಕಾಣಲು ಇಲ್ಲಿಗೆ ಬಂದು, ಇಲ್ಲಿ ಕಣ್ಣಿಗೆ ಅಮೃತದ ಮಳೆಗರೆಯುತ್ತಿರುವ ನಿನ್ನನ್ನು ಕಂಡೆ!’ ಎಂದನು. ಅವಳು ಅವನನ್ನು ಕರೆತಂದು ಮಂಚದಮೇಲೆ ಕೂಡಿಸಿಕೊಂಡಳು. ಮೊದಲೇ ಹೆಂಗಸು; ಕುಡಿದವಳು; ಒಂಟಿಯಾಗಿದ್ದಾಳೆ; ಯಾವ ಆತಂಕವೂ ಇಲ್ಲ. ಆಗ ಯುವಕನೊಬ್ಬನು ಬಂದಿದ್ದಾನೆ! ಈ ಪಂಚಾಗ್ನಿ ಮಧ್ಯದಲ್ಲಿ ಶೀಲವೆಂಬುದು ಒಂದು ಹುಲ್ಲುಕಡ್ಡಿಯ ಹಾಗೆ! ಅತ್ತ ರಾಜನು ಕುತೂಹಲದಿಂದ ಅಕಸ್ಮಾತ್ತಾಗಿ ಬಂದು ನೋಡಲು, ಅವಳು ಪರಪುರುಷನೊಂದಿಗಿದ್ದಾಳೆ; ಅದನ್ನು ನೋಡಿ ಅವನು ‘ಬಿರುಗಾಳಿಯನ್ನು ತೋಳಿನಲ್ಲಿ ಬಿಗಿದು ಹಿಡಿಯುವುದಕ್ಕಾದೀತೇ? ಜೋಯಿಸರು ಮೊದಲೇ ಹೇಳಿದ್ದರು; ಅದಕ್ಕೆ ತಕ್ಕ ಫಲ ಬಂದಿದೆ. ಶೀಲವತಿಯ ತಂಗಿಯೆಂಬ ಒಂದು ಯೋಚನೆ ಇಟ್ಟುಕೊಂಡೆನೇ ಹೊರತು, ಅಮೃತದೊಡನೆ ವಿಷವೂ ಹುಟ್ಟಿತು ಎಂಬುದನ್ನು ಮರೆತೆ. ಅಥವಾ ವಿಧಿವಿಲಾಸವನ್ನು ಯಾವ ಪುರುಷಪ್ರಯತ್ನದಿಂದ ವ್ಯತ್ಯಾಸಪಡಿಸಲಾದೀತು?’ ಎಂದುಕೊಂಡು ವರ್ತಕನನ್ನು ಬಿಟ್ಟುಬಿಟ್ಟನು. ಅವನು ತಾನು ಬಂದ ಹಲಗೆಯನ್ನೇ ಹಿಡಿದು ಹೋಗುತ್ತ ಒಂದು ಹಡಗನ್ನು ಕಂಡು ಕೂಗಲು, ಅದರ ಒಡೆಯನಾದ ಕ್ರೋಧವರ್ಮನೆಂಬವನು ಅವನನ್ನು ಎತ್ತಿ ತನ್ನ ಹಡಗಿನಲ್ಲಿ ಕರೆದುಕೊಂಡು ಹೋಗುತ್ತಿದ್ದನು. ಯಾರು ಯಾರು ಯಾರ ಯಾರ ಕೈಯಿಂದ ಹೇಗೆ ಹೇಗೆ ಸಾಯಬೇಕೋ! ಪವನಸೇನನು ಕ್ರೋಧವರ್ಮನ ಹೆಂಡತಿಯನ್ನು ಕೆಣಕಲು, ಕ್ರೋಧವರ್ಮನು ಅವನನ್ನು ಸಮುದ್ರದೊಳಕ್ಕೆ ಎತ್ತಿ ಹಾಕಿಸಿದನು. ಅಲ್ಲಿ ಅವನು ಮುಳುಗಿ ಸತ್ತನು. ಅತ್ತ ರತ್ನಾಧಿಪತಿರಾಜನು ರಾಜದತ್ತೆಯನ್ನು ಕರೆದುಕೊಂಡು ಹೋಗಿ ಅವಳ ಅಕ್ಕನಿಗೆ ಒಪ್ಪಿಸಿ ನಡೆದದ್ದನ್ನೆಲ್ಲಾ ತಿಳಿಸಿದನು. ಅನಂತರ ತನ್ನ ದೇಶಕೋಶಗಳನ್ನು ಶೀಲವತಿಗೂ ಬ್ರಾಹ್ಮಣರಿಗೂ ಕೊಟ್ಟು, ಬೇಸರದಿಂದ ತಪೋವನಕ್ಕೆ ಹೋಗಬೇಕೆಂದು ಆನೆಯನ್ನು ತರಿಸಲು, ಅದು ಇದ್ದಕ್ಕಿದ್ದಂತೆಯೇ ಒಬ್ಬ ದಿವ್ಯಪುರುಷನಾಯಿತು! ರಾಜನು ‘ಇದೇನು ನೀನು ಯಾರು?’ ಎಂದು ಕೇಳಲು, ಅವನು “ನಾವಿಬ್ಬರೂ ಅಣ್ಣತಮ್ಮಂದಿರಾದ ಗಂಧರ್ವರು. ನಾನು ಸೋಮಪ್ರಭ; ನೀನು ದೇವಪ್ರಭ; ಒಂದುಸಾರಿ ನೀನೂ ನಿನ್ನ ಹೆಂಡತಿಯಾದ ರಾಜವತಿಯೂ ನಾನೂ ಸಿದ್ಧವಾಸದ ಕೇಶವಾಲಯದಲ್ಲಿ ಅರ್ಚನೆಮಾಡಿ ಹಾಡುತ್ತಿದ್ದಾಗ ಒಬ್ಬ ಸಿದ್ಧನು ಬಂದು ಹಾಡುತ್ತಿದ್ದ ರಾಜವತಿಯನ್ನು ದುರುಗುಟ್ಟಿಕೊಂಡು ನೋಡಿದನು. ನೀನು ರೇಗಿ ‘ಸಿದ್ಧನಾಗಿದ್ದೂ ಪರಸ್ತ್ರೀಯನ್ನು ಹೀಗೆ ನೋಡುವುದೇ?’ ಎಂದೆ. ಅವನು ‘ಅಯ್ಯೋ ಮೂಢ! ಸಂಗೀತಕ್ಕೆ ಬೆರಗಾಗಿ ನೋಡಿದೆನೋ ಕಾಮದ ಕಣ್ಣಿಂದ ನೋಡಿದೆನೋ? ಇಷ್ಟು ಅಸೂಯೆ ಇರುವ ನೀನೂ ನಿನ್ನ ಈ ಹೆಂಡತಿಯೂ ಮನುಷ್ಯಲೋಕದಲ್ಲಿ ಹುಟ್ಟಿ! ಅಲ್ಲಿ ಇವಳು ಪರಪುರುಷನೊಂದಿಗಿರುವುದು ನಿನ್ನ ಕಣ್ಣಿಗೆ ಬೀಳಲಿ!’ ಎಂದು ಶಪಿಸಿದನು. ನನಗೆ ತುಂಬ ಕೋಪ ಬಂತು. ಆದ್ದರಿಂದ ಕೈಯಲ್ಲಿದ್ದ ಒಂದು ಬಿಳಿಯ ಆನೆಯ ಬೊಂಬೆಯಿಂದಲೇ ಅವನನ್ನು ಹೊಡೆದೆ. ಅವನು ನನ್ನನ್ನು ನೋಡಿ ‘ನೀನು ಬಿಳಿಯ ಆನೆಯಾಗಿ ಹುಟ್ಟಿ ನಿನ್ನ ತಮ್ಮನಿಗೆ ವಾಹನವಾಗು! ಅವನು ಎಂಬತ್ತುಸಾವಿರ ಹೆಂಡಿರನ್ನು ಪಡೆದು ಅವರು ದುಶಶೀಲೆಯರೆಂದು ಲೋಕಕ್ಕೆ ಪ್ರಕಟವಾಗಲಿ! ಆಮೇಲೆ ಅವನು ತನ್ನ ಹೆಂಡತಿಯನ್ನೇ ಮದುವೆಯಾಗಲಿ! ಅವಳು ದುಶ್ಶೀಲೆಯೆಂಬುದು ತಿಳಿದು ಬೇಸರವಾಗಿ, ತಪೋವನಕ್ಕೆ ಹೊರಟಾಗ ನಿಮಗೆ ಶಾಪವಿಮೋಚನೆಯಾಗಲಿ!’ ಎಂದನು" ಎಂದು ಹೇಳಿದನು. ಕೂಡಲೇ ರತ್ನಾಧಿಪತಿಯೂ ರಾಜದತ್ತೆಯೂ ತಮ್ಮ ಮನುಷ್ಯದೇಹ ಬಿಟ್ಟು ಗಂಧರ್ವರಾಗಿ ಮಲಯಾಚಲಕ್ಕೆ ಹೊರಟುಹೋದರು. ಶೀಲವತಿಯು ಯಥೇಚ್ಛವಾದ ಸಂಪತ್ತನ್ನು ಪಡೆದು ತಾಮ್ರಲಿಪ್ತಿಗೆ ಹೋಗಿ ಧರ್ಮಾಚರಣೆ ಮಾಡಿಕೊಂಡಿದ್ದಳು.

ರತ್ನಪ್ರಭೆಯು ಈ ಕಥೆಯನ್ನು ಹೇಳಿ “ಹೆಂಗಸನ್ನು ಯಾರೂ ನಿರ್ಬಂಧದಿಂದ ಸನ್ಮಾರ್ಗದಲ್ಲಿರಿಸಲಾರರು. ಅವಳ ಶುದ್ಧಸತ್ತ್ವವೊಂದೇ ಅವಳ ರಕ್ಷಣೆ. ಗಂಡಸರು ಅಸೂಯೆಪಟ್ಟರೆ ಅವರಿಗೆ ಅದರಿಂದ ದುಃಖ ದ್ವೇಷ ಇವೇ ಫಲ!” ಎಂದಳು.

೩.ಈ ಕಥೆಯನ್ನು ಕೇಳಿ ಗೋಮುಖನು “ಹೆಂಗಸರು ಚಪಲೆಯರು; ಪತಿವ್ರತೆಯರು ಅಪರೂಪ; ಅವರನ್ನು ನಂಬತಕ್ಕದ್ದಲ್ಲ - ಎಂಬುದು ನಿಜ” ಎಂದು ಈ ಕಥೆಯನ್ನು ಹೇಳಿದನು: -


## ನಿಶ್ಚಯದತ್ತ ಮತ್ತು ಅನುರಾಗಪರೆ - ಇವರ ಕಥೆ


ಉಜ್ಜಯಿನಿಯಲ್ಲಿ ನಿಶ್ಚಯದತ್ತನೆಂಬ ವರ್ತಕನಿದ್ದನು. ಅವನು ಪ್ರತಿನಿತ್ಯವೂ ಸಿಪ್ರಾನದಿಯಲ್ಲಿ ಸ್ನಾನಮಾಡಿ ಮಹಾಕಾಲನನ್ನು ಪೂಜಿಸಿ ದ್ವಿಜರಿಗೂ ದೀನಾನಾಥರಿಗೂ ದಾನಮಾಡಿ ಮೈಗೆ ಗಂಧವನ್ನು ಹಚ್ಚಿಸಿಕೊಳ್ಳುತ್ತಿದ್ದನು. ಅಲ್ಲಿದ್ದ ಒಂದು ಕಂಬಕ್ಕೆ ಗಂಧವನ್ನು ಮೆತ್ತಿ ತನ್ನ ಬೆನ್ನನ್ನು ಅದಕ್ಕೆ ಉಜ್ಜಲು ಬೆನ್ನಿಗೆ ಗಂಧದ ಲೇಪವಾಗುತ್ತಿತ್ತು. ಹೀಗೆ ಉಜ್ಜಿ ಉಜ್ಜಿ ಆ ಕಂಬವು ನಯವಾಗಲು, ಒಬ್ಬ ಚಿತ್ರಗಾರನು ಬಂದು ಅದರ ಮೇಲೆ ಗೌರಿಯ ವಿಗ್ರಹವನ್ನು ಬರೆದನು. ಒಬ್ಬ ರೂವಾರಿಯು ಅದನ್ನು ಕೆತ್ತಿದನು. ಅವರು ಹೊರಟುಹೋದಮೇಲೆ ಆ ದೇವಾಲಯಕ್ಕೆ ಪೂಜೆಗೆಂದು ಬಂದಿದ್ದ ವಿದ್ಯಾಧರಿಯೊಬ್ಬಳು ಆ ವಿಗ್ರಹವನ್ನು ಪೂಜಿಸಿ, ವಿಶ್ರಾಂತಿಪಡೆಯಲು ಆ ಕಂಬದಲ್ಲಿಯೇ ಅಡಗಿಕೊಂಡಳು. ನಿಶ್ಚಯದತ್ತನು ಬಂದು ನೋಡಿದಾಗ ವಿಗ್ರಹವು ಕೆತ್ತಿರಲು, ಕಂಬದ ಬೇರೊಂದು ಮುಖಕ್ಕೆ ಗಂಧ ಮೆತ್ತಿ ಬೆನ್ನನ್ನು ಉಜ್ಜಿಕೊಳ್ಳುತ್ತಿದ್ದನು. ವಿದ್ಯಾಧರಿಯು ಅವನ ಬೆನ್ನನ್ನು ನೋಡಿ ಮರುಳಾಗಿ ‘ಇಂಥ ಬೆನ್ನಿಗೆ ಗಂಧ ತೊಡೆಯುವವರು ಯಾರೂ ಇಲ್ಲವೇ?’ ಎಂದುಕೊಂಡು ತನ್ನ ಕೈಯಿಂದ ಸವರಿದಳು. ಅವಳ ಸ್ಪರ್ಶವನ್ನು ಅನುಭವಿಸಿ, ಬಳೆಯ ಸದ್ದನ್ನು ಕೇಳಿ, ವರ್ತಕನು ಚಟ್ಟನೆ ಅವಳ ಕೈಯನ್ನು ಹಿಡಿದುಕೊಂಡನು. ಅವಳು ‘ಅಯ್ಯಾ, ನಾನು ನಿನಗೆ ಏನು ಅಪರಾಧಮಾಡಿದೆ? ನನ್ನ ಕೈಬಿಡು!’ ಎಂದು ಕಂಬದೊಳಗಿಂದಲೇ ಬೇಡಿಕೊಂಡಳು. ಅವನು, ‘ನೀನು ಯಾರು? ನನ್ನ ಕಣ್ಣೆದುರಿಗೆ ಬಂದು ಕಾಣಿಸಿಕೋ! ಹಾಗಾದರೆ ಬಿಡುತ್ತೇನೆ!’ ಎಂದನು. ಆಗ ಅವಳು ಹೊರಕ್ಕೆ ಬಂದು ಅವನೆದುರಿಗೆ ಕುಳಿತು, ಅವನನ್ನು ನೋಡುತ್ತ ‘ಹಿಮಾಲಯದ ಮೇಲೆ ಪುಷ್ಕರಾವತಿಯೆಂಬ ನಗರವಿದೆ; ಅಲ್ಲಿ ವಿಂಧ್ಯಪರನೆಂಬ ರಾಜನಿದ್ದಾನೆ; ನಾನು ಅನುರಾಗಪರೆಯೆಂಬ ಅವನ ಮಗಳು; ಮಹಾಕಾಲನನ್ನು ಪೂಜಿಸುವುದಕ್ಕೆಂದು ಬಂದು ಇಲ್ಲಿ ವಿಶ್ರಾಂತಿ ಪಡೆಯುತ್ತಿದ್ದೆ; ನಿನ್ನ ಬೆನ್ನನ್ನು ನೋಡಿ ಅನುರಾಗಗೊಂಡು ಅದಕ್ಕೆ ಲೇಪನಮಾಡಿದೆ; ಈಗ ನಮ್ಮ ತಂದೆಯ ಮನೆಗೆ ಹೋಗುತ್ತೇನೆ!’ ಎಂದಳು. ಅವನು ‘ಅದೇನೋ ಸರಿ! ಆದರೆ ನೀನು ನನ್ನ ಹೃದಯವನ್ನು ಹಿಡಿದಿಟ್ಟುಕೊಂಡಿದ್ದೀಯಲ್ಲಾ, ಅದನ್ನು ಬಿಡದೆ ಹೇಗೆ ಹೋಗುತ್ತೀಯೆ?’ ಎಂದು ಕೇಳಿದನು. ಅವಳು ‘ಹಾಗಾದರೆ ನಮ್ಮೂರಿಗೆ ಬಾ! ಅದೇನು ನಿನಗೆ ಅಸಾಧ್ಯವಲ್ಲ; ಯತ್ನಶೀಲರಿಗೆ ಯಾವುದು ಕಷ್ಟ?’ ಎಂದು ಹೇಳಿ ಆಕಾಶಕ್ಕೆ ನೆಗೆದು ಹೊರಟುಹೋದಳು. ಅವನು ಮನ್ಮಥವೃಕ್ಷದಂಥ ಆ ಕಂಬದಲ್ಲಿ ಕಾಣಿಸಿದ ಕರಪಲ್ಲವವನ್ನೇ ನೆನೆಯುತ್ತ ‘ಛಿ! ಕೈ ಹಿಡಿದರೂ ಅವಳನ್ನು ಪಡೆಯದೆ ಹೋದೆನಲ್ಲಾ! ಪ್ರಾಣಹೋದರೂ ಚಿಂತೆಯಿಲ್ಲ ಪುಷ್ಕರಾವತಿಗೆ ಹೋಗುವುದೇ ಸಿದ್ಧ! ದೈವವು ಸಹಾಯವನ್ನು ಮಾಡಿದರೂ ಮಾಡೀತು!’ ಎಂದು ಚಿಂತಿಸುತ್ತ ಆ ದಿನವನ್ನೆಲ್ಲಾ ಕಳೆದು ಮರುದಿನ ಉತ್ತರ ದಿಕ್ಕನ್ನು ಹಿಡಿದು ಹೊರಟನು. ಆ ದಿಕ್ಕಿಗೇ ಹೋಗುತ್ತಿದ್ದ ಮೂವರು ಪ್ರಯಾಣಿಕರು ದಾರಿಯಲ್ಲಿ ಅವನಿಗೆ ಜೊತೆಗೆ ಸಿಕ್ಕಿದರು. ಅವರೊಡನೆ ಊರು ಕೇರಿ ಕಾಡು ನದಿಗಳನ್ನು ದಾಟುತ್ತ ಕ್ರಮೇಣ ಅವನು ಉತ್ತರಪ್ರದೇಶವನ್ನು ತಲುಪಿದನು. ಅದು ಮ್ಲೇಚ್ಛರ ಕೊಂಪೆ. ಅಲ್ಲಿದ್ದ ತಾಜಿಕರು ಅವರನ್ನು ಹಿಡಿದು ಮತ್ತೊಬ್ಬ ತಾಜಿಕನಿಗೆ ಮಾರಿದರು; ಅವನು ಅವರನ್ನು ತನ್ನ ಆಳುಗಳ ಜೊತೆಮಾಡಿ ಮುರವಾರನೆಂಬ ತುರುಕನಿಗೆ ಬಹುಮಾನವಾಗಿ ಕಳಿಸಿದನು; ಅವರು ಆ ನಾಲ್ವರನ್ನೂ ಕರೆದುಕೊಂಡು ಹೋಗಿ ಮುರವಾರನು ಸತ್ತುಹೋಗಿದ್ದರಿಂದ, ಅವನ ಮಗನಿಗೆ ಅರ್ಪಿಸಿದರು. ಅವನು ‘ಇವರನ್ನು ನಮ್ಮ ತಂದೆಗೆ ಬಹುಮಾನವಾಗಿ ಅವನ ಸ್ನೇಹಿತನು ಕಳುಹಿಸಿದ್ದಾನೆ; ಆದ್ದರಿಂದ ನಾಳೆ ಇವರನ್ನು ನನ್ನ ತಂದೆಯೊಡನೆಯೇ ಗೋರಿಮಾಡಿ ಅವನ ಹಿಂದೆ ಕಳುಹಿಸಬೇಕು!’ ಎಂದುಕೊಂಡು, ಅವರಿಗೆ ಸಂಕೋಲೆ ತೊಡಿಸಿ ಬಂಧನದಲ್ಲಿಟ್ಟನು. ನಿಶ್ಚಯದತ್ತನು ತನ್ನ ಜೊತೆಗಾರರಿಗೆ ಧೈರ್ಯ ಹೇಳಿ ದುರ್ಗೆಯನ್ನು ಸ್ತುತಿಸಿದನು. ದೇವಿಯು ಅವನ ಕನಸಿನಲ್ಲಿ ಬಂದು ‘ಮಕ್ಕಳಿರಾ, ಏಳಿ! ನಿಮ್ಮ ಕಟ್ಟುಗಳು ಬಿಚ್ಚಿಹೋಗಿವೆ!’ ಎಂದಳು. ಅದರಂತೆ ಅವರು ಆ ಸ್ಥಳವನ್ನು ಬಿಟ್ಟು ಹೊರಟರು; ಸ್ವಲ್ಪ ದೂರ ಹೋದಮೇಲೆ ಆ ಮೂವರು ವರ್ತಕರೂ ಹೆದರಿ, ‘ಸಾಕಪ್ಪ ಈ ತುರುಕರ ಕೊಂಪೆ! ನಾವು ದಕ್ಷಿಣಾಪಥಕ್ಕೇ ಹೋಗುತ್ತೇವೆ; ನೀನು ಎಲ್ಲಿ ಬೇಕಾದರೂ ಹೋಗು!’ ಎಂದು ಹಿಂತಿರುಗಿದರು. ಆದರೆ ಪ್ರೇಮಪಾಶದಲ್ಲಿ ಸಿಕ್ಕಿದ ಅವನು ಮಾತ್ರ ಉತ್ತರದ ದಾರಿಯನ್ನೇ ಹಿಡಿದನು. ದಾರಿಯಲ್ಲಿ ಅವನಿಗೆ ನಾಲ್ವರು ಕಾಪಾಲಿಕರು ಸಿಕ್ಕಿದರು. ಅವರ ಜೊತೆಯಲ್ಲಿ ಅವನು ವಿತಸ್ತಾ ನದಿಯನ್ನು ದಾಟಿ ಸಂಜೆಯಹೊತ್ತಿಗೆ ಒಂದು ವನವನ್ನು ಸೇರಿದನು. ಅಲ್ಲಿ ಬರುತ್ತಿದ್ದ ಕೆಲವರು ಸೌದೆಯವರು ‘ಇಷ್ಟು ಹೊತ್ತಿನಲ್ಲಿ ನೀವು ಎಲ್ಲಿಗೆ ಹೋಗುತ್ತೀರಿ, ಸ್ವಾಮಿ? ಮುಂದೆ ಯಾವುದೂ ಊರು ಇಲ್ಲ; ಒಂದೇ ಒಂದು ಪಾಳು ಶಿವಾಲಯವಿದೆ; ರಾತ್ರಿ ಅದರ ಒಳಗಾಗಲಿ, ಹೊರಗಾಗಲಿ ಉಳಿದುಕೊಂಡರೆ, ಶೃಂಗೋತ್ಪಾದಿನಿಯೆಂಬ ಯಕ್ಷಿಣಿಯು ಅವರಿಗೆ ಕೊಂಬು ಬರಿಸಿ ಬುದ್ಧಿ ಕೆಡಿಸಿ ಪಶುಗಳಂತೆ ಮಾಡಿ ತಿಂದುಬಿಡುತ್ತಾಳೆ!’ ಎಂದರು. ಕಾಪಾಲಿಕರು ಅದಕ್ಕೆ ಲಕ್ಷ್ಯಮಾಡದೆ, ನಿಶ್ಚಯದತ್ತನಿಗೆ ‘ನಾವು ನಾಲ್ಕು ಜನರಿದ್ದೇವೆ; ಆ ದರಿದ್ರಯಕ್ಷಿಣಿ ನಮ್ಮನ್ನೇನು ಮಾಡಿಯಾಳು? ನಾವು ರಾತ್ರಿಹೊತ್ತು ಎಂಥೆಂಥ ಸ್ಮಶಾನಗಳಲ್ಲಿಯೋ ಇದ್ದು ಅಭ್ಯಾಸವಾಗಿದೆ; ಬಾ!’ ಎಂದು ಧೈರ್ಯಹೇಳಿ ಆ ಶಿವಾಲಯಕ್ಕೇ ಹೋಗಿ ಅಲ್ಲಿ ಉಳಿದುಕೊಂಡರು. ಅದರ ಅಂಗಳದಲ್ಲಿ ವಿಭೂತಿಯಿಂದ ಒಂದು ದೊಡ್ಡ ಮಂಡಲವನ್ನು ರಚಿಸಿ, ಅದರ ಮಧ್ಯದಲ್ಲಿ ಬೆಂಕಿಹೊತ್ತಿಸಿಕೊಂಡು ರಕ್ಷಾಮಂತ್ರವನ್ನು ಜಪಿಸುತ್ತ ಕುಳಿತರು. ರಾತ್ರಿ ಒಂದು ಹೊತ್ತಿನಲ್ಲಿ ಶೃಂಗೋತ್ಪಾದಿನಿಯು ಕಿನ್ನರಿಯನ್ನು ಬಾರಿಸುತ್ತಾ ಕುಣಿಯುತ್ತಾ ಬಂದು ಮಂಡಲದ ಹೊರಗೆ ನಿಂತು ಒಬ್ಬ ಕಾಪಾಲಿಕನನ್ನು ದೃಷ್ಟಿಸಿನೋಡಿ ಮಂತ್ರಹೇಳುತ್ತ ಕುಣಿದಳು. ಅವನಿಗೆ ಕೊಂಬು ಹುಟ್ಟಿ, ಬುದ್ಧಿ ತಪ್ಪಿ, ಕುಣಿಯುತ್ತ ಬಂದು ಉರಿಯುತ್ತಿದ್ದ ಬೆಂಕಿಯಲ್ಲಿ ಬಿದ್ದನು. ಅರೆಬೆಂದ ಅವನ ದೇಹವನ್ನು ಅವಳು ಎಳೆದುಕೊಂಡು ತಿಂದುಹಾಕಿದಳು. ನಾಲ್ವರು ಕಾಪಾಲಿಕರಿಗೂ ಅದೇ ಗತಿಯಾಯಿತು. ನಾಲ್ಕನೆಯವನನ್ನು ತಿನ್ನುವ ಹೊತ್ತಿಗೆ ಯಕ್ಷಿಣಿಗೆ ಆ ರಕ್ತಮಾಂಸ ಸೇವನೆಯಿಂದ ಮತ್ತೇರಿ ಕೈಯಲ್ಲಿದ್ದ ಕಿನ್ನರಿಯು ನೆಲದ ಮೇಲೆ ಬಿದ್ದುಹೋಯಿತು. ಆಗ ನಿಶ್ಚಯದತ್ತನು ಛಟ್ಟನೆದ್ದು ಅದನ್ನು ತೆಗೆದುಕೊಂಡು ಬಾಜಿಸಲು ಮೊದಲುಮಾಡಿದನು. ಇದುವರೆಗೆ ನಾಲ್ಕು ಸಲ ಕೊಂಬು ಬರಿಸುವ ಮಂತ್ರವನ್ನು ಯಕ್ಷಿಣಿಯಿಂದ ಕೇಳಿ ಅದು ಅವನ ಬಾಯಿಗೆ ಬಂದಿತ್ತು; ಆದ್ದರಿಂದ ಅದನ್ನು ಹೇಳಿಕೊಂಡು ಯಕ್ಷಿಣಿಯನ್ನು ನೋಡುತ್ತ ಕುಣಿಯುತ್ತಿರಲು, ಅವಳು ಹೆದರಿ ‘ಅಯ್ಯಾ ಮಹಾಸತ್ವ! ನನ್ನನ್ನು ಕೊಲ್ಲಬೇಡ; ನಾನು ನಿನ್ನ ಶರಣುಹೊಕ್ಕಿದ್ದೇನೆ; ಮಂತ್ರವನ್ನು ಹಿಂದಕ್ಕೆ ತೆಗೆದುಕೋ! ನಿನ್ನ ಇಷ್ಟಾರ್ಥವನ್ನು ನಾನು ಬಲ್ಲೆ; ಅನುರಾಗಪರೆ ಇರುವೆಡೆಗೆ ನಿನ್ನನ್ನು ಕರೆದುಕೊಂಡು ಹೋಗಿಬಿಡುತ್ತೇನೆ!’ ಎಂದಳು. ಅವನು ಒಪ್ಪಿ ಮಂತ್ರವನ್ನು ಉಪಸಂಹರಿಸಿ ಅವಳ ಹೆಗಲ ಮೇಲೆ ಕುಳಿತುಕೊಂಡು ಬೆಳಗಿನ ಜಾವದ ಹೊತ್ತಿಗೆ ಒಂದು ಕಾಡಿಗೆ ಬಂದನು. ಯಕ್ಷಿಣಿಯು ಅವನನ್ನು ಅಲ್ಲಿ ಇಳಿಸಿ ‘ಪ್ರಭು! ಸೂರ್ಯೋದಯವಾಗಿಬಿಟ್ಟರೆ ನನ್ನ ಶಕ್ತಿ ಉಡುಗಿಹೋಗಿಬಿಡುತ್ತದೆ; ಆದ್ದರಿಂದ ನಾನು ನನ್ನ ಸ್ಥಳಕ್ಕೆ ಹೋಗುತ್ತೇನೆ; ನೀನು ಇಂದಿನ ಹಗಲು ಇಲ್ಲಿಯೇ ಇದ್ದು ಹಣ್ಣು ಹಂಪಲುಗಳನ್ನು ತಿಂದುಕೊಂಡಿರು; ರಾತ್ರಿಯಾದ ಕೂಡಲೆ ಬಂದು ಪುಷ್ಕರಾವತಿಗೆ ಕರೆದುಕೊಂಡು ಹೋಗುತ್ತೇನೆ!’ ಎಂದು ಹೇಳಿ ಹೊರಟುಹೋದಳು. ಆಮೇಲೆ ಅವನು ಅಲ್ಲಿ ಸುತ್ತಾಡುತ್ತಿರಲು ಎರಡು ಪದ್ಮರಾಗಮಣಿಗಳಂತೆ ಹೊಳೆಯುತ್ತಿರುವ ವಸ್ತುಗಳನ್ನು ಕಂಡನು. ಅದೇನು ನೋಡೋಣವೆಂದು ಸುತ್ತಲೂ ಮಣ್ಣುಬಿಡಿಸಲು, ಅದು ಒಂದು ಕೋತಿಯ ತಲೆಯಾಗಿತ್ತು. ಪದ್ಮರಾಗ ಮಣಿಗಳಂತಿದ್ದುವು ಅದರ ಎರಡು ಕಣ್ಣುಗಳು! ಇದೇನಿರಬಹುದೆಂದು ಆಶ್ಚರ್ಯಪಡುತ್ತಿರಲು ಆ ಕೋತಿಯು ಮನುಷ್ಯರಂತೆ ಮಾತನಾಡುತ್ತ ‘ಅಯ್ಯಾ! ನಾನು ಒಬ್ಬ ಬ್ರಾಹ್ಮಣ; ಕೋತಿಯಾಗಿದ್ದೇನೆ; ನನ್ನನ್ನು ಮೇಲಕ್ಕೆ ಎತ್ತು! ನನ್ನ ವೃತ್ತಾಂತವನ್ನೆಲ್ಲಾ ತಿಳಿಸುತ್ತೇನೆ!’ ಎಂದಿತು. ಅವನು ಸುತ್ತಲೂ ಇದ್ದ ಮಣ್ಣನ್ನು ತೆಗೆದು ಅದನ್ನು ಎತ್ತಲು, ಕಪಿಯು ಅವನಿಗೆ ನಮಸ್ಕರಿಸಿ, ಅವನಿಗೆ ಹಣ್ಣುಹಂಪಲನ್ನು ತಂದುಕೊಟ್ಟು ತಾನೂ ತಿಂದು ತನ್ನ ವೃತ್ತಾಂತವನ್ನು ಹೇಳಿತು:


## ಸೋಮಸ್ವಾಮಿಯ ಕಥೆ


ವಾರಾಣಸಿಯಲ್ಲಿ ಚಂದ್ರಸ್ವಾಮಿಯೆಂಬ ಬ್ರಾಹ್ಮಣನಿದ್ದಾನೆ; ನಾನು ಅವನ ಮಗ; ನನ್ನ ಹೆಸರು ಸೋಮಸ್ವಾಮಿ. ಆ ಊರಿನಲ್ಲಿಯೇ ಶ್ರೀಗರ್ಭನೆಂಬ ವರ್ತಕನಿದ್ದಾನೆ; ಅವನಿಗೆ ಬಂಧುದತ್ತೆಯೆಂಬ ಮಗಳಿದ್ದಾಳೆ; ಅವಳನ್ನು ಮಧುರಾಪಟ್ಟಣದ ವರ್ತಕನಾದ ವರಾಹದತ್ತನಿಗೆ ಕೊಟ್ಟು ಮದುವೆಯಾಗಿದೆ. ಅವಳು ತವರುಮನೆಗೆ ಬಂದಿದ್ದು, ನನ್ನನ್ನು ಕಿಟಕಿಯಿಂದ ನೋಡಿ ಮೋಹಗೊಂಡು ತನ್ನ ಸಖಿಯನ್ನು ನನ್ನಲ್ಲಿಗೆ ಕಳುಹಿಸಿದಳು. ಆ ಸಖಿಯು ನನ್ನನ್ನು ತನ್ನ ಮನೆಗೆ ಕರೆದುಕೊಂಡು ಹೋಗಿ ಬಿಟ್ಟು ಅಲ್ಲಿಗೆ ಬಂಧುದತ್ತೆಯನ್ನು ಕರೆತಂದಳು. ಅಲ್ಲಿಂದ ಮುಂದೆ ನಾವು ನಿತ್ಯವೂ ಹೀಗೆಯೇ ಅವಳ ಮನೆಯಲ್ಲಿ ಸೇರುತ್ತಿದ್ದೆವು. ಸ್ವಲ್ಪಕಾಲದ ಮೇಲೆ ಬಂಧುದತ್ತೆಯ ಗಂಡನು ಅವಳನ್ನು ಕರೆದುಕೊಂಡುಹೋಗುವುದಕ್ಕೆ ಬಂದನು. ಆದರೆ ಅವಳಿಗೆ ನನ್ನನ್ನು ಬಿಟ್ಟುಹೋಗುವುದಕ್ಕೆ ಮನಸ್ಸಿರಲಿಲ್ಲ; ಆದ್ದರಿಂದ ಏನು ಮಾಡೋಣವೆಂದು ಯೋಚಿಸುತ್ತಿರಲು, ಸುಖಶಯೆಯೆಂಬ ಅವಳ ಸಖಿಯು "ನನಗೆ ಎರಡು ಮಂತ್ರಗಳು ತಿಳಿದಿವೆ. ಅವುಗಳಲ್ಲಿ ಒಂದನ್ನು ಹೇಳಿ ಕತ್ತಿಗೆ ದಾರ ಕಟ್ಟಿದರೆ ಮನುಷ್ಯನು ಕಪಿಯಾಗುತ್ತಾನೆ, ಎರಡನೆಯದನ್ನು ಹೇಳಿ ದಾರ ಬಿಚ್ಚಿದರೆ ಮತ್ತೆ ಮನುಷ್ಯನಾಗುತ್ತಾನೆ; ನಿನಗಿಷ್ಟವಿದ್ದರೆ ಸೋಮಸ್ವಾಮಿಯನ್ನು ಕಪಿಯಾಗಿ ಮಾಡಿಕೊಡುತ್ತೇನೆ; ಅದನ್ನು ತೆಗೆದುಕೊಂಡು ಮಧುರೆಗೆ ಹೋಗು; ಮಂತ್ರಗಳನ್ನೂ ಹೇಳಿ ಕೊಡುತ್ತೇನೆ; ನೀನೊಬ್ಬಳೇ ಇದ್ದಾಗ ಅದನ್ನು ಮನುಷ್ಯನನ್ನಾಗಿ ಮಾಡಿಕೋ!’ ಎಂದಳು. ಅವಳು ಒಪ್ಪಿದಳು. ನಾನೂ ಒಪ್ಪಿ ಕಪಿಯಾದೆ; ನನಗೆ ಬುದ್ಧಿ ಇತ್ತು; ಮಾತನಾಡಬಲ್ಲವನಾಗಿದ್ದೆ; ಆದರೆ ರೂಪು ಮಾತ್ರ ಕಪಿಯದು; ವರಾಹದತ್ತನು ನನ್ನನ್ನು ಒಬ್ಬ ಆಳಿನ ಹೆಗಲ ಮೇಲೆ ಕೂರಿಸಿಕೊಂಡು ಬಂಧುದತ್ತೆಯನ್ನು ಕರೆದುಕೊಂಡು ಹೋಗುತ್ತಿದ್ದನು; ದಾರಿಯಲ್ಲಿ ಒಂದು ಹಿಂಡು ಕಪಿಗಳು ನನ್ನನ್ನು ನೋಡಿ, ಆ ಆಳಿನ ಸುತ್ತ ಮುತ್ತಿಕೊಂಡು ಅವನನ್ನು ಕಚ್ಚುವುದಕ್ಕೆ ಮೊದಲುಮಾಡಿದವು. ಅವನು ಹೆದರಿ ನನ್ನನ್ನು ಎತ್ತಿಹಾಕಿ ಓಡಿಹೋದನು. ಅವು ನನ್ನನ್ನು ಹಿಡಿದುಕೊಂಡುವು; ಬಂಧುದತ್ತೆಯೂ ಅವಳ ಗಂಡನೂ ಕಲ್ಲುಗಳಿಂದಲೂ ದೊಣ್ಣೆಗಳಿಂದಲೂ ಅವುಗಳನ್ನು ಹೊಡೆದು ನೋಡಿದರು. ಏನೂ ಆಗಲಿಲ್ಲ; ಅವು ನನ್ನ ರೋಮರೋಮಗಳನ್ನೂ ಪರಚಿ ಕಚ್ಚಿ ಚಿತ್ರಹಿಂಸೆಮಾಡಿದವು; ಆದರೆ ಕಂಠಸೂತ್ರದ ಮಹಿಮೆಯಿಂದಲೂ, ನಾನು ಶಿವಧ್ಯಾನಮಾಡುತ್ತಿದ್ದಿದ್ದರಿಂದಲೂ ನನಗೆ ಏನೂ ತೊಂದರೆಯಾಗಲಿಲ್ಲ. ಅವುಗಳನ್ನು ತಪ್ಪಿಸಿಕೊಂಡು ಅವಕ್ಕೆ ಕಣ್ಮರೆಯಾಗಿ ಓಡಿಹೋದೆ; ಒಂದು ಕಾಡಿನಿಂದ ಇನ್ನೊಂದು ಕಾಡಿಗೆ ಹೋಗಿ ಕೊನೆಗೆ ಇಲ್ಲಿಗೆ ಬಂದೆ; ಇಲ್ಲಿ ಒಂದು ಆನೆಯು ನನ್ನನ್ನು ಸೊಂಡಿಲಲ್ಲಿ ಹಿಡಿದು, ಮಳೆಯಲ್ಲಿ ನೆನೆದು ಕೆಸರಾಗಿದ್ದ ಒಂದು ಹುತ್ತದಲ್ಲಿ ಹಾಕಿತು. ಶಿವಧ್ಯಾನದಲ್ಲಿದ್ದದ್ದರಿಂದ ಹಸಿವು ನೀರಡಿಕೆಗಳಾಗಲಿಲ್ಲ; ಜೀವ ಉಳಿದಿದೆ; ಕೆಸರು ಆರಿ ಬಿಗಿದುಕೊಳ್ಳಲು ನಾನು ಒಳಗೇ ಸಿಕ್ಕಿಹಾಕಿಕೊಂಡೆ; ಇಂದು ನಿನ್ನಿಂದ ಬಿಡುಗಡೆಯಾಯಿತು. ಯಾರಾದರೂ ಯೋಗಿನಿಯು ತಿರುಗುಮಂತ್ರವನ್ನು ಹೇಳಿ ಕಂಠಸೂತ್ರವನ್ನು ಬಿಚ್ಚಿದರೆ ನಾನು ಮತ್ತೆ ಮನುಷ್ಯನಾಗುತ್ತೇನೆ - ಎಂದಿತು.

ಆಮೇಲೆ ನಿಶ್ಚಯದತ್ತನ ವೃತ್ತಾಂತವನ್ನು ಕೇಳಿ ತಿಳಿದು “ಅಯ್ಯಾ! ನೀನೂ ನನ್ನ ಹಾಗೇ ಹೆಂಗಸಿನ ಸಂಬಂಧದಲ್ಲಿ ತುಂಬ ಕಷ್ಟ ಅನುಭವಿಸಿದ್ದೀಯೆ; ಶ್ರೀಯೂ ಸ್ತ್ರೀಯೂ ಯಾರಿಗೂ ಎಂದಿಗೂ ಸ್ಥಿರವಲ್ಲ. ಅನುರಾಗಪರೆಗೆ ತನ್ನ ಜಾತಿಯವನಾರಾದರೂ ಸಿಕ್ಕಿದರೆ ಮನುಷ್ಯನ ಮೇಲೆ ಬೇಸರ ಹುಟ್ಟುತ್ತದೆ; ಆದ್ದರಿಂದ ಪುಷ್ಕರಾವತಿಗೆ ಹೋಗಬೇಡ; ಯಕ್ಷಿಣಿಯ ಮೇಲೆ ಕುಳಿತು ತೆಪ್ಪನೆ ಉಜ್ಜಯಿನಿಗೆ ಹೋಗು! ಭವಶರ್ಮನೆಂಬ ನನ್ನ ಸ್ನೇಹಿತನು ಬಂಧುದತ್ತೆಯ ಸಂಬಂಧದಲ್ಲಿ ನನಗೆ ಹೀಗೇ ಬುದ್ಧಿ ಹೇಳಿದನು. ತಾನು ಪಟ್ಟ ಪಾಡನ್ನು ತಿಳಿಸಿದನು: -


## ಭವಶರ್ಮನ ಕಥೆ


ಇದೇ ವಾರಾಣಸಿಯಲ್ಲಿ ಸೋಮದೆಯೆಂಬ ರೂಪವಂತೆಯಾದ ಬ್ರಾಹ್ಮಣ ಹೆಂಗಸಿದ್ದಳು. ಅವಳು ಗುಪ್ತಯೋಗಿನಿ; ನನಗೆ ದೈವವಶಾತ್ ಅವಳ ಸಂಬಂಧ ಉಂಟಾಗಿ, ಪ್ರೀತಿ ಬೆಳೆಯಿತು. ಒಂದು ದಿನ ನಾನು ಅಸೂಯೆಯಿಂದ ಕೋಪಗೊಂಡು ಅವಳನ್ನು ಹೊಡೆದೆ. ಅವಳು ಅದನ್ನು ಸಹಿಸದೆ ಆಗ್ಗೆ ಕೋಪವನ್ನು ನುಂಗಿಕೊಂಡಿದ್ದು, ಮರುದಿನ ಪ್ರಣಯಕ್ರೀಡೆಯ ನೆವದಲ್ಲಿ ನನ್ನ ಕತ್ತಿಗೆ ಒಂದು ದಾರ ಕಟ್ಟಿದಳು. ನಾನು ಕೂಡಲೆ ಒಂದು ಎತ್ತಾದೆ. ಅವಳು ನನ್ನನ್ನು ಯಾವನೋ ಒಬ್ಬನಿಗೆ ಮಾರಿದಳು. ನಾನು ಅವನಿಗಾಗಿ ಭಾರ ಹೊರುತ್ತಿದ್ದೆ. ನನ್ನನ್ನು ನೋಡಿದ ಬಂಧಮೋಚನಿಕೆಯೆಂಬ ಯೋಗಿನಿಯೊಬ್ಬಳು ನನ್ನ ಗುಟ್ಟನ್ನು ಅರಿತು, ನನ್ನ ಯಜಮಾನನಿಲ್ಲದಾಗ, ಮಂತ್ರಹಾಕಿ ಕತ್ತಿನ ದಾರವನ್ನು ಬಿಚ್ಚಿದಳು; ನಾನು ಮನುಷ್ಯನಾದೆ. ಯಜಮಾನನು ಎತ್ತು ಎಲ್ಲೋ ಓಡಿಹೋಯಿತೆಂದುಕೊಂಡನು. ನಾನು ಬಂಧಮೋಚಿನಿಯ ಜೊತೆಯಲ್ಲಿ ಹೋಗುತ್ತಿರಲು, ಅಕಸ್ಮಾತ್ತಾಗಿ ಸೋಮದೆಯು ನನ್ನನ್ನು ಕಂಡಳು. ಅವಳಿಗೆ ಕೋಪ ಬಂತು. ‘ಅವನನ್ನು ಬಿಡಿಸಿದ್ದೀಯಾ? ಇರಲಿ! ನಾಳೆ ಬೆಳಗ್ಗೆ ನಿನ್ನನ್ನು ತೀರಿಸುತ್ತೇನೆ.!’ ಎಂದು ಬಂಧಮೋಚಿನಿಯನ್ನು ಹೆದರಿಸಿ ಹೋದಳು. ಬಂಧಮೋಚಿನಿಯು ನನ್ನನ್ನು ಕುರಿತು ‘ಅಯ್ಯಾ! ಅವಳು ನಾಳೆ ಬೆಳಗ್ಗೆ ನನ್ನ ಮನೆಗೆ ಒಂದು ಕರಿಯ ಕುದುರೆಯಾಗಿ ಬರುತ್ತಾಳೆ; ನಾನು ಒಂದು ಕೆಂಪು ಕುದುರೆಯಾಗಿರುತ್ತೇನೆ; ನಾವಿಬ್ಬರೂ ಕಚ್ಚಾಡುತ್ತಿರುವಾಗ, ನೀನು ಆ ಕರಿಯ ಕುದುರೆಯನ್ನು ಕತ್ತಿಯಿಂದ ಹೊಡೆದು ಕೊಂದುಬಿಡು!’ ಎಂದು ಹೇಳಿಕೊಟ್ಟಳು. ನಾನು ಹಾಗೆಯೇ ಮಾಡಿ ಅವಳನ್ನು ತೀರಿಸಿದೆ. ಅಂದಿನಿಂದ ಕೆಟ್ಟ ಹೆಂಗಸರ ಸಹವಾಸವನ್ನು ಮನಸ್ಸಿನಲ್ಲಿ ಯೋಚಿಸುವುದು ಕೂಡ ಇಲ್ಲ. ಆದ್ದರಿಂದ ಬಂಧುದತ್ತೆಯ ಹಿಂದೆ ಹೋಗಬೇಡ; ಗಂಡನನ್ನು ಪ್ರೀತಿಸದವಳು ಅನ್ಯನನ್ನು ಪ್ರೀತಿಸಿಯಾಳೆ? - ಎಂದನು. ನಾನು ಕೇಳದೆ ಹೀಗೆ ಕಷ್ಟದಲ್ಲಿ ನರಳುತ್ತಿದ್ದೇನೆ; ನೀನೂ ಹಾಗೇ ಆಗಬೇಡ; ಮಿತ್ರನಾದ ನನ್ನ ಮಾತನ್ನು ಕೇಳು!" ಎಂದು ಬುದ್ಧಿ ಹೇಳಿತು. ಆದರೆ ನಿಶ್ಚಯದತ್ತನ ಮನಸ್ಸಿಗೆ ಅಂಟಲಿಲ್ಲ. ‘ಅವಳು ಶುದ್ಧವಾದ ವಿದ್ಯಾಧರಾಧಿಪತಿಯ ವಂಶದಲ್ಲಿ ಹುಟ್ಟಿದವಳು; ನನಗೆಲ್ಲಾದರೂ ಮೋಸಮಾಡಿಯಾಳೇ?’ ಎಂದನು. ಅಷ್ಟು ಹೊತ್ತಿಗೆ ಸಂಜೆಯಾಯಿತು. ಕತ್ತಲೆಯಾದಮೇಲೆ ಯಕ್ಷಿಣಿಯು ಬಂದು ಅವನನ್ನು ಪುಷ್ಕರಾವತಿಗೆ ಎತ್ತಿಕೊಂಡು ಹೋಗಿಬಿಟ್ಟಳು. ಅನುರಾಗಪರೆಯು ಅವನು ಬಂದ ಸಂಗತಿಯನ್ನು ತನ್ನ ವಿದ್ಯಾಪ್ರಭಾವದಿಂದ ತಿಳಿದು ಅವನನ್ನು ಕರೆದುಕೊಂಡು ಹೋಗಿ ಗಾಂಧರ್ವವಿಧಿಯಿಂದ ಮದುವೆಯಾದಳು. ಒಂದು ಊರನ್ನೇ ಸೃಷ್ಟಿಸಿ ತಾಯಿತಂದೆಗಳಿಗೆ ತಿಳಿಯದಂತೆ ಅವನೊಡನೆ ಅಲ್ಲಿ ಇದ್ದುಬಿಟ್ಟಳು. ಒಂದು ದಿನ ಅವನು ತನ್ನ ಕಪಿಯಾಗಿದ್ದ ಸ್ನೇಹಿತನ ಪ್ರಸ್ತಾಪವೆತ್ತಿ ಅವನನ್ನು ಹೇಗಾದರೂ ಮಾಡಿ ಕಪಿಜನ್ಮದಿಂದ ಬಿಡಿಸಬೇಕೆಂದನು. ಅವಳು ತನಗೆ ಆ ಮಂತ್ರತಂತ್ರಗಳು ತಿಳಿಯವೆಂದಳು. ಹೋಗಿ ನೋಡಿಕೊಂಡಾದರೂ ಬರೋಣವೆಂದು ಅವರಿಬ್ಬರೂ ಆಕಾಶಮಾರ್ಗದಿಂದ ಹೋಗಿ ನೋಡಿಕೊಂಡು ಬಂದರು. ಮರುದಿನವೂ ಹೋಗಬೇಕೆಂದು ಅವನು ಅಪೇಕ್ಷಿಸಲು ಅವಳು ‘ಇವೊತ್ತು ನೀನೊಬ್ಬನೇ ಹೋಗು. ಹಾರುವ ಮತ್ತು ಇಳಿಯುವ ವಿದ್ಯೆಗಳನ್ನು ಹೇಳಿಕೊಡುತ್ತೇನೆ!’ ಎಂದು ಅವುಗಳನ್ನು ಹೇಳಿಕೊಟ್ಟಳು. ಅವನು ಕಪಿಯ ಹತ್ತಿರಕ್ಕೆ ಬಂದು ಮಾತನಾಡುತ್ತಿರಲು ಅನುರಾಗಪರೆಯು ಉದ್ಯಾನದಲ್ಲಿ ಹೋಗಿ ಕುಳಿತಿದ್ದಳು. ಆಗ ಅಲ್ಲಿಗೆ ಒಬ್ಬ ವಿದ್ಯಾಧರ ಯುವಕನು ಬಂದನು. ಅವನನ್ನು ನೋಡಿ ಅವಳು ಕುತೂಹಲದಿಂದ ಪ್ರಶ್ನೆಮಾಡಲು ಅವನು ‘ನಾನು ರಾಜಭಂಜನನೆಂಬ ವಿದ್ಯಾಧರ; ಮನುಷ್ಯನ ಸಂಬಂಧವನ್ನೇಕಿಟ್ಟುಕೊಂಡಿದ್ದೀಯೆ? ನಿಮ್ಮ ತಂದೆಗೆ ಅದು ಗೊತ್ತಾಗುವುದಕ್ಕಿಂತ ಮೊದಲೇ ನನ್ನನ್ನು ಮದುವೆಮಾಡಿಕೊಂಡುಬಿಡು!’ ಎಂದನು. ಅದು ಅವಳಿಗೆ ಒಪ್ಪಿತು. ಕೂಡಲೆ ಅವರು ಗಂಡಹೆಂಡಿರಾದರು. ನಿಶ್ಚಯದತ್ತನು ಬಂದಾಗ ಅವನನ್ನು ಎಂದಿನಂತೆ ಅವಳು ಆದರಿಸಲಿಲ್ಲ; ತಲೆನೋವೆಂದು ಮಲಗಿಬಿಟ್ಟಳು. ಮರುದಿನ ಅವನು ಅತ್ತ ಕಪಿಯನ್ನು ನೋಡುವುದಕ್ಕೆ ಹೋಗಲು, ಇತ್ತ ಅನುರಾಗಪರೆಯೂ ವಿದ್ಯಾಧರನೂ ಸೇರಿದರು. ಅವಳು ತನ್ನ ವಿದ್ಯಾಬಲದಿಂದ ಅವನನ್ನು ತನ್ನ ತೊಡೆಯಲ್ಲಿ ಅಡಗಿಸಿಕೊಂಡು ನಿದ್ರೆಹೋದಳು. ನಿಶ್ಚಯದತ್ತನು ತನ್ನ ಹೆಂಡತಿಗೆ ತಲೆನೋವೆಂದು ಹೇಳಲು, ಜ್ಞಾನಿಯಾದ ಕಪಿಯು ‘ಈಗ ಹೋಗಿ ಅವಳನ್ನೆತ್ತಿಕೊಂಡು ಬಾ; ಒಂದು ಆಶ್ಚರ್ಯವನ್ನು ತೋರಿಸುತ್ತೇನೆ!’ ಎಂದಿತು. ಅವನು ಹಾಗೆಯೇ ಮಾಡಲು, ಕಪಿಯು ನಿಶ್ಚಯದತ್ತನಿಗೆ ಯೋಗಶಕ್ತಿಯ ಮೂಲಕ ವಿದ್ಯಾಧರನನ್ನು ತೋರಿಸಿತು. ಅವನು ‘ಹಾ! ಇದೇನು!’ ಎನ್ನಲು, ವಿದ್ಯಾಧರನು ಎಚ್ಚರಗೊಂಡು ಆಕಾಶಕ್ಕೆ ನೆಗೆದು ಮಾಯವಾಗಿಹೋದನು. ಅನುರಾಗಪರೆಯು ತನ್ನ ಗುಟ್ಟು ಬಯಲಾದದ್ದಕ್ಕೆ ವ್ಯಥೆಪಟ್ಟು ಅಳುತ್ತ ತನ್ನ ಊರಿಗೆ ಹೊರಟುಹೋದಳು. ಅದನ್ನು ತೋರಿಸಿ ಕಪಿಯು ‘ನಾನು ಬೇಡವೆಂದರೂ ಇವಳನ್ನು ಹುಡುಕಿಕೊಂಡು ಹೋದೆಯಲ್ಲವೇ?’ ಎಂದಿತು. ಅವನು ಶೋಕಮೋಹಗಳನ್ನು ಬಿಟ್ಟು ವಿರಕ್ತನಾಗಿ ಶಿವನನ್ನು ಶರಣುಹೊಂದಿದನು. ಕಪಿಯನ್ನು, ಅಲ್ಲಿಗೆ ಬಂದ ಮೋಕ್ಷದೆ ಎಂಬ ತಪಸ್ವಿನಿಯು ಆ ಜನ್ಮದಿಂದ ಬಿಡಿಸಿ ಮನುಷ್ಯನನ್ನಾಗಿ ಮಾಡಿದಳು. ಕಾಲಕ್ರಮದಲ್ಲಿ ನಿಶ್ಚಯದತ್ತ ಸೋಮಸ್ವಾಮಿಗಳಿಬ್ಬರೂ ಸದ್ಗತಿಯನ್ನು ಪಡೆದರು.

ಈ ಕಥೆಯನ್ನು ಹೇಳಿ ಗೋಮುಖನು ‘ಹೀಗೆ ಹೆಂಗಸರು ಸ್ವಾಭಾವಿಕವಾಗಿ ಚಪಲಚಿತ್ತರು; ಕುಲಕ್ಕೆ ಅಲಂಕಾರಪ್ರಾಯರಾದ ಪತಿವ್ರತೆಯರು ಚಂದ್ರಲೇಖೆಯಂತೆ ಎಲ್ಲೋ ಒಬ್ಬೊಬ್ಬರು ಇರುತ್ತಾರೆ!’ ಎಂದನು.

೪. ಮರುಭೂತಿಯು ಗೋಮುಖನೊಡನೆ ಸ್ಪರ್ಧಿಸಲೋ ಎಂಬಂತೆ ‘ಪ್ರಾಯಿಕವಾಗಿ ಹೆಂಗಸರು ಚಪಲೆಯರು; ಎಲ್ಲರೂ ಹಾಗೇ ಇರುತ್ತಾರೆ ಎಂದು ಹೇಳುವುದಕ್ಕಾಗುವುದಿಲ್ಲ. ಏಕೆಂದರೆ ವೇಶ್ಯೆಯರಲ್ಲಿಯೂ ಸ್ಥೈರ್ಯವುಳ್ಳವರು ಕಂಡುಬರುತ್ತಾರೆ; ಹೀಗಿರುವಾಗ, ಮಿಕ್ಕವರಲ್ಲಿರುವುದಿಲ್ಲವೇ?’ ಎಂದು ಈ ಕಥೆಯನ್ನು ಹೇಳಿದನು:-


## ಮದನಮಾಲೆಯ ಕಥೆ


ಪಾಟಲೀಪುತ್ರದಲ್ಲಿ ವಿಕ್ರಮಾದಿತ್ಯನೆಂಬ ರಾಜನಿದ್ದನು. ಅವನಿಗೆ ಅಶ್ವಪತಿ ಮತ್ತು ಗಜಪತಿ ಎಂಬ ಇಬ್ಬರು ಮಿತ್ರರಿದ್ದರು. ಅವರ ಬಲವನ್ನು ನಂಬಿಕೊಂಡು ಅವನು ‘ಪ್ರತಿಷ್ಠಾನದ ನರಸಿಂಹರಾಜನನ್ನು ಜಯಿಸಿ, ಅವನು ನನ್ನ ಮನೆಯ ಬಾಗಿಲಿಗೆ ಬರುವಂತೆಯೂ, ಅವನು ಬಂದಿದ್ದಾನೆಂದು ಪ್ರತೀಹಾರಿಯು ನನಗೆ ಬಿನ್ನವಿಸುವಂತೆಯೂ ಮಾಡುತ್ತೇನೆ!’ ಎಂದು ಪ್ರತಿಜ್ಞೆಮಾಡಿದನು. ಆದರೆ ಅವನ ಊರನ್ನು ಮುತ್ತಿದಾಗ ಅವನ ಕೋಟಿಗಟ್ಟಲೆಯ ಸೇನೆಯು ವಿಕ್ರಮಾದಿತ್ಯನನ್ನು ಸೋಲಿಸಿತು. ಅವನು ಪಾಟಲೀಪುತ್ರಕ್ಕೆ ಓಡಿಬಂದನು. ಅವನ ಮಿತ್ರರು ಅವರವರ ದೇಶಕ್ಕೆ ಹೋದರು. ಆಮೇಲೆ ವಿಕ್ರಮಾದಿತ್ಯನು ಪರಾಕ್ರಮದಿಂದ ಜಯಿಸಲಾಗದಿದ್ದ ಶತ್ರುವನ್ನು ಪ್ರಜ್ಞೆಯಿಂದ ಜಯಿಸುತ್ತೇನೆಂದುಕೊಂಡು ರಾಜ್ಯವನ್ನು ಸಮರ್ಥರಾದ ಮಂತ್ರಿಗಳಿಗೆ ಒಪ್ಪಿಸಿ ತಾನು ಬುದ್ಧಿವರನೆಂಬ ಮುಖ್ಯಮಂತ್ರಿಯೊಡನೆಯೂ ಕೆಲವು ರಾಜಪುತ್ರರೊಡನೆಯೂ ರಾಜಾಶ್ರಿತರಂತೆ ವೇಷಹಾಕಿಕೊಂಡು ಪ್ರತಿಷ್ಠಾನಕ್ಕೆ ಬಂದು ಅಲ್ಲಿ ಪ್ರಸಿದ್ಧಳಾದ ಮದನಮಾಲೆಯೆಂಬ ವೇಶ್ಯೆಯ ಮನೆಗೆ ಹೋದನು. ಅದು ಏಳಂತಸ್ತಿನ ಉಪ್ಪರಿಗೆಯ ಮನೆ. ಅರಮನೆಯಂತೆ ರಾಜವೈಭವವುಳ್ಳದ್ದಾಗಿತ್ತು. ಅವನ ವರ್ಣನೆಯನ್ನು ಕೇಳಿ, ಅವನು ಯಾರೋ ರೂಪಮರಸಿಕೊಂಡ ದೊಡ್ಡ ವ್ಯಕ್ತಿಯಾಗಿರಬೇಕೆಂದು ಅವಳು ಅವನನ್ನು ರಾಜ ಯೋಗ್ಯವಾದ ರೀತಿಯಲ್ಲಿ ಉಪಚರಿಸಿದಳು. ಅವನ ಅನುಯಾಯಿಗಳಿಗೆ ದಿನಕ್ಕೆ ಇಷ್ಟೆಂದು ಬಾಡಿಗೆ ಗೊತ್ತುಮಾಡಿ ಬೇಕಾದ ಅನುಕೂಲಗಳನ್ನು ಒದಗಿಸಿದಳು. ವಿಕ್ರಮಾದಿತ್ಯನು ಯಾಚಕರಿಗೆ ಕೊಡುತ್ತಿದ್ದ ಹಣವನ್ನೆಲ್ಲಾ ತಾನೇ ಒದಗಿಸುತ್ತಿದ್ದಳು. ಅವನಲ್ಲಿ ಎಷ್ಟು ಪ್ರೇಮವುಂಟಾಯಿತೆಂದರೆ, ನರಸಿಂಹರಾಜನು ಅವಳ ಮನೆಗೆ ಬಂದಾಗ ಉಪಾಯದಿಂದ ಏನೋ ನೆವ ಹೇಳಿ ಅವನನ್ನು ಹಿಂತಿರುಗಿ ಕಳುಹಿಸಿಬಿಟ್ಟಳು. ಅವಳ ಉಪಕಾರಕ್ಕೆ ಪ್ರತ್ಯುಪಕಾರಮಾಡುವುದು ಹೇಗೆ ಎಂಬುದೇ ಅವನಿಗೆ ಗೊತ್ತಾಗದೇ ಹೋಯಿತು. ಮಂತ್ರಿಯು ‘ಮಹಾರಾಜ! ಹಿಂದೆ ಪ್ರಪಂಚಬುದ್ಧಿ ಎಂಬ ಭಿಕ್ಷುವು ನಿನಗೆ ತಂದು ಕೊಟ್ಟನಲ್ಲಾ ಆ ರತ್ನಗಳಲ್ಲಿ ಕೆಲವನ್ನು ಅವಳಿಗೆ ಕೊಡು!’ ಎಂದು ಸಲಹೆಮಾಡಿದನು. ರಾಜನು ‘ಆ ರತ್ನಗಳನ್ನೆಲ್ಲಾ ಕೊಟ್ಟರೂ ಅವಳಿಗೆ ಅವೇನೂ ಲೆಕ್ಕಕ್ಕೆ ಬರುವುದಿಲ್ಲ!’ ಎಂದನು. ಆಮೇಲೆ ಮಂತ್ರಿಯು ‘ಮಹಾರಾಜ! ಆ ಭಿಕ್ಷುವು ನಿನ್ನನ್ನು ಏಕೆ ಹಾಗೆ ಆಶ್ರಯಿಸಿದ?’ ಎಂದು ಕೇಳಲು, ದೊರೆಯು ಆ ವೃತ್ತಾಂತವನ್ನು ಹೇಳಿದನು:-

ಅವನು ನಿತ್ಯವೂ ಆಸ್ಥಾನಕ್ಕೆ ಬಂದು ಒಂದೊಂದು ಭರಣಿಯನ್ನು ತಂದುಕೊಡುತ್ತಿದ್ದನು. ನಾನು ಅದನ್ನು ಹಾಗೆಹಾಗೇ ಭಂಡಾರಿಯ ಕೈಗೆ ಕೊಡುತ್ತಿದ್ದೆ; ಹೀಗೆ ಒಂದು ವರ್ಷ ನಡೆಯಿತು; ಆಮೇಲೆ ಒಂದು ದಿನ ಅವನು ಕೊಟ್ಟ ಭರಣಿ ಅಕಸ್ಮಾತ್ ನನ್ನ ಕೈಯಿಂದ ಜಾರಿ ಬೀಳಲು, ಅದು ಎರಡು ಭಾಗವಾಗಿ ಅದರೊಳಗಿಂದ ಬೆಂಕಿಯ ಕೆಂಡದಂತೆ ಹೊಳೆಯುತ್ತಿದ್ದ ಮಹಾರತ್ನವು ಹೊರಬಿತ್ತು. ಆಮೇಲೆ ಅದಕ್ಕೆ ಮೊದಲು ಕೊಟ್ಟಿದ್ದ ಭರಣಿಗಳನ್ನೆಲ್ಲಾ ತರಿಸಿ ಮುಚ್ಚಳ ತೆರೆಸಲು ಅವುಗಳಲ್ಲೆಲ್ಲಾ ಅಂಥ ರತ್ನವೇ ಇತ್ತು; ಅವನ್ನು ತೆಗೆದುಕೊಂಡು ‘ಅಯ್ಯಾ ! ಇಂಥ ರತ್ನಗಳಿಂದ ನನ್ನನ್ನು ಸೇವಿಸುತ್ತಿರುವುದರ ಉದ್ದೇಶವೇನು?’ ಎಂದು ಕೇಳಿದೆ. ಅವನು ನನ್ನೊಬ್ಬನನ್ನೇ ಉಳಿಸಿಕೊಂಡು ‘ಮುಂದೆ ಬರುವ ಬಹುಳ ಚತುರ್ದಶಿಯ ರಾತ್ರಿ ನಾನು ಸ್ಮಶಾನದಲ್ಲಿ ಒಂದು ವಿದ್ಯೆಯನ್ನು ಸಾಧಿಸಬೇಕಾಗಿದೆ; ಅದಕ್ಕೆ ನೀನು ಬಂದು ಸಹಾಯ ಕೊಡಬೇಕು!’ ಎಂದನು. ಅದರಂತೆ ನಾನು ಅಂದಿನ ಸಂಜೆ ಸಂಧ್ಯಾವಂದನಾದಿಗಳನ್ನು ಮುಗಿಸಿಕೊಂಡು ಸ್ವಲ್ಪ ನಿದ್ರೆಹೋಗಲು ಶ್ರೀಹರಿಯು ಗರುಡವಾಹನನಾಗಿ ಸ್ವಪ್ನದಲ್ಲಿ ಬಂದು ‘ಪ್ರಪಂಚಬುದ್ಧಿಯು ನಿನ್ನನ್ನು ಬಲಿಕೊಡಬೇಕೆಂದಿದ್ದಾನೆ; ನಮಸ್ಕಾರಮಾಡೆಂದು ನಿನಗೆ ಹೇಳಿದಾಗ ಹೇಗೆ ಮಾಡಬೇಕೋ ತೋರಿಸಿಕೊಡೆಂದು ಹೇಳಿ ಅವನು ನಮಸ್ಕಾರ ಮಾಡಿದಾಗ ಅವನ ಕತ್ತಿಯಿಂದಲೇ ಅವನ ತಲೆಯನ್ನು ಕತ್ತರಿಸಿಹಾಕು! ಆಗ ಅವನಿಗೆ ಬರಬೇಕಾದ ಸಿದ್ಧಿ ನಿನಗೆ ಬರುತ್ತದೆ!’ ಎಂದು ಹೇಳಿ ಅಂತರ್ಧಾನನಾದನು. ಹೀಗೆ ಮೊದಲನೆಯ ಜಾವವಾದ ಮೇಲೆ ಎರಡನೆಯ ಜಾವದಲ್ಲಿ ಕತ್ತಿಹಿಡಿದು ಒಬ್ಬನೇ ಸ್ಮಶಾನಕ್ಕೆ ಹೋಗಿ ಅವನನ್ನು ಕಂಡೆ. ಅವನು ‘ಮುಖವಡಿಯಾಗಿ ದೀರ್ಘದಂಡ ನಮಸ್ಕಾರ ಮಾಡು! ನಮ್ಮಿಬ್ಬರಿಗೂ ಸಿದ್ಧಿ ದೊರೆಯುತ್ತದೆ!’ ಎಂದನು. ನಾನು ‘ಮಾಡಿ ತೋರಿಸು!’ ಎಂದೆ. ಅವನು ಮಾಡಲು, ಅವನ ತಲೆಯನ್ನು ಕಡಿದುಹಾಕಿದೆ. ಆಗ ‘ಮಹಾರಾಜ! ಈ ಪಾಪಿ ಭಿಕ್ಷುವನ್ನು ಬಲಿಕೊಟ್ಟದ್ದರಿಂದ ನಾನು ಸಂತುಷ್ಟನಾದೆ; ನಿನಗೆ ಆಕಾಶಗಮನವಿದ್ಯೆ ಸಿದ್ಧಿಸಿದೆ; ನಾನು ಕುಬೇರ; ಇನ್ನೇನಾದರೂ ವರ ಬೇಕಾದರೆ ಕೇಳಿಕೋ!’ ಎಂದು ಅಶರೀರವಾಣಿಯಾಯಿತು. ನಾನು ನಮಸ್ಕರಿಸಿ ‘ಸ್ವಾಮಿ! ನನಗೆ ಬೇಕಾದಾಗ ಕೇಳಿಕೊಳ್ಳುತ್ತೇನೆ; ಆಗ ನೀನು ದಯಪಾಲಿಸು!’ ಎಂದೆ. ಅವನು ‘ಹಾಗೇ ಆಗಲಿ!’ ಎಂದು ಹೇಳಿ ಹೊರಟುಹೋದನು. ನಾನು ಮನೆಗೆ ಬಂದೆ. ಈಗ ಕುಬೇರನ ಆ ವರದಿಂದ ಈ ಮದನಮಾಲೆಗೆ ಪ್ರತ್ಯುಪಕಾರ ಮಾಡಬೇಕೆಂದಿದ್ದೇನೆ. ಆದ್ದರಿಂದ ನೀನು ಈ ರಾಜಪುತ್ರರನ್ನು ಕರೆದುಕೊಂಡು ಪಾಟಲೀಪುತ್ರಕ್ಕೆ ಹೋಗು. ನಾನು ಇಲ್ಲಿ ಪ್ರತ್ಯುಪಕಾರ ನಡೆಸಿ ಬರುತ್ತೇನೆ - ಎಂದು ಅವರನ್ನು ಕಳುಹಿಸಿದನು. ಮರುದಿನ ಜಪಮಾಡುವವನಂತೆ ದೇವತಾರ್ಚನೆಯ ಕೋಣೆಗೆ ಹೋಗಿ ಕುಬೇರನನ್ನು ನೆನೆದು ‘ಆಳೆತ್ತರದ ಐದು ದೊಡ್ಡ ಚಿನ್ನದ ವಿಗ್ರಹಗಳನ್ನು ಕೊಡು; ಉಪಯೋಗಕ್ಕಾಗಿ ಅವುಗಳ ಯಾವುದಾದರೂ ಅವಯವಗಳನ್ನು ಕತ್ತರಿಸಿಕೊಂಡರೆ ಅವು ಮತ್ತೆ ಹುಟ್ಟುತ್ತಿರಲಿ’ ಎಂದು ಕೇಳಿಕೊಂಡನು. ಕುಬೇರನು ಒಪ್ಪಿ ಅವುಗಳನ್ನು ಕೊಟ್ಟು ಹೋದನು. ರಾಜನು ಆಕಾಶಕ್ಕೆ ನೆಗೆದು ಪಾಟಲೀಪುತ್ರಕ್ಕೆ ಬಂದನು. ಅತ್ತ ಮದನಮಾಲೆಯು ಏಕೋ ಎಷ್ಟು ಹೊತ್ತಾದರೂ ತನ್ನ ಪ್ರಿಯನು ಹೊರಕ್ಕೇ ಬರಲಿಲ್ಲವಲ್ಲಾ ಎಂದುಕೊಂಡು ದೇವರ ಕೋಣೆಗೆ ಹೋಗಿ ನೋಡಲು, ಅಲ್ಲಿ ಐದು ಬಂಗಾರದ ವಿಗ್ರಹಗಳನ್ನು ಕಂಡಳು. ‘ನನ್ನ ಪ್ರಿಯನು ಯಾರೋ ವಿದ್ಯಾಧರನೋ ಗಂಧರ್ವನೋ ಇದ್ದಿರಬೇಕು; ಅವನು ಇವುಗಳನ್ನು ನನಗೆ ಕೊಟ್ಟು ಹೋಗಿದ್ದಾನೆ; ಅವನಿಲ್ಲದೆ ನಾನು ಇವುಗಳನ್ನು ಕಟ್ಟಿಕೊಂಡು ಏನು ಮಾಡಲಿ!’ ಎಂದು ಅವನನ್ನು ಎಲ್ಲೆಲ್ಲೋ ಹುಡುಕಿಸಿದಳು. ಅವನು ಎಲ್ಲಿಯೂ ಕಾಣದಿರಲು ತುಂಬ ದುಃಖಿತಳಾಗಿ, ‘ಇನ್ನಾರು ತಿಂಗಳೊಳಗೆ ನನ್ನ ಪ್ರಿಯನು ಕಾಣಿಸಿಕೊಳ್ಳದಿದ್ದರೆ, ನನ್ನ ಅಸ್ತಿಯನ್ನೆಲ್ಲಾ ದಾನಮಾಡಿ ಅಗ್ನಿಪ್ರವೇಶ ಮಾಡಿಬಿಡುತ್ತೇನೆ !’ ಎಂದು ಪ್ರತಿಜ್ಞೆ ಮಾಡಿದಳು. ಅಲ್ಲಿಂದ ಮುಂದೆ ಪ್ರತಿನಿತ್ಯವೂ ಅವನ ಹೆಸರಿನಲ್ಲಿ ದಾನಮಾಡುತ್ತ, ಒಂದು ದಿನ ಆ ಸ್ವರ್ಣವಿಗ್ರಹಗಳಲ್ಲಿ ಒಂದರ ತೋಳುಗಳನ್ನು ಕತ್ತರಿಸಿ ದಾನಕೊಟ್ಟಳು. ಮರುದಿನ ನೋಡಿದಾಗ ಅವು ಎಂದಿನಂತೆ ಬೆಳೆದುಕೊಂಡುಬಿಟ್ಟಿದ್ದವು! ಮಿಕ್ಕ ವಿಗ್ರಹಗಳ ತೋಳುಗಳನ್ನು ಕತ್ತರಿಸಿಕೊಡಲು ಅವೂ ಹಾಗೇ ಬೆಳೆದವು. ಹೀಗೆ ಅವು ಅಕ್ಷಯಗಳೆಂದು ಗೊತ್ತಾಗಲು ಯಾವ ಯಾವ ಬ್ರಾಹ್ಮಣರು ಎಷ್ಟೆಷ್ಟು ವೇದಗಳನ್ನು ಅಧ್ಯಯನ ಮಾಡಿದ್ದರೋ ಅವರವರಿಗೆ ಅಷ್ಷಷ್ಟು ತೋಳುಗಳನ್ನು ಕತ್ತರಿಸಿ ದಾನ ಕೊಡುತ್ತಾ ಬಂದಳು. ಕೆಲವೇ ದಿವಸಗಳಲ್ಲಿ ಈ ವೃತ್ತಾಂತವು ದೇಶಾಂತರದಲ್ಲೆಲ್ಲಾ ಹರಡಿಹೋಯಿತು. ಅದನ್ನು ಕೇಳಿ ಪಾಟಲೀಪುತ್ರದಿಂದ ಸಂಗ್ರಾಮದತ್ತನೆಂಬ ಚತುರ್ವೇದಿಯು ಬಂದು ನಾಲ್ಕು ತೋಳುಗಳನ್ನು ದಾನವಾಗಿ ಪಡೆದು ಅವುಗಳನ್ನು ಎರಡು ಒಂಟೆಗಳ ಮೇಲೆ ಹೇರಿಕೊಂಡು ಪಾಟಲೀಪುತ್ರಕ್ಕೆ ಬಂದು ರಾಜನನ್ನು ಕಂಡು ‘ಇವನ್ನು ನಾನು ಕಾಪಾಡಿಕೊಳ್ಳಲಾರೆ. ಇವುಗಳಿಂದ ಒಂದು ಸತ್ರವನ್ನು ಕಟ್ಟಿಸಿ ಧರ್ಮಕಾರ್ಯ ನಡೆಸಬೇಕೆಂದಿದ್ದೇನೆ; ಇದಕ್ಕೆ ಮಹಾರಾಜನು ಸಹಾಯಮಾಡಬೇಕು!’ ಎಂದು ಪ್ರಾರ್ಥಿಸಿ, ಮದನಮಾಲೆಯ ಪ್ರತಿಜ್ಞೆಯನ್ನು ತಿಳಿಸಿದನು. ರಾಜನು ಅವನಿಗೆ ಬೇಕಾದ ಅನುಕೂಲಗಳನ್ನು ಮಾಡಿಸಿಕೊಟ್ಟು ತಾನು ಆಕಾಶಮಾರ್ಗದಿಂದ ಪ್ರತಿಷ್ಠಾನಕ್ಕೆ ಬಂದು, ಇಂದುಕಲೆಯಂತೆ ಕೃಶಳಾಗಿ ಬಿಳಿಚಿಕೊಂಡಿದ್ದ ತನ್ನ ಪ್ರಿಯೆಯನ್ನು ಕಂಡನು. ಹಠಾತ್ತನೆ ಕಾಣಿಸಿಕೊಂಡ ಅವನನ್ನು ನೋಡಿ ಬೆರಗಾಗಿ ಅವಳು ಕಂಠಾಲಿಂಗನೆ ಮಾಡಿಕೊಂಡು ಕಣ್ಣೀರು ಸುರಿಸುತ್ತ ‘ನಿರಪರಾಧಿಯಾದ ನನ್ನನ್ನು ಇಷ್ಟು ನಿರ್ದಯನಾಗಿ ಬಿಟ್ಟು ಹೋಗಬಹುದೇ?’ ಎಂದು ಗೋಳಾಡಿದಳು. ‘ಅದಕ್ಕೆ ಕಾರಣವನ್ನು ಹೇಳುತ್ತೇನೆ ಬಾ!’ ಎಂದು ಅವನು ಅವಳನ್ನು ಒಳಗೆ ಕರೆದುಕೊಂಡುಹೋಗಿ, ತನ್ನ ನಿಜವಾದ ಪರಿಚಯವನ್ನು ಹೇಳಿ, ತಾನು ನರಸಿಂಹರಾಜನ ಸಂಬಂಧದಲ್ಲಿ ಕೈಕೊಂಡಿದ್ದ ಪ್ರತಿಜ್ಞೆಯನ್ನು ತಿಳಿಸಿದನು. ಆಗ ಮದನಮಾಲೆಯು ತನ್ನ ಕಡೆಯ ವಂದಿಗಳನ್ನು ಕರೆದು “ನರಸಿಂಹರಾಜನು ನನ್ನ ಮನೆಗೆ ಬಂದಾಗ ನೀವು ಬಾಗಿಲಲ್ಲಿದ್ದು, ‘ದೇವ! ನಿನ್ನ ಭಕ್ತನೂ ನಿನ್ನಲ್ಲಿ ಅನುರಕ್ತನೂ ಆದ ನರಸಿಂಹರಾಜನು ಬಂದಿದ್ದಾನೆ!’ ಎಂದು ಹೇಳಿ ಒಳಕ್ಕೆ ಬಿಡಬೇಕು! ‘ಒಳಗೆ ಯಾರಿದ್ದಾರೆ?’ ಎಂದು ಅವನು ಕೇಳಿದರೆ, ತಟ್ಟನೆ ‘ವಿಕ್ರಮಾದಿತ್ಯರಾಜನಿದ್ದಾನೆ!’ ಎಂದು ಹೇಳಬೇಕು” ಎಂದು ಅಪ್ಪಣೆಮಾಡಿದಳು. ದಾನವು ಎಂದಿನಂತೆ ಲೆಕ್ಕವಿಲ್ಲದೆ ನಡೆಯುತ್ತಿತ್ತು. ಈ ದಾನಾತಿಶಯದ ವಿಚಾರವನ್ನು ಕೇಳಿ ಅದನ್ನು ನೋಡಲು ನರಸಿಂಹರಾಜನು ಬಂದನು. ದ್ವಾರಪಾಲಕರು ಅವನನ್ನು ತಡೆದರು. ವಂದಿಗಳು ಘಟ್ಟಿಯಾಗಿ ‘ದೇವ! ನಿನ್ನ ಭಕ್ತನೂ ಅನುರಕ್ತನೂ ಆದ ನರಸಿಂಹರಾಜನು ಬಂದಿದ್ದಾನೆ!’ ಎಂದು ಉಚ್ಚಸ್ವರದಿಂದ ಕೂಗಿ ಹೇಳಿದರು. ‘ಒಳಗೆ ಯಾರಿದ್ದಾರೆ?’ ಎಂದು ಕೇಳಿ, ವಿಕ್ರಮಾದಿತ್ಯರಾಜನಿದ್ದಾನೆ ಎಂದು ತಿಳಿದುಕೊಂಡು ‘ಆಹಾ! ಈ ದೊರೆಯು ತನ್ನ ಪ್ರತಿಜ್ಞೆಯನ್ನು ನೆರವೇರಿಸಿಕೊಂಡನಲ್ಲವೇ! ಅವನು ಗಟ್ಟಿಗ; ನನ್ನನ್ನು ಈ ರೀತಿಯಲ್ಲಿ ಗೆದ್ದಿದ್ದಾನೆ!’ ಎಂದುಕೊಂಡು ಒಳಕ್ಕೆ ಹೋದನು. ಇಬ್ಬರೂ ಒಬ್ಬರನ್ನೊಬ್ಬರು ನೋಡಿ ಮುಗುಳುನಗೆ ನಕ್ಕರು. ವಿಕ್ರಮಾದಿತ್ಯನು ಎದ್ದು ಅವನನ್ನು ಆಲಿಂಗಿಸಿದನು. ಎಲ್ಲರೂ ಕುಳಿತುಕೊಂಡು ಯೋಗಕ್ಷೇಮದ ಮಾತುಗಳನ್ನಾಡುತ್ತಿರಲು, ಮಾತಿಗೆ ಮಾತು ಬಂದು ನರಸಿಂಹರಾಜನು ‘ಈ ಸ್ವರ್ಣಪುರುಷ ವಿಗ್ರಹಗಳು ಎಲ್ಲಿಂದ ಬಂದುವು?’ ಎಂದು ವಿಕ್ರಮಾದಿತ್ಯನನ್ನು ಕೇಳಿದನು. ಅವನು ಶ್ರಮಣನನ್ನು ಕೊಂದು ಆಕಾಶಗಮನವನ್ನು ಸಾಧಿಸಿ ಕುಬೇರನಿಂದ ವರ ಪಡೆದದ್ದು, ಆ ಮೂಲಕ ಸ್ವರ್ಣವಿಗ್ರಹಗಳನ್ನು ಸಂಪಾದಿಸಿದ್ದು ಮುಂತಾದ ತನ್ನ ಅದ್ಭುತ ವೃತ್ತಾಂತವನ್ನೆಲ್ಲಾ ತಿಳಿಸಿದನು. ಆಗ ಅವನು ಆಕಾಶಗಾಮಿಯಾದ ಮಹಾಶಕ್ತಿವಂತನೆಂದು ಗೊತ್ತಾಗಿ ನರಸಿಂಹರಾಜನು ಅವನೊಡನೆ ಸ್ನೇಹ ಮಾಡಿಕೊಂಡು, ತನ್ನ ಮನೆಗೆ ಕರೆದುಕೊಂಡುಹೋಗಿ ಉಪಚರಿಸಿ, ಗೌರವಿಸಿ, ಕಳುಹಿಸಿಕೊಟ್ಟನು. ಮದನಮಾಲೆಯು ಅವನನ್ನು ಬಿಟ್ಟಿರಲಾರದೆ ತನ್ನ ಸರ್ವಸ್ವವನ್ನೂ ದಾನಮಾಡಿ ಅವನೊಡನೆ ಪಾಟಲೀಪುತ್ರಕ್ಕೆ ಹೊರಟುಹೋಗಿ ಅಲ್ಲಿಯೇ ನೆಲಸಿದಳು.

ಈ ಕಥೆಯನ್ನು ಹೇಳಿ ಮರುಭೂತಿಯು ‘ದೇವ! ಹೀಗೆ ಸೂಳೆಯರೂ ಕೂಡ ಉದಾರಸ್ವಭಾವದವರೂ, ದೃಢಾನುರಾಗ ಉಳ್ಳವರೂ ಆಗಿರುತ್ತಾರೆ! ಇನ್ನು ಗರತಿಯರಾದ ಕುಲಸ್ತ್ರೀಯರ ವಿಚಾರವನ್ನು ಹೇಳತಕ್ಕದ್ದೇನಿದೆ!’ ಎಂದನು.

೫.ಆಗ ಹರಿಶಿಖನು ‘ಒಳ್ಳೆಯ ಹೆಂಗಸರು ಗಂಡನನ್ನು ಬಿಟ್ಟು ಅನ್ಯರನ್ನು ಯೋಚಿಸುವುದಿಲ್ಲ ಎಂಬುದು ಸತ್ಯ!’ ಎಂದು ಈ ಕಥೆಯನ್ನು ಹೇಳಿದನು:-


## ಗುಣವರೆ ರೂಪಶಿಖೆಯರ ಕಥೆ


ವರ್ಧಮಾನಪುರದಲ್ಲಿ ವೀರಭುಜನೆಂಬ ರಾಜನಿದ್ದನು. ಅವನಿಗೆ ನೂರಾರು ಹೆಂಡಿರಿದ್ದರು. ಅವರಲ್ಲಿ ಗುಣವರೆಯೆಂಬುವಳು ಪ್ರಾಣಕ್ಕಿಂತ ಹೆಚ್ಚು ಪ್ರಿಯಳಾಗಿದ್ದಳು. ಆದರೆ ಅವರಾರಲ್ಲಿಯೂ ಮಕ್ಕಳಾಗಲಿಲ್ಲ. ಆದ್ದರಿಂದ ಅವನು ಶುಕ್ರವರ್ಧನನೆಂಬ ವೈದ್ಯನನ್ನು ಕರೆದು ಅವರ ಬಂಜೆತನಕ್ಕೆ ಔಷಧವಿದೆಯೇ ಎಂದು ಕೇಳಿದನು. ಅವನು ಒಂದು ಕಾಡುಮೇಕೆಯನ್ನು ತರಿಸಿಕೊಟ್ಟರೆ ಅದಕ್ಕೆ ಔಷಧ ಮಾಡಿಕೊಡುವುದಾಗಿ ಹೇಳಿದನು. ರಾಜನು ಅದನ್ನು ತರಿಸಲು ವೈದ್ಯನು ಅದರ ಮಾಂಸದಿಂದ ಅರಮನೆಯ ಪಾಕಶಾಲೆಯಲ್ಲಿ ರಸವನ್ನು ಮಾಡಿಸಿ ಎಲ್ಲ ರಾಣಿಯರನ್ನೂ ಒಂದೆಡೆಗೆ ಬರುವಂತೆ ಹೇಳಿದನು. ಎಲ್ಲರೂ ಬಂದರು. ಆದರೆ ಗುಣವರೆಯು ದೇವತಾರ್ಚನೆ ಮಾಡುತ್ತಿದ್ದ ರಾಜನ ಹತ್ತಿರ ಇದ್ದುಬಿಟ್ಟಳು; ಅವಳೊಬ್ಬಳು ಬರಲಿಲ್ಲ; ಅದು ತಿಳಿಯದೆ ವೈದ್ಯನು ಆ ರಸಕ್ಕೆ ಒಂದು ಚೂರ್ಣ ಬೆರೆಸಿ ಅದನ್ನು ಎಲ್ಲರಿಗೂ ಕುಡಿಯಲು ಪೂರ್ತಿಯಾಗಿ ಹಂಚಿಕೊಟ್ಟುಬಿಟ್ಟನು. ಆಮೇಲೆ ರಾಜನೂ ಗುಣವರೆಯೂ ಬಂದರು. ರಾಜನು ‘ಏನಯ್ಯಾ, ಇವಳಿಗೇ ಔಷಧವನ್ನಿಡಲಿಲ್ಲವೇ? ಮುಖ್ಯವಾಗಿ ಇವಳಿಗೋಸ್ಕರವೇ ಅದನ್ನು ಮಾಡಿಸಿದ್ದು?’ ಎಂದು ಅಡಿಗೆಯವರನ್ನು ಕರೆಸಿ ಆ ಮಾಂಸದಲ್ಲಿ ಏನೂ ಮಿಕ್ಕಿರಲಿಲ್ಲವೇ ಎಂದು ವಿಚಾರ ಮಾಡಿದನು. ಅವರು ‘ಕೋಡುಗಳು ಮಾತ್ರ ಉಳಿದಿವೆ’ ಎಂದು ತಿಳಿಸಿದರು. ವೈದ್ಯನು ‘ಕೊಂಬಿನ ಒಳಮಾಂಸದಿಂದ ಇನ್ನೂ ಉತ್ತಮವಾದ ರಸವೇ ಆಗುತ್ತದೆ’ ಎಂದು ಅದರ ರಸಕ್ಕೆ ಚೂರ್ಣಹಾಕಿ ಗುಣವರೆಗೆ ಕೊಟ್ಟನು. ಎಲ್ಲರಿಗೂ ಒಂದೊಂದು ಗಂಡುಮಗುವಾಯಿತು. ಗುಣವರೆಯಲ್ಲಿ ಹುಟ್ಟಿದ ಮಗುವು ಸರ್ವೋತ್ಕೃಷ್ಟವಾಗಿತ್ತು. ಅದಕ್ಕೆ ರಾಜನು ಶೃಂಗಭುಜನೆಂದು ಹೆಸರಿಟ್ಟನು. ಅದು ಬೆಳೆಯುತ್ತ ರೂಪಿನಲ್ಲಿ ಹೇಗೋ ಗುಣದಲ್ಲಿಯೂ ಹಾಗೇ ಮಿಕ್ಕೆಲ್ಲ ಮಕ್ಕಳನ್ನೂ ಮೀರಿಸಿತು. ಅದನ್ನು ಕಂಡು ಗುಣವರೆಯ ಮೇಲೆ ಮಿಕ್ಕೆಲ್ಲರಿಗೂ ಹೊಟ್ಟೆಯಕಿಚ್ಚು ಹುಟ್ಟಿತು. ಅವರಲ್ಲಿ ಅಯಶೋಲೇಖೆ ಎಂಬುವಳು ಮಿಕ್ಕೆಲ್ಲರನ್ನೂ ಸೇರಿಸಿ ಮಾತನಾಡಿ, ಒಂದು ಹೂಟವನ್ನು ಹೂಡಿದಳು. ಅದರಂತೆ ಅವರೆಲ್ಲರೂ ರಾಜನು ತಮ್ಮತಮ್ಮನ್ನು ಕಂಡಾಗ ಗುಣವರೆಯು ಸುರಕ್ಷಿತನೆಂಬ ಅಂತಃಪುರದ ಮುಖ್ಯಾಧಿಕಾರಿಯಲ್ಲಿ ಆಸಕ್ತಳಾಗಿದ್ದಾಳೆಂದು ದೂರಿದರು. ರಾಜನು ವಿವೇಕಿಯಾದ್ದರಿಂದ, ಕ್ರೋಧಪರವಶನಾಗದೆ, ಇದರ ನಿಜಸ್ಥಿತಿಯನ್ನು ಅರಿತೇ ಮುಂದುವರೆಯಬೇಕೆಂದು ನಿರ್ಧರಿಸಿದನು. ಅನಂತರ ಆ ಸುರಕ್ಷಿತನನ್ನು ಕರೆದು ಅವನ ಮೇಲೆ ಕೋಪಗೊಂಡು ‘ನೀನು ಬ್ರಹ್ಮಹತ್ಯೆ ಮಾಡಿದಂತೆ ನನಗೆ ತಿಳಿದು ಬಂದಿದೆ; ಆದ್ದರಿಂದ ತೀರ್ಥಯಾತ್ರೆ ಮಾಡಿಕೊಂಡು ಬಾ!’ ಎಂದು ಆಜ್ಞೆಮಾಡಿದನು. ಅವನು ‘ನಾನೆಂದು ಬ್ರಹ್ಮಹತ್ಯೆಮಾಡಿದೆ?’ ಎಂದು ಗೊಣಗಲು, ರಾಜನು ‘ಧೃಷ್ಟನಾಗಿ ಮಾತನಾಡಬೇಡ! ಕಾಶ್ಮೀರಕ್ಕೆ ಹೋಗಿ ವಿಜಯಕ್ಷೇತ್ರ, ನಂದಿಕ್ಷೇತ್ರ ವಾರಾಹಕ್ಷೇತ್ರ ಮುಂತಾದವುಗಳನ್ನು ದರ್ಶನಮಾಡಿ ವಿತಸ್ತೆಯಲ್ಲಿ ಸ್ನಾನ ಮಾಡಿ ಬಾ! ಅಲ್ಲಿಯವರೆಗೆ ನನ್ನ ಮುಖವನ್ನು ನೋಡಬೇಡ!’ ಎಂದು ಉಪಾಯವಾಗಿ ದೂರದೇಶಕ್ಕೆ ಕಳುಹಿಸಿಬಿಟ್ಟನು. ಆಮೇಲೆ ಗುಣವರೆಯನ್ನು ಕಂಡು ಚಿಂತಾಸಕ್ತನಾಗಿದ್ದಂತೆ ‘ಇಂದು ಒಬ್ಬ ಜ್ಞಾನಿಯು ಬಂದು ಕೆಲವುಕಾಲ ನಿನ್ನನ್ನು ನೆಲಮಾಳಿಗೆಯಲ್ಲಿಟ್ಟು, ನಾನು ಬ್ರಹ್ಮಚಾರಿಯಾಗಿರಬೇಕೆಂದೂ, ಇಲ್ಲದಿದ್ದರೆ ನನಗೆ ರಾಜ್ಯವು ಕೈಬಿಟ್ಟು ಹೋಗಿ ನಿನಗೆ ಮೃತ್ಯು ಸಂಭವಿಸುವುದೆಂದೂ ಹೇಳಿದನು; ಅದರಿಂದ ತುಂಬ ವ್ಯಥೆಯಾಗಿದೆ.!’ ಎಂದು ಹೇಳಿದನು. ಅವಳು ಭಯದಿಂದಲೂ ಪ್ರೀತಿಯಿಂದಲೂ ದಿಕ್ಕು ತೋರದವಳಂತಾಗಿ ‘ಆರ್ಯಪುತ್ರ! ಹಾಗಿದ್ದರೆ ಇಂದೇ ಏಕೆ ನನ್ನನ್ನು ನೆಲಮಾಳಿಗೆಯಲ್ಲಿರಿಸಬಾರದು? ನನ್ನ ಪ್ರಾಣಹೋದರೆ ಚಿಂತೆ ಇಲ್ಲ; ಅದು ನನಗೆ ಹಿತವೇ; ನಿನಗೆ ಕಷ್ಟಪ್ರಾಪ್ತಿಯಾಗದಿರಲಿ’ ಎಂದು ಕಣ್ಣೀರಿಡುತ್ತ ಹೇಳಿದಳು. ಅವನು ‘ಇವಳಲ್ಲಿ ಏನು ದೋಷವೂ ಕಾಣುವುದಿಲ್ಲ; ಸುರಕ್ಷಿತನಲ್ಲಿಯೂ ಅಷ್ಟೇ; ಅವನ ಮುಖದ ಕಳೆ ಕುಂದಿರಲಿಲ್ಲ; ಅವನಲ್ಲಿ ಯಾವ ಅಂಜಿಕೆಯೂ ಇದ್ದಂತೆ ಕಾಣಲಿಲ್ಲ; ಆದರೂ ಇದನ್ನು ನಿಶ್ಚಯ ಮಾಡಿಕೊಳ್ಳಬೇಕಾಗಿದೆ ಎಂದುಕೊಂಡು, ಅವಳ ಅಂತಃಪುರದಲ್ಲಿಯೇ ನೆಲಮಾಳಿಗೆಮಾಡಿಸಿ ಅಲ್ಲಿ ಅವಳನ್ನು ಇರಿಸಿದನು. ಶೃಂಗಭುಜನಿಗೂ ಅವಳಿಗೆ ಹೇಳಿದ ಕಾರಣವನ್ನೇ ಹೇಳಿ ಸಮಾಧಾನ ಮಾಡಿದನು. ಆಗ ಅಯಶೋಲೇಖೆಯು ನಿರ್ವಾಸಭುಜನೆಂಬ ತನ್ನ ಮಗನನ್ನು ಕರೆದು ‘ದೊರೆಯು ಗುಣವರೆಯನ್ನು ನಮ್ಮಿಂದ ದೂರಮಾಡಿ ನೆಲಮಾಳಿಗೆಯಲ್ಲಿಟ್ಟನು; ಅವಳ ಮಗನನ್ನು ದೇಶಬಿಟ್ಟೋಡಿಸಿದರೆ ಸುಖವಾಗಿರಬಹುದು; ಆದ್ದರಿಂದ ಅವನನ್ನು ಇಲ್ಲಿಂದ ಬೇಗ ತೊಲಗಿಸುವುದು ಹೇಗೆ ಎಂದು ನಿನ್ನ ಅಣ್ಣತಮ್ಮಂದಿರೊಡನೆ ಯೋಚಿಸುತ್ತಿರು!’ ಎಂದು ಹೇಳಿಕೊಟ್ಟಳು. ಹೀಗಿರಲು ಒಂದು ದಿನ ಅವರು ಬಾಣಪ್ರಯೋಗವನ್ನು ಅಭ್ಯಾಸಮಾಡುತ್ತಿರುವಾಗ ಅರಮನೆಯ ಮೇಲೆ ಒಂದು ದೊಡ್ಡ ಬಕಪಕ್ಷಿಯನ್ನು ಕಂಡರು; ವಿಚಿತ್ರವಾದ ಆ ಪಕ್ಷಿಯನ್ನು ನೋಡಿ ಎಲ್ಲರೂ ವಿಸ್ಮಯಗೊಂಡಿರಲು, ಆ ದಾರಿಯಲ್ಲಿ ಹೋಗುತ್ತಿದ್ದ ಜ್ಞಾನಿಯಾದ ಕ್ಷಪಣಕನೊಬ್ಬನು ‘ಅಯ್ಯಾ ರಾಜಪುತ್ರರಿರಾ! ಅದು ಬಕರೂಪಿನ ರಾಕ್ಷಸ; ಅಗ್ನಿಶಿಖನೆಂಬ ಆ ರಾಕ್ಷಸನು ಊರುಗಳನ್ನು ಹಾಳುಮಾಡುತ್ತ ಅಲೆಯುತ್ತಿರುತ್ತಾನೆ; ಅವನನ್ನು ಬಾಣದಿಂದ ಹೊಡೆದು ಕೊಲ್ಲಿ!’ ಎಂದನು. ತೊಂಬತ್ತೊಂಬತ್ತು ಜನವೂ ಹೊಡೆದರು. ಯಾರ ಬಾಣವೂ ಅದಕ್ಕೆ ತಾಕಲಿಲ್ಲ. ಆಗ ಆ ನಗ್ನ ಕ್ಷಪಣಕನು ‘ನಿಮ್ಮ ತಮ್ಮ ಶೃಂಗಭುಜನು ಹೊಡೆಯಲಿ; ಅವನ ಕೈಯಲ್ಲಾಗುತ್ತದೆ!’ ಎಂದನು. ಆಗ ನಿರ್ವಾಸಭುಜನು ತಾನು ಕಾಯುತ್ತಿದ್ದ ಅವಕಾಶವು ದೊರೆಯಿತೆಂದು ಉತ್ಸಾಹಗೊಂಡು ‘ತಂದೆಯ ಬಿಲ್ಲುಬಾಣಗಳನ್ನು ತಂದುಕೊಡೋಣ! ಚಿನ್ನದ ಬಾಣ ತಗುಲಿ ಅದರೊಡನೆ ಹಕ್ಕಿಯು ಹಾರಿಹೋದರೆ, ಅದನ್ನು ಹುಡುಕಿಕೊಂಡು ಬರುವುದಕ್ಕೆ ಅವನು ಅದರ ಹಿಂದೆ ಹೋಗುತ್ತಾನೆ; ಅಲ್ಲಿ ಇಲ್ಲಿ ಅಲೆದು ಅತ್ತಿಯಕಾಯಾಗಿ ಬರುತ್ತಾನೆ!’ ಎಂದು ಯೋಚಿಸಿ ಅವನ್ನು ತಂದುಕೊಟ್ಟನು. ಶೃಂಗಭುಜನು ಬಾಣ ಬಿಟ್ಟನು. ಅದು ನಾಟಿ ಹಕ್ಕಿಯು ಬಾಣಸಹಿತವಾಗಿ ಹಾರಿಹೋಯಿತು. ಆಗ ಅವನ ಅಣ್ಣಂದಿರೆಲ್ಲರೂ ‘ಆ ಚಿನ್ನದ ಬಾಣವನ್ನು ತಂದುಕೊಡು; ಅದು ತಂದೆಯದು; ಅದು ಸಿಕ್ಕದಿದ್ದರೆ ಅವನು ನಮ್ಮನ್ನು ಮನೆ ಬಿಟ್ಟು ಓಡಿಸುತ್ತಾನೆ!’ ಎಂದು ಹಠ ಹಿಡಿದರು. ಅವನು ಆಗಲಿ ಎಂದು ಹಕ್ಕಿ ಹಾರಿಹೋದ ದಿಕ್ಕಿನಲ್ಲಿ ರಕ್ತದ ತೊಟ್ಟು ಹಿಡಿದು ಅದನ್ನು ಅರಸಿಕೊಂಡು ಬಹುದೂರ ಹೋಗಿ ಒಂದು ಅಡವಿಗೆ ಬಂದನು. ಅದರೊಳಗೆ ಒಂದು ದೊಡ್ಡ ಊರಿತ್ತು. ಆ ಊರಿನ ಉದ್ಯಾನದಲ್ಲಿ ಒಂದು ಮರದ ಕೆಳಗೆ ವಿಶ್ರಾಂತಿಗಾಗಿ ಕುಳಿತಿರಲು ಒಬ್ಬ ಸುಂದರಿಯಾದ ಯುವತಿಯು ಬಂದಳು. ಅವಳು ಯಾರು ಏನು ಎಂದು ಕೇಳಲು, ಅವಳು ಕತ್ತು ಬಗ್ಗಿಸಿಕೊಂಡು ‘ಇದು ಧೂಮಪುರ; ಇಲ್ಲಿ ಅಗ್ನಿಶಿಖನೆಂಬ ರಾಕ್ಷಸನಿದ್ದಾನೆ; ನಾನು ಅವನ ಮಗಳು; ರೂಪಶಿಖೆಯೆಂಬುದು ನನ್ನ ಹೆಸರು; ನೀನು ಯಾರು? ಇಲ್ಲಿಗೆ ಏಕೆ ಬಂದಿದ್ದೀಯೆ?’ ಎಂದಳು. ಅವನು ತನ್ನ ವೃತ್ತಾಂತವನ್ನು ತಿಳಿಸಿದನು. ಅವಳು ‘ನಿನ್ನಂಥ ಸುಂದರನಾದ ಬಿಲ್ಗಾರನು ಮೂರು ಲೋಕದಲ್ಲಿಯೂ ಇಲ್ಲ; ನಿನ್ನ ಬಾಣವನ್ನು ನಾನು ಆಟಕ್ಕೆಂದು ತೆಗೆದಿಟ್ಟುಕೊಂಡಿದ್ದೇನೆ; ವಿಶಲ್ಯಕರಣೀ ಮುಂತಾದ ಮೂಲಿಕೆಗಳಿಂದ ಮಹಾದುಷ್ಟ ಮಂತ್ರಿಯು ಅವನ ಗಾಯವನ್ನು ಕೂಡಲೆ ವಾಸಿಮಾಡಿದನು. ನೀನು ನನ್ನ ಹೃದಯವನ್ನು ಸೂರೆಗೊಂಡಿದ್ದೀಯೆ; ಆದ್ದರಿಂದ ತಂದೆಗೆ ತಿಳಿಸಿಬಂದು ನಿನ್ನನ್ನು ಅವನ ಹತ್ತಿರಕ್ಕೆ ಕರೆದುಕೊಂಡು ಹೋಗುತ್ತೇನೆ.’ ಎಂದು ಹೇಳಿ ತಂದೆಯ ಹತ್ತಿರಕ್ಕೆ ಹೋಗಿ ‘ಅಪ್ಪಾ! ಶೃಂಗಭುಜನೆಂಬ ಯಾವನೋ ಒಬ್ಬ ರಾಜಪುತ್ರನು ಇಲ್ಲಿಗೆ ಬಂದಿದ್ದಾನೆ; ರೂಪ ಕುಲ ಶೀಲ ವಯಸ್ಸು ಗುಣ ಎಲ್ಲವುಗಳಲ್ಲಿಯೂ ಅವನನ್ನು ಬಿಟ್ಟರೆ ಇನ್ನು ಇಲ್ಲ; ಅವನು ನಿಜವಾಗಿ ದೇವಾಂಶಪುರುಷ; ಮನುಷ್ಯನಲ್ಲ; ಅವನು ನನ್ನ ಗಂಡನಾಗದಿದ್ದರೆ, ನಾನು ಪ್ರಾಣಬಿಡುವುದೇ ಸರಿ!’ ಎಂದಳು. ರಾಕ್ಷಸನು ‘ಮಗಳೆ! ಮನುಷ್ಯರು ನಮಗೆ ಆಹಾರ! ಹಾಗೂ ನೀನು ಹಠಮಾಡುವುದಾದರೆ, ಅವನನ್ನು ಇಲ್ಲಿಗೆ ಕರೆದುಕೊಂಡು ಬಾ, ನೋಡೋಣ!’ ಎಂದನು. ಅವಳು ಕರೆದುಕೊಂಡು ಹೋದಳು. ರಾಕ್ಷಸನು ‘ಅಯ್ಯಾ ರಾಜಪುತ್ರ! ನಾನು ಹೇಳಿದ್ದನ್ನೆಲ್ಲಾ ಚಾಚೂ ತಪ್ಪದೆ ಮಾಡಿದರೆ ಈ ರೂಪಶಿಖೆಯನ್ನು ನಿನಗೆ ಕೊಡುತ್ತೇನೆ!’ ಎಂದನು. ಶೃಂಗಭುಜನು ನಮ್ರನಾಗಿ ‘ಆಗಲಿ, ನಿನ್ನ ಆಜ್ಞೆಯನ್ನು ಪರಿಪಾಲಿಸುತ್ತೇನೆ!’ ಎಂದನು. ರಾಕ್ಷಸನು, ‘ಹಾಗಾದರೆ ಸ್ನಾನಮಾಡಿಕೊಂಡು ಬಾ!’ ಎಂದು ಹೇಳಿ, ಅವಳಿಗೆ ‘ನಿನ್ನ ತಂಗಿಯರನ್ನೆಲ್ಲಾ ಕರೆದುಕೊಂಡು ಬಾ!’ ಎಂದು ಹೇಳಿ, ಇಬ್ಬರನ್ನೂ ಕಳುಹಿಸಿದನು. ಅವಳು ಹೋಗುತ್ತ ‘ಆರ್ಯಪುತ್ರ! ನನಗೆ ನೂರುಜನ ತಂಗಿಯರಿದ್ದಾರೆ; ನಾವೆಲ್ಲರೂ ಒಬ್ಬರಂತೊಬ್ಬರಿದ್ದೇವೆ; ಎಲ್ಲರ ಉಡುಗೆತೊಡುಗೆಗಳೂ ಒಂದೇ ತರದವು. ಎಲ್ಲರ ಕತ್ತಿನಲ್ಲಿಯೂ ಒಂದೇ ವಿಧವಾದ ಹಾರವಿರುತ್ತದೆ; ನಿನ್ನನ್ನು ಭ್ರಮೆಗೊಳಿಸುವುದಕ್ಕಾಗಿ ತಂದೆಯು ನಮ್ಮೆಲ್ಲರನ್ನೂ ಸೇರಿಸಲಿದ್ದಾನೆ. ಇವರಲ್ಲಿ ನಿನಗೆ ಬೇಕಾದವಳನ್ನು ಆರಿಸಿಕೋ ಎನ್ನುತ್ತಾನೆ; ಆಗ ನಾನು ನನ್ನ ಹಾರವನ್ನು ತೆಗೆದು ಮುಡಿಯಲ್ಲಿ ಕಟ್ಟಿಕೊಂಡಿರುತ್ತೇನೆ; ಆ ಗುರುತಿನಿಂದ ಮಾಲೆಯನ್ನು ನನ್ನ ಕೊರಳಿಗೆ ಹಾಕು! ನಮ್ಮ ತಂದೆ, ಆಳಿಗೆ ಆಕಾರವೇ ಹೊರತು ಬುದ್ಧಿ ಸೂಕ್ಷ್ಮವಿಲ್ಲ; ಮುಂದೆಯೂ ನಿನ್ನನ್ನು ಮೋಸಗೊಳಿಸುವುದಕ್ಕಾಗಿ ಏನೇನೋ ಹೇಳಬಹುದು; ಅದಕ್ಕೆಲ್ಲಾ ಆಗಲಿ ಎನ್ನು; ನಾನು ಅದನ್ನು ಸಾಧಿಸುವ ದಾರಿಯನ್ನು ಹೇಳಿಕೊಡುತ್ತೇನೆ!’ ಎಂದು ತಂಗಿಯರಿದ್ದೆಡೆಗೆ ಹೋದಳು. ಅವಳು ಹೇಳಿದಂತೆಯೇ ಅವನು ಗುರುತನ್ನು ಜ್ಞಾಪಕದಲ್ಲಿಟ್ಟುಕೊಂಡಿದ್ದು ಅವಳ ಕತ್ತಿಗೇ ಮಾಲೆಹಾಕಿದನು. ರಾಕ್ಷಸನು ‘ನಾಳೆ ಬೆಳಗ್ಗೆ ನಿಮಗೆ ಮದುವೆಮಾಡಿಸುತ್ತೇನೆ’ ಎಂದು ಹುಡುಗಿಯರನ್ನೆಲ್ಲಾ ಕಳುಹಿಸಿ, ಶೃಂಗಭುಜನಿಗೆ, ‘ಈಗ ಒಂದು ಜೊತೆ ಎತ್ತುಗಳನ್ನು ಕಟ್ಟಿಕೊಂಡು ಹೋಗಿ ಊರಹೊರಗೆ ಹೊಲದಲ್ಲಿ ರಾಶಿಹಾಕಿರುವ ಎಳ್ಳನ್ನು ಅಲ್ಲಿ ಬಿತ್ತಿಬಾ!’ ಎಂದನು. ಅವನು ಆಗಲಿ ಎಂದು ಹೇಳಿ ರೂಪಶಿಖೆಯ ಹತ್ತಿರಕ್ಕೆ ಬಂದು ಅದನ್ನು ತಿಳಿಸಿದನು. ಅವಳು ‘ಆರ್ಯಪುತ್ರ! ಇದಕ್ಕೆ ಯೋಚನೆ ಮಾಡಬೇಡ; ನಾನು ಮಾಡಿಕೊಡುತ್ತೇನೆ, ಹೋಗು!’ ಎಂದು ಕಳುಹಿಸಿದಳು. ಅವನು ಬಂದು ಉಳುವುದಕ್ಕೆ ಮೊದಲು ಮಾಡುವಷ್ಟರಲ್ಲಿಯೇ ನೆಲವೆಲ್ಲವೂ ಉತ್ತುಬಿತ್ತಿ ಆಗಿಹೋಯಿತು. ಅದನ್ನು ರಾಕ್ಷಸನಿಗೆ ತಿಳಿಸಲು, ಅವನು ‘ಎಳ್ಳನ್ನು ಬಿತ್ತಿ ಆಗಬೇಕಾದದ್ದೇನೂ ಇಲ್ಲ; ಅದನ್ನೆಲ್ಲಾ ಆರಿಸಿ ರಾಶಿಮಾಡು!’ ಎಂದನು. ರೂಪಶಿಖೆಯು ಲೆಕ್ಕವಿಲ್ಲದಷ್ಟು ಇರುವೆಗಳನ್ನು ಸೃಷ್ಟಿಮಾಡಿ ಅವುಗಳ ಮೂಲಕ ಎಳ್ಳುಕಾಳುಗಳನ್ನೆಲ್ಲಾ ರಾಶಿಮಾಡಿಸಿದಳು. ರಾಶಿಮಾಡಿಯಾಯಿತೆಂದು ರಾಕ್ಷಸನಿಗೆ ತಿಳಿಸಲು ಅವನು, ‘ಇಲ್ಲಿಂದ ದಕ್ಷಿಣಕ್ಕೆ ಎರಡು ಯೋಜನ ಹೋದರೆ ಅಲ್ಲಿ ಕಾಡಿನೊಳಗೆ ಒಂದು ಪಾಳು ಶಿವದೇವಾಲಯ ಸಿಕ್ಕುತ್ತದೆ; ಅದರಲ್ಲಿ ಧೂಮಶಿಖನೆಂಬ ನನ್ನ ತಮ್ಮನಿದ್ದಾನೆ. ನಾಳೆ ಬೆಳಗ್ಗೆ ರೂಪಶಿಖೆಯ ಮದುವೆಯಾಗುತ್ತದೆ; ಅದಕ್ಕೆ ಬರಬೇಕೆಂದು ಅಗ್ನಿಶಿಖನು ಹೇಳಿಕಳುಹಿಸಿದ್ದಾನೆ - ಎಂದು ಹೇಳಿ ಬಾ!’ ಎಂದು ಕಳುಹಿಸಿದನು. ರೂಪಶಿಖೆಗೆ ಇದನ್ನು ತಿಳಿಸಲು ಅವಳು ಮೃತ್ತಿಕೆ ನೀರು ಮುಳ್ಳು ಬೆಂಕಿ ಇವುಗಳನ್ನೂ ತನ್ನ ಕುದುರೆಯನ್ನೂ ಕೊಟ್ಟು ‘ಈ ಕುದುರೆಯ ಮೇಲೆ ಹೋಗಿ ಧೂಮಶಿಖನನ್ನು ಕರೆದು ಬೇಗ ಬಂದುಬಿಡು; ಅವನು ನಿನ್ನನ್ನು ಹಿಂಬಾಲಿಸಿದರೆ ಅವನ ದಾರಿಯಲ್ಲಿ ಈ ಮಣ್ಣನ್ನು ಎಸೆ; ಆಗಲೂ ಬಂದರೆ ಈ ನೀರನ್ನು ಹಾಕು; ಆಗಲೂ ಬಂದರೆ ಈ ಮುಳ್ಳನ್ನು ಹಾಕು; ಆಗಲೂ ಬಂದರೆ ಈ ಬೆಂಕಿಯನ್ನು ಹಾಕು!’ ಎಂದು ಹೇಳಿ ಕಳುಹಿಸಿದಳು. ಅವನು ಅದರಂತೆಯೇ ಆ ದೇವಾಲಯಕ್ಕೆ ಹೋದನು. ಅಲ್ಲಿ ಮಧ್ಯೆ ವಿಶ್ವೇಶ್ವರನೂ ಎಡಕ್ಕೆ ಗೌರಿಯೂ ಬಲಕ್ಕೆ ವಿನಾಯಕನೂ ಇದ್ದುವು; ಅವಕ್ಕೆ ನಮಸ್ಕರಿಸಿ, ಧೂಮಶಿಖನಿಗೆ ಹೇಳಬೇಕಾದ್ದನ್ನು ಕೂಗಿಹೇಳಿ ಕುದುರೆಯನ್ನು ಹಿಂದಕ್ಕೆ ದೌಡುಬಿಟ್ಟನು. ಮರುಕ್ಷಣದಲ್ಲಿ ಧೂಮಶಿಖನು ಅವನನ್ನು ಹಿಂಬಾಲಿಸುತ್ತಿದ್ದದ್ದು ಕಂಡುಬಂದಿತು. ಅದನ್ನು ನೋಡಿ ಶೃಂಗಭುಜನು ಮೃತ್ತಿಕೆಯನ್ನು ಎಸೆದನು. ಅದು ದೊಡ್ಡ ಪರ್ವತವಾಯಿತು. ರಾಕ್ಷಸನು ಅದನ್ನು ದಾಟಿಕೊಂಡು ಬಂದನು. ಆಗ ರಾಜಪುತ್ರನು ನೀರನ್ನು ಎರಚಿದನು; ಅದು ಒಂದು ನದಿಯಾಯಿತು. ರಾಕ್ಷಸನು ಅದನ್ನು ಈಜಿಕೊಂಡು ಬಂದನು. ಆಗ ರಾಜಪುತ್ರನು ಮುಳ್ಳನ್ನು ಎಸೆದನು. ಅದು ಒಂದು ದೊಡ್ಡ ಕಾಡಾಯಿತು; ರಾಕ್ಷಸನು ಅದನ್ನು ಹಾಯ್ದುಕೊಂಡು ಬಂದನು; ಆಗ ರಾಜಪುತ್ರನು ಬೆಂಕಿಯನ್ನು ಎಸೆದನು. ಅದು ಖಾಂಡವವನದಹನದಂತೆ ಉರಿಯುವುದಕ್ಕೆ ಮೊದಲಾಯಿತು. ಧೂಮಶಿಖನು ಅದನ್ನು ಕಂಡು ಹೆದರಿ ಹಿಂದಕ್ಕೆ ಹೊರಟುಹೋದನು. ಆಮೇಲೆ ರಾಜಪುತ್ರನು ಧೂಮಪುರಕ್ಕೆ ಬಂದು, ರೂಪಶಿಖೆಗೆ ಕುದುರೆಯನ್ನು ಕೊಟ್ಟು, ‘ಧೂಮಶಿಖನನ್ನು ಕರೆದುಬಂದೆ’ ಎಂದು ರಾಕ್ಷಸನಿಗೆ ಹೇಳಿದನು. ಅವನಿಗೆ ಆಶ್ಚರ್ಯವಾಯಿತು. ‘ನನ್ನ ತಮ್ಮ ಇವನನ್ನು ತಿನ್ನಲಾರದೆಹೋದನೇ! ಇವನು ಮನುಷ್ಯನಾಗಿರಲಾರ; ಯಾರೋ ದೇವತೆಯಾಗಿರಬೇಕು; ಹಾಗಿದ್ದರೆ ನನ್ನ ಮಗಳಿಗೆ ತಕ್ಕ ವರನೇಯೆ!’ ಎಂದುಕೊಂಡು ಅವನನ್ನು ರೂಪಶಿಖೆಯ ಹತ್ತಿರಕ್ಕೆ ಕಳುಹಿಸಿದನು. ಮರುದಿನ ಅವರಿಗೆ ಅಗ್ನಿಸಾಕ್ಷಿಕವಾಗಿ ಮದುವೆಯಾಯಿತು. ರಾಜಹಂಸವು ಕೆಸರಲ್ಲಿ ಹುಟ್ಟಿದ ಕಮಲವನ್ನು ಒಡಗೂಡಿದಂತಾಯಿತು. ಅವನು ಅವಳೊಡನೆ ಕೆಲವು ದಿನ ಇದ್ದು ಒಂದು ದಿನ ತಮ್ಮೂರಾದ ವರ್ಧಮಾನಪುರಕ್ಕೆ ಹೋಗೋಣವೆಂದು ಹೇಳಲು, ಅವಳು ‘ಇದನ್ನು ನಮ್ಮ ತಂದೆಗೆ ತಿಳಿಸಬಾರದು; ಅವನು ನನ್ನನ್ನು ಕಳುಹಿಸುವುದಿಲ್ಲ; ಆದ್ದರಿಂದ ಅವನಿಗೆ ತಿಳಿಯದಹಾಗೆ ಹೋಗೋಣ; ಅಟ್ಟಿಸಿಕೊಂಡು ಬಂದರೆ ಅವನ ಬುದ್ಧಿಗೆ ಮಂಕುಕವಿಯುವಂತೆ ಮಾಡುತ್ತೇನೆ’ ಎಂದಳು. ಮರುದಿನ ಅನರ್ಘ್ಯರತ್ನಾಭರಣಗಳಿಂದ ತುಂಬಿದ ಒಂದು ಕೈಪೆಟ್ಟಿಗೆಯನ್ನೂ ಆ ಚಿನ್ನದ ಬಾಣವನ್ನೂ ತೆಗೆದುಕೊಂಡು ಅವಳು ಶೃಂಗಭುಜನೊಡನೆ ಯಾರಿಗೂ ತಿಳಿಯದಂತೆ ವರ್ಧಮಾನಪುರದ ಕಡೆಗೆ ಹೊರಟಳು. ರಾಕ್ಷಸನಿಗೆ ಇದು ತಿಳಿದಕೂಡಲೇ ಅವನು ರೋಷದಿಂದ ಆಕಾಶಮಾರ್ಗವಾಗಿ ಅಟ್ಟಿಸಿಕೊಂಡು ಬಂದನು. ಅವನು ಬರುವ ರಭಸದಿಂದುಂಟಾದ ಧ್ವನಿಯಿಂದಲೇ ಊಹಿಸಿ ರೂಪಶಿಖೆಯು ಗಂಡನನ್ನೂ ಕುದುರೆಯನ್ನೂ ಅದೃಶ್ಯವಾಗುವಂತೆ ವಿದ್ಯೆಯಿಂದ ಮುಚ್ಚಿದಳು. ತಾನು ಕುದುರೆಯಿಂದಿಳಿದು ಒಬ್ಬ ಗಂಡಸಾಗಿ, ಅಲ್ಲಿ ಮರ ಕಡಿಯುತ್ತಿದ್ದ ಯಾವನೋ ಒಬ್ಬನಿಂದ ಕೊಡಲಿ ತೆಗೆದುಕೊಂಡು ಮರ ಕಡಿಯುತ್ತ ನಿಂತಳು. ರಾಕ್ಷಸನು ಅವಳನ್ನು ನೋಡಿ ಆಕಾಶದಿಂದ ಇಳಿದು ‘ಈ ಮಾರ್ಗವಾಗಿ ಒಬ್ಬ ಗಂಡಸೂ ಒಬ್ಬ ಹೆಂಗಸೂ ಹೋದರೇ?’ ಎಂದು ಕೇಳಿದನು. ಅವಳು ‘ನಮ್ಮ ರಾಕ್ಷಸಾಧಿಪತಿಯಾದ ಅಗ್ನಿಶಿಖನು ಸತ್ತು ಹೋದನು; ಅವನ ದಹನಕ್ಕಾಗಿ ಸೌದೆ ಕಡಿಯುತ್ತಿದ್ದೇವೆ; ನಾವು ಯಾರನ್ನೂ ನೋಡಲಿಲ್ಲ!’ ಎಂದಳು. ರಾಕ್ಷಸನು ಅದನ್ನು ಕೇಳಿ ‘ಅಯ್ಯೋ ನಾನು ಸತ್ತುಹೋದೆನೇ? ಇನ್ನು ಆ ಮಗಳನ್ನು ಕಟ್ಟಿಕೊಂಡೇನು? ಊರಿಗೆ ಹೋಗಿ ಪರಿಜನರನ್ನು ವಿಚಾರಿಸುತ್ತೇನೆ’ ಎಂದುಕೊಂಡು ಹೋದನು. ಪರಿಜನರನ್ನು ತಾನು ಸತ್ತಿದ್ದೇನೆಯೇ ಎಂದು ಕೇಳಿದಾಗ ಅವರೆಲ್ಲರೂ ನಗುತ್ತ ‘ಇಲ್ಲ!’ ಎನ್ನಲು ಸಂತೋಷಪಟ್ಟು ಮತ್ತೆ ಅಟ್ಟಿಸಿಕೊಂಡು ಬಂದನು. ರೂಪಶಿಖೆಯು ಹಿಂದಿನಂತೆಯೇ ಗಂಡನನ್ನೂ ಕುದುರೆಯನ್ನೂ ವಿದ್ಯಾಪ್ರಭಾವದಿಂದ ಮುಚ್ಚಿ ತಾನು ಗಂಡುವೇಷ ತಾಳಿದಳು. ಆ ದಾರಿಯಲ್ಲಿ ಯಾವನೋ ಒಬ್ಬನು ಒಂದು ಪತ್ರವನ್ನು ತೆಗೆದುಕೊಂಡು ಹೋಗುತ್ತಿರಲು, ಅವನಿಂದ ಅದನ್ನು ತಾನು ತೆಗೆದುಕೊಂಡು ಹೊರಟಳು. ರಾಕ್ಷಸನು ಬಂದು ‘ಈ ಮಾರ್ಗವಾಗಿ ಒಬ್ಬ ಗಂಡಸೂ ಒಬ್ಬ ಹೆಂಗಸೂ ಹೋದರೇ?’ ಎಂದು ಕೇಳಿದನು. ಅವಳು ‘ನನ್ನ ಆತುರದಲ್ಲಿ ನಾನು ಯಾರನ್ನೂ ನೋಡಲಿಲ್ಲ; ಇಂದು ಅಗ್ನಿಶಿಖನನ್ನು ಶತ್ರುಗಳು ಯುದ್ಧದಲ್ಲಿ ಹೊಡೆದುಹಾಕಿದರು; ಅವನು ಕುಟುಕುಜೀವದಿಂದಿರುತ್ತ ತನ್ನ ರಾಜ್ಯವನ್ನು ಧೂಮಶಿಖನಿಗೆ ಕೊಡಬೇಕೆಂದು ಹೇಳಿಕಳುಹಿಸಿದ್ದಾನೆ!’ ಎಂದಳು. ಅವನು ಗಾಬರಿಗೊಂಡು ‘ಏನು ! ನನ್ನನ್ನು ಶತ್ರುಗಳು ಹೊಡೆದುಹಾಕಿದರೇ?’ ಎಂದುಕೊಂಡು, ನೋಡಿಬರುವುದಕ್ಕೋಸ್ಕರ ತನ್ನ ಮನೆಗೆ ಹಿಂತಿರುಗಿ ಹೋದನು. ಮನೆಗೆ ಹೋಗಲು ಮತ್ತೆ ಎಲ್ಲರೂ ನಕ್ಕರು; ಅವನಿಗೆ ಕಕ್ಕಾಬಿಕ್ಕಿಯಾಗಿ, ಮಗಳ ವಿಚಾರವನ್ನೇ ಮರೆತು ನಿಂತುಬಿಟ್ಟನು. ಶೃಂಗಭುಜನೂ ರೂಪಶಿಖೆಯೂ ವರ್ಧಮಾನಪುರವನ್ನು ತಲುಪಿದರು. ಕೃಷ್ಣಸತ್ಯಭಾಮೆಯರಂತಿದ್ದ ಮಗನನ್ನೂ ಸೊಸೆಯನ್ನೂ ನೋಡಿ ವೀರಭುಜನು ತುಂಬ ಸಂತೋಷಪಟ್ಟನು. ಅವನಿಗೆ ತನ್ನ ವೃತ್ತಾಂತವನ್ನೆಲ್ಲಾ ಹೇಳಿ, ಅಣ್ಣಂದಿರನ್ನು ಕರೆಸಿ ತಂದೆಯ ಎದುರಿಗೆ ಚಿನ್ನದ ಬಾಣವನ್ನು ಕೊಟ್ಟನು. ‘ನಿರಪರಾಧಿಯಾದ ಇವನನ್ನು ಇವನ ಅಣ್ಣಂದಿರೆನ್ನಿಸಿಕೊಂಡಿದ್ದವರು ಓಡಿಸಿದ್ದಂತೆಯೇ, ಇವರ ತಾಯಿಯರೂ ನನ್ನ ಪ್ರಿಯಪತ್ನಿಯಾದ ಗುಣಪರೆಯನ್ನು ಸುಳ್ಳು ಅಪವಾದಕ್ಕೆ ಈಡುಮಾಡಿರಬೇಕು! ಇದನ್ನು ಇನ್ನೂ ಖಚಿತವಾಗಿ ತಿಳಿಯೋಣ!’ ಎಂದುಕೊಂಡು ರಾಜನು ಅಂದಿನ ರಾತ್ರಿ ಅಯಶೋಲೇಖೆಯ ಮನೆಗೆ ಹೋದನು. ಅವಳಿಗೆ ತುಂಬ ಸಂತೋಷವಾಗಿ ಮತ್ತೇರುವಂತೆ ಕುಡಿದು ಲೋಲಾಪ್ತಿಯಲ್ಲಿದ್ದು ಮಲಗಿದಳು. ರಾಜನು ಎಚ್ಚರವಾಗಿಯೇ ಇದ್ದನು. ಅವಳು ‘ಗುಣವರೆಯ ಮೇಲೆ ತಪ್ಪು ಹೊರಿಸದೇ ಇದ್ದಿದ್ದರೆ, ರಾಜನು ಇಂದು ಹೀಗೆ ಬಂದು ನನ್ನನ್ನು ಪುರಸ್ಕರಿಸುತ್ತಿದ್ದನೇ? ಎಂದು ಕನವರಸಿಕೊಂಡಳು. ಆ ಮಾತು ಕೇಳಿ ರಾಜನಿಗೆ ನಿರ್ಧರವಾಯಿತು. ಕೂಡಲೆ ಕೋಪಗೊಂಡು ಎದ್ದುಹೋಗಿ, ಮಹತ್ತರರಿಗೆ ‘ಅನಿಷ್ಟಶಾಂತಿಗಾಗಿ ನೆಲಮನೆಯ ವಾಸವನ್ನು ವಿಧಿಸಿದ್ದದ್ದು ಇಂದಿಗೆ ಮುಗಿಯಿತು; ಗುಣವರೆಯನ್ನು ಸ್ನಾನಮಾಡಿಸಿ ಕರೆತನ್ನಿ!’ ಎಂದು ಆಜ್ಞೆಮಾಡಿದನು. ಅವಳು ಮಿಂದು ಮಡಿಯುಟ್ಟು ಅಲಂಕೃತಳಾಗಿ ಬಂದಳು. ಮಗನೂ ಸೊಸೆಯೂ ಬಂದು ನಮಸ್ಕರಿಸಿದರು. ಸೊಸೆಯ ವೃತ್ತಾಂತವನ್ನು ಕೇಳಿ ಅವಳು ತುಂಬ ಸಂತೋಷಪಟ್ಟು ‘ಮಗು! ನಿನಗಾಗಿ ಅವಳು ಏನೇನು ಮಾಡಿದ್ದಾಳಪ್ಪಾ! ಪ್ರಾಣಾಪಾಯವನ್ನೂ ಲಕ್ಷಿಸದೆ ನೆಂಟರಿಷ್ಟರನ್ನೂ ಸ್ವದೇಶವನ್ನೂ ಬಿಟ್ಟುಬಂದಿದ್ದಾಳಲ್ಲ! ಇವಳು ನಿನಗಾಗಿ ಇಳಿದು ಬಂದ ಯಾರೋ ದೇವತೆ ಇರಬೇಕು; ಇವಳು ಎಲ್ಲ ಪತಿವ್ರತೆಯರಿಗೂ ಶಿರೋಭೂಷಣವಾಗಿದ್ದಾಳೆ!’ ಎಂದು ಮುಂತಾಗಿ ಹೊಗಳಿದಳು. ಅಷ್ಟು ಹೊತ್ತಿಗೆ ಅಂತಃಪುರಾಧ್ಯಕ್ಷನಾಗಿದ್ದು ಯಾತ್ರೆ ಹೋಗಿದ್ದ ಸುರಕ್ಷಿತನು ಹಿಂತಿರುಗಿ ಬಂದು ನಮಸ್ಕರಿಸಿದನು. ಅವನನ್ನು ಗೌರವಿಸಿ ಮಿಕ್ಕೆಲ್ಲ ರಾಣಿಯರನ್ನೂ ನೆಲಮಾಳಿಗೆಯಲ್ಲಿ ಹಾಕಿಸುವಂತೆ ಆಜ್ಞೆಮಾಡಿದನು. ಗುಣವರೆಯು ಆ ಮಾತನ್ನು ಕೇಳಿ ರಾಜನ ಕಾಲುಗಳನ್ನು ಹಿಡಿದು ‘ದೇವ! ನನ್ನನ್ನೇ ಮತ್ತೆ ಎಷ್ಟು ಕಾಲ ಬೇಕಾದರೂ ನೆಲಮಾಳಿಗೆಯಲ್ಲಿ ಹಾಕಿಸು! ಅವರು ಹೆದರಿ ಕುಗ್ಗಿ ಹೋಗಿದ್ದಾರೆ; ಅವರ ಮುಖಗಳನ್ನು ನೋಡಲಾರೆ!’ ಎಂದು ಪ್ರಾರ್ಥಿಸಿ ಅದನ್ನು ತಪ್ಪಿಸಿದಳು. ಅವರು ನಾಚಿಕೆಯಿಂದ ತಲೆ ತಗ್ಗಿಸಿಕೊಂಡು ತಮ್ಮ ತಮ್ಮ ಮನೆಗೆ ಹೋದರು. ಅದರಂತೆ ನಿರ್ವಾಸಭುಜ ಮುಂತಾದವರನ್ನು ಕರೆಸಿ ‘ಇಲ್ಲಿರಬೇಡಿ! ತೀರ್ಥಯಾತ್ರೆ ಮಾಡಿಕೊಂಡು ಬನ್ನಿ! ಹೋಗಿ!’ ಎಂದನು. ಶೃಂಗಭುಜನು ಅವರ ಅಪರಾಧವನ್ನು ಕ್ಷಮಿಸುವಂತೆ ತಂದೆಯನ್ನು ಪ್ರಾರ್ಥಿಸಿಕೊಂಡನು. ಅವನ ಗುಣಾತಿಶಯವನ್ನು ನೋಡಿ ಅವರೆಲ್ಲರಿಗೂ ಅವನಲ್ಲಿ ಅನುರಾಗವುಂಟಾಯಿತು. ಮರುದಿನ ರಾಜನು ವಯಸ್ಸಿನಲ್ಲಿ ಎಲ್ಲರಿಗಿಂತ ಕಿರಿಯನಾದರೂ ಗುಣದಲ್ಲಿ ಎಲ್ಲರಿಗಿಂತ ಹಿರಿಯನಾದ ಅವನಿಗೆ ಯುವರಾಜಪಟ್ಟಕಟ್ಟಿದನು. ಅವನು ದಿಗ್ವಿಜಯ ಮಾಡಿಕೊಂಡು ಬಂದು ರಾಜ್ಯಭಾರವಹಿಸಿ, ತಂದೆತಾಯಿಗಳ ಕಣ್ಮಣಿಯಾಗಿ ರೂಪಶಿಖೆಯೊಡನೆ ಸುಖವಾಗಿ ಆಳಿಕೊಂಡಿದ್ದನು.

ಈ ಕಥೆಯನ್ನು ಹೇಳಿ ಹರಿಶಿಖನು ‘ಪತಿವ್ರತೆಯರು ಅತ್ತೆಸೊಸೆಯರಾದ ಈ ಗುಣವರೆ ರೂಪಶಿಖೆಯರ ಹಾಗೆ ಪತಿಪರಾಯಣೆಯರಾಗಿರುತ್ತಾರೆ!’ ಎಂದನು.

೬. ಮರುದಿನ ಬೆಳಗ್ಗೆ ಗೋಮುಖ ಮೊದಲಾದವರು ರತ್ನಪ್ರಭೆಯ ಮನೆಯಲ್ಲಿದ್ದ ನರವಾಹನದತ್ತನನ್ನು ನೋಡುವುದಕ್ಕೆ ಬಂದರು. ಮರುಭೂತಿ ಬಂದದ್ದು ಸ್ವಲ್ಪ ತಡವಾಯಿತು. ಅವನಿಗೆ ಕುಡಿತದ ಮದವಿನ್ನೂ ಇಳಿದಿರಲಿಲ್ಲ; ಆದ್ದರಿಂದ ತೂರಾಡುತ್ತಿದ್ದನು. ಮುಡಿದ ಹೂವು ಬಳಿದುಕೊಂಡ ಗಂಧ ಇನ್ನೂ ಹಾಗೇ ಇದ್ದುವು. ಅವನ ಮಾತನ್ನು ಕೇಳಿದರೆ ನಗು ಬರುತ್ತಿತ್ತು; ಗೋಮುಖನು ಅವನನ್ನು ನೋಡಿ ‘ಯೌಗಂಧರಾಯಣನ ಮಗನಾಗಿ ಇಷ್ಟು ತಿಳಿಯಬೇಡವೇ? ಬೆಳಗಿನ ಹೊತ್ತು ಕುಡಿದು ಮತ್ತನಾಗಿ ಪ್ರಭುವಿನ ಹತ್ತಿರ ಬರುತ್ತಿದ್ದೀಯಲ್ಲಾ!’ ಎಂದನು. ಮರುಭೂತಿಯು ಆ ಮಾತನ್ನು ಕೇಳಿ ಕುಪಿತನಾಗಿ ‘ಈ ಮಾತನ್ನು ನನ್ನ ಪ್ರಭುವು ಹೇಳಬೇಕು, ಇಲ್ಲದಿದ್ದರೆ ಹಿರಿಯರು ಹೇಳಬೇಕು; ನನ್ನನ್ನು ದಂಡಿಸುವುದಕ್ಕೆ ಇತ್ಯಕಪುತ್ರನಾದ ನೀನು ಯಾರೋ? ಎಂದನು. ಗೋಮುಖನು ನಗುತ್ತ ‘ಪ್ರಭುಗಳು ಅವಿನೀತನನ್ನು ತಾವೇ ಬೈಯ್ಯುವುದಿಲ್ಲ; ಅವರ ಹತ್ತಿರವಿದ್ದವರು ಆ ಕೆಲಸ ಮಾಡುತ್ತಾರೆ; ನಾನು ಇತ್ಯಕಪುತ್ರನೇ ನಿಜ; ನೀನು ಮಂತ್ರಿ ವೃಷಭ; ಅದನ್ನು ನಿನ್ನ ಜಡತೆಯೇ ಹೇಳುತ್ತದೆ; ತಲೆಯ ಮೇಲೆ ಎರಡು ಕೊಂಬಿಲ್ಲ ಅಷ್ಟೆಯೆ’ ಎಂದನು. ಮರುಭೂತಿಯು ‘ಗೋಮುಖನಿಗೇ ವೃಷಭತ್ವವು ಹೆಚ್ಚು ಹೊಂದುತ್ತದೆ; ಆದರೂ ನೀನು ಪಳಗಿಲ್ಲದಿರುವುದು ನಿನ್ನ ಬೆರಕೆ ಜಾತಿಯಿಂದ !’ ಎಂದನು. ಎಲ್ಲರೂ ನಕ್ಕರು. ಗೋಮುಖನು ‘ಈ ಮರುಭೂತಿಯು ಒಂದು ರತ್ನ; ಕೊರೆಯಲಾಗದ ವಜ್ರ; ಅವನಲ್ಲಿ ಯಾವ ಗುಣ ಹೇಗೆ ಪ್ರವೇಶಿಸಬೇಕು? ಕಷ್ಟವಿಲ್ಲದೆ ಕೊರೆಯಬಹುದಾದ ಪುರುಷರತ್ನವೇ ಬೇರೆ!’ ಎಂದು ಈ ಕಥೆಯನ್ನು ಹೇಳಿದನು:-


## ತಪೋದತ್ತನ ಕಥೆ


ಪ್ರತಿಷ್ಠಾನದಲ್ಲಿ ತಪೋದತ್ತನೆಂಬ ಬ್ರಾಹ್ಮಣನಿದ್ದನು; ತಂದೆ ಎಷ್ಟು ಕಷ್ಟಪಟ್ಟರೂ, ಅವನು ಬಾಲ್ಯದಲ್ಲಿ ವಿದ್ಯೆ ಕಲಿಯಲಿಲ್ಲ. ವಯಸ್ಸಿಗೆ ಬಂದಮೇಲೆ ಎಲ್ಲರ ತಿರಸ್ಕಾರಕ್ಕೂ ಪಾತ್ರನಾಗಿ, ಪಶ್ಚಾತ್ತಾಪಪಟ್ಟು ವಿದ್ಯಾ ಸಂಪಾದನೆಗೆಂದು ಗಂಗಾತೀರಕ್ಕೆ ಹೋದನು. ಅಲ್ಲಿ ಉಗ್ರತಪಸ್ಸನ್ನು ಕೈಕೊಂಡಿದ್ದ ಅವನನ್ನು ನೋಡಿ ಇಂದ್ರನು ಬ್ರಾಹ್ಮಣವೇಷದಲ್ಲಿ ಬಂದು ಅವನೆದುರಿನಲ್ಲಿ ನಿಂತು ಗಂಗೆಯ ತೀರದಿಂದ ಮರಳನ್ನು ಎತ್ತಿ ಎತ್ತಿ ನೀರಿನಲ್ಲಿ ಹಾಕುತ್ತಿದ್ದನು. ತಪೋದತ್ತನು ಅದನ್ನು ನೋಡಿ, ಮೌನವನ್ನು ಬಿಟ್ಟು, ಕುತೂಹಲದಿಂದ ‘ಅಯ್ಯಾ ಬ್ರಾಹ್ಮಣ! ಇದೇನು ನೀನು ಮಾಡುತ್ತಿರುವುದು?’ ಎಂದು ಕೇಳಿದನು. ಅವನು ‘ಗಂಗೆಗೆ ಸೇತುವೆ ಕಟ್ಟುತ್ತೇನೆ; ಪ್ರಾಣಿಗಳು ಹಾಯುವುದಕ್ಕೆ ಅನುಕೂಲವಾಗುತ್ತದೆ!’ ಎಂದನು. ತಪೋದತ್ತನು ‘ಅಯ್ಯೋ ಮೂರ್ಖ! ಗಂಗಾಪ್ರವಾಹದಲ್ಲಿ ಮರಳುಹಾಕಿದರೆ ಕೊಚ್ಚಿಹೋಗುವುದಿಲ್ಲವೇ?’ ಎಂದು ಕೇಳಿದನು. ಬ್ರಾಹ್ಮಣನು ‘ಹಾಗಿದ್ದರೆ ಓದದೆ ವ್ರತೋಪವಾಸಗಳಿಂದ ವಿದ್ಯೆ ಕಲಿಯುವುದು ಸಾಧ್ಯವೇ? ಅದು ಆಕಾಶದಲ್ಲಿ ಚಿತ್ರ ಬರೆದಂತೆಯೇ! ಒಂದಕ್ಷರ ಓದದೆ ಬರೆಯದೆ ಹೀಗೆ ವಿದ್ಯಾವಂತನಾಗಬಹುದಾದರೆ ಯಾವನೂ ಅಧ್ಯಯನವೇ ಮಾಡದೇ ಹೋದಾನು!’ ಎಂದನು. ತಪೋದತ್ತನು ಅದನ್ನು ಮನಸ್ಸಿಗೆ ತಂದುಕೊಂಡು ತಪಸ್ಸನ್ನು ಬಿಟ್ಟು ಮನೆಗೆ ಹೋದನು.

‘ಹೀಗೆ ವಿವೇಕಿಗೆ ತಿಳುವಳಿಕೆ ಕೊಡುವುದು ಸುಲಭ; ಮರುಭೂತಿಯು ಅವಿವೇಕಿ; ಆದ್ದರಿಂದ ಅವನಿಗೆ ತಿಳಿವಳಿಕೆ ಕೊಡುವುದು ಸಾಧ್ಯವಿಲ್ಲ; ಹೇಳಿದರೆ ಕೋಪಿಸಿಕೊಳ್ಳುತ್ತಾನೆ’ ಎಂದನು.

ಹರಿಶಿಖನು ‘ದೇವ! ಪ್ರಜ್ಞಾಶಾಲಿಗಳಿಗೆ ತಿಳಿಸುವುದು ಸುಲಭ!’ ಎಂದು ಈ ಕಥೆಯನ್ನು ಹೇಳಿದನು :


## ವಿರೂಪಶರ್ಮನ ಕಥೆ


ಹಿಂದೆ ವಾರಾಣಸಿಯಲ್ಲಿ ವಿರೂಪಶರ್ಮನೆಂಬ ವಿಕಾರನೂ ಬಡವನೂ ಆದ ಬ್ರಾಹ್ಮಣನಿದ್ದನು. ಅವನು ಸುರೂಪಿಗಾಗಿಯೂ ಸಂಪತ್ತಿಗಾಗಿಯೂ ತಪೋವನದಲ್ಲಿ ನಿಂತು ತಪಸ್ಸುಮಾಡಿದನು. ಇಂದ್ರನು ಒಂದು ರೋಗದ ನರಿಯಾಗಿ ಅವನ ಮುಂದೆ ಬಂದು ನಿಂತನು. ಅದಕ್ಕೆ ಜುಮ್ಮೆಂದು ನೊಣ ಮುತ್ತುತ್ತಿತ್ತು. ವಿರೂಪಶರ್ಮನು ಅದನ್ನು ನೋಡಿ ‘ಪೂರ್ವಕರ್ಮಗಳಿಂದ ಸಂಸಾರದಲ್ಲಿ ಇಂಥ ಪ್ರಾಣಿಗಳೂ ಹುಟ್ಟುತ್ತವೆ; ಇದರ ಮುಂದೆ ನನ್ನ ಕಷ್ಟವೇನು ದೊಡ್ಡದು? ಬ್ರಹ್ಮನು ನನ್ನನ್ನು ಇದರಂತೆ ಮಾಡಲಿಲ್ಲವಲ್ಲ!’ ಎಂದುಕೊಂಡು ತಪಸ್ಸನ್ನು ಬಿಟ್ಟು ಮನೆಗೆ ಹೋದನು - ಎಂದನು.

ಮರುಭೂತಿಗೆ ಇನ್ನೂ ಕೋಪ ಬಂತು. ಅವನು, ‘ನಿಮ್ಮಂಥವರಿಗೆ ಮಾತಿನ ಬಲವೇ ಬಲ; ಬಾಹುಶಾಲಿಗಳು ನಿಮ್ಮಂಥ ಹರಟೆಯ ಮಲ್ಲರೊಡನೆ ಜಗಳವಾಡುವುದು ಅವಮಾನಕರ!’ ಎಂದನು. ಮೇಲೆಬಿದ್ದು ಹೊಡೆದಾಡಬೇಕೆಂದಿದ್ದ ಅವನನ್ನು ನರವಾಹನದತ್ತನು ಸಮಾಧಾನಮಾಡಿದನು. ಎಲ್ಲರೂ ಅವರವರ ಮನೆಗೆ ಹೋದರು.

ಮರುದಿನ ಎಲ್ಲರೂ ಬಂದಾಗ ಮರುಭೂತಿಗೆ ತುಂಬ ನಾಚಿಕೆಯಾಗಿತ್ತು; ಅವನು ಬಗ್ಗಿಸಿದ ಕತ್ತೆತ್ತಲಿಲ್ಲ. ಅವರನ್ನು ನೋಡಿ ರತ್ನಪ್ರಭೆಯು ‘ಆರ್ಯಪುತ್ರ! ಇಂಥ ಬಾಲ್ಯಸ್ನೇಹಿತರಾದ ಸಚಿವರನ್ನು ಪಡೆದಿರುವ ನೀನು ಪುಣ್ಯವಂತ; ಇಂಥ ಸ್ನೇಹಪರನಾದ ಪ್ರಭುವನ್ನು ಪಡೆದಿರುವ ಅವರೂ ಪುಣ್ಯವಂತರು. ಇದು ಪೂರ್ವಕರ್ಮದ ಋಣಾನುಬಂಧವೇ ಸರಿ!’ ಎಂದಳು. ತಪಂತಕನು ಆ ಮಾತನ್ನು ಕೇಳಿ ‘ಪೂರ್ವಕರ್ಮವಶದಿಂದಲೇ ಇವನು ನಮ್ಮ ಪ್ರಭುವಾಗಿದ್ದಾನೆ ಎಂಬ ಮಾತು ಸತ್ಯ!’ ಎಂದು ಈ ಕಥೆಯನ್ನು ಹೇಳಿದನು:-


## ಅಜರ ರಾಜನ ಕಥೆ


ವಿಲಾಸಪುರವೆಂಬ ಊರಿನಲ್ಲಿ ವಿನಯಶೀಲನೆಂಬ ರಾಜನಿದ್ದನು. ಅವನಿಗೆ ಕಮಲಪ್ರಭೆಯೆಂಬ ಹೆಂಡತಿಯಿದ್ದಳು. ಅವನಿಗೆ ಮುಪ್ಪಿನ ಚಿಹ್ನೆಗಳು ಕಾಣಲು, ಅವನು ‘ಈ ನರೆತು ಬಾಡಿದ ಮುಖವನ್ನು ಮಹಾರಾಣಿಗೆ ಹೇಗೆ ತೋರಿಸಲಿ!’ ಎಂದು ದುಃಖಗೊಂಡು, ತರುಣಚಂದ್ರನೆಂಬ ವೈದ್ಯನನ್ನು ಕರೆಸಿ ಮುಪ್ಪನ್ನು ತಡೆಯುವುದಕ್ಕೆ ಏನಾದರೂ ಉಪಾಯವುಂಟೇ ಎಂದು ವಿಚಾರಮಾಡಿದನು. ಅವನು, ‘ಇದೆ; ಎಂಟು ತಿಂಗಳ ಕಾಲ ನೀನೊಬ್ಬನೇ ನೆಲಮಾಳಿಗೆಯಲ್ಲಿದ್ದುಕೊಂಡು ಔಷಧಸೇವನೆಮಾಡಿದರೆ ಈ ಮುಪ್ಪನ್ನು ನಿವಾರಿಸಬಹುದು!’ ಎಂದನು. ಮಂತ್ರಿಗಳು ‘ಇದೆಲ್ಲಾ ಧೂರ್ತರು ಕಟ್ಟುವ ಆಟ; ಹೋದ ವಯಸ್ಸು ಎಲ್ಲಾದರೂ ಹಿಂತಿರುಗಿ ಬರುವುದುಂಟೇ?’ ಎಂದು ಮುಂತಾಗಿ ಹೇಳಿದರೂ ಅದು ಅವನ ಮನಸ್ಸಿಗೇ ಅಂಟಲಿಲ್ಲ. ವೈದ್ಯನು ಔಷಧ ಮೊದಲಾದುವುಗಳನ್ನು ಮಾಡಿಕೊಡುವುದಕ್ಕೆಂದು ಒಬ್ಬ ಆಳನ್ನಿಟ್ಟುಕೊಂಡು ಅವನೊಡನೆಯೂ ರಾಜನೊಡನೆಯೂ ನೆಲಮಾಳಿಗೆಯನ್ನು ಸೇರಿಕೊಂಡು ಆರು ತಿಂಗಳವರೆಗೆ ಏನೇನೋ ಔಷಧಗಳನ್ನು ಕೊಟ್ಟನು. ಮುಪ್ಪು ಇನ್ನೂ ಹೆಚ್ಚಾಯಿತು. ಆಗ ಅವನಂತೆ ಇದ್ದ ಒಬ್ಬ ಯುವಕನನ್ನು ಕಂಡು ಮಾತನಾಡಿ, ಸುರಂಗದ ಮೂಲಕ ಅವನನ್ನು ನೆಲಮಾಳಿಗೆಗೆ ತಂದನು. ರಾಜನನ್ನು ಮಲಗಿದ್ದಾಗ ಕೊಂದು ಹಾಳುಬಾವಿಗೆ ಹಾಕಿ, ಸುರಂಗವನ್ನು ಮುಚ್ಚಿ, ಪ್ರಜೆಗಳನ್ನು ‘ಈ ಆರು ತಿಂಗಳಲ್ಲಿ ನಿಮ್ಮ ರಾಜನನ್ನು ಯುವಕನನ್ನಾಗಿ ಮಾಡಿದ್ದೇನೆ; ಇನ್ನೆರಡು ತಿಂಗಳಲ್ಲಿ ಅವನ ರೂಪ ಪೂರ್ತಿ ಬದಲಾಗಿಹೋಗುತ್ತದೆ; ಆದ್ದರಿಂದ ದೂರದಿಂದಲೇ ಸ್ವಲ್ಪ ಸ್ವಲ್ಪ ಬಗ್ಗಿ ನೋಡಿಕೊಂಡು ಹೋಗಿ!’ ಎಂದು ಕರೆದನು. ಹಾಗೆ ಬಂದಬಂದವರ ಹೆಸರು ಉದ್ಯೋಗಗಳನ್ನೆಲ್ಲಾ ಯುವಕನಿಗೆ ತಿಳಿಸುತ್ತಿದ್ದನು. ಅಂತಃಪುರದವರ ಪರಿಚಯವೂ ಆಯಿತು. ಅವಧಿ ಕಳೆದಕೂಡಲೆ ‘ರಾಜನು ಅಜರನಾದನು!’ ಎಂದು ಉಪಚಾರಗಳಿಂದ ಪುಷ್ಟಿಗೊಂಡಿದ್ದ ಆ ಯುವಕನನ್ನು ಹೊರಕ್ಕೆ ಬಿಟ್ಟನು. ಅವನು ಸ್ನಾನಮಾಡಿ ಮಂತ್ರಿಗಳೊಡನೆ ಸುಖವಾಗಿ ರಾಜ್ಯವಾಳುತ್ತಿದ್ದನು. ‘ಅಜರ’ ನೆಂದು ಅವನಿಗೆ ಹೆಸರಾಯಿತು. ಕಮಲಪ್ರಭೆ ಮೊದಲುಗೊಂಡು ಅಂತಃಪುರವೆಲ್ಲ ಅವನದಾಯಿತು. ಭೇಷಜಚಂದ್ರ ಪದ್ಮದರ್ಶನ ಎಂಬ ತನ್ನ ಸ್ನೇಹಿತರಿಗೆ ಆನೆ ಕುದುರೆ ಗ್ರಾಮಗಳನ್ನು ಕೊಟ್ಟು ತನಗೆ ಸರಿಸಮಾನರನ್ನಾಗಿ ಮಾಡಿಕೊಂಡನು; ಆದರೆ ವೈದ್ಯ ತರುಣಚಂದ್ರನಲ್ಲಿ ಅವನಿಗೆ ಅಷ್ಟು ವಿಶ್ವಾಸವಿರಲಿಲ್ಲ. ಅವನು ಸತ್ಯಧರ್ಮಗಳಿಲ್ಲದವನೆಂದು ಅವನು ಮನಗಂಡಿದ್ದನು. ಒಂದುಸಾರಿ ಆ ವೈದ್ಯನು ‘ಏನಯ್ಯಾ! ನನ್ನನ್ನು ಗಣನೆಗೇ ತಾರದೆ ಮನಸ್ಸು ಬಂದಹಾಗೆ ನಡೆಸುತ್ತಿದ್ದೀಯೆ? ನಿನ್ನನ್ನು ರಾಜಪದವಿಗೆ ತಂದವನು ನಾನು ಎಂಬುದು ಮರೆತುಹೋಯಿತೋ?’ ಎಂದು ಕೇಳಿದನು. ರಾಜನು ‘ನೀನು ನಿಜವಾಗಿ ಮೂರ್ಖ! ಯಾರಿಗೆ ಯಾರು ಏನು ಮಾಡಿಯಾರು, ಏನು ಕೊಟ್ಟಾರು? ಕೊಡುವುದು ಪ್ರಾಕ್ತನ ಕರ್ಮ! ಆದ್ದರಿಂದ ಅಹಂಕಾರ ಪಡಬೇಡ; ಇದು ನನಗೆ ತಪಸ್ಸಿನಿಂದ ಬಂದದ್ದು; ಇದನ್ನು ಸಧ್ಯದಲ್ಲಿಯೇ ನಿನಗೆ ಪ್ರತ್ಯಕ್ಷವಾಗಿ ತೋರಿಸಿಕೊಡುತ್ತೇನೆ’ ಎಂದನು. ವೈದ್ಯನು ಸುಮ್ಮನಾದನು. ಮರುದಿನ ಅಜರರಾಜನು ಅವನೊಡನೆಯೂ ಇತರರೊಡನೆಯೂ ನದಿಯ ತೀರದಲ್ಲಿ ಸುತ್ತಾಡುತ್ತ ಪ್ರವಾಹದಲ್ಲಿ ಐದು ಹೊಂದಾವರೆಗಳು ಕೊಚ್ಚಿಕೊಂಡು ಬಂದದ್ದನ್ನು ನೋಡಿದನು. ಅವುಗಳನ್ನು ಭೃತ್ಯರಿಂದ ತರಿಸಿ, ವೈದ್ಯನಿಗೆ ತೋರಿಸಿ, ‘ನದೀತೀರದಲ್ಲೇ ಮೇಲಕ್ಕೆ ಹೋಗಿ, ಈ ತಾವರೆಗಳು ಎಲ್ಲಿಂದ ಬರುತ್ತವೆ ತಿಳಿದು ಬಾ! ನನಗೆ ಇದು ತುಂಬ ಕುತೂಹಲವುಂಟುಮಾಡಿದೆ!’ ಎಂದು ಅವನನ್ನು ಕಳುಹಿಸಿದನು. ಅವನು ಹಾಗೆಯೇ ಹೋಗಿ ಮೇಲೆ ನದೀತೀರದಲ್ಲಿ ಒಂದು ಶಿವಾಲಯವನ್ನು ಕಂಡನು. ಅದರ ಪಕ್ಕದಲ್ಲಿ ಒಂದು ದೊಡ್ಡ ಆಲದ ಮರವಿತ್ತು. ಆ ಮರದಿಂದ ಒಂದು ಅಸ್ಥಿಪಂಜರ ತೂಗಾಡುತ್ತಿತ್ತು. ಆಯಾಸವಾಗಿದ್ದದ್ದರಿಂದ ಅಲ್ಲಿ ಸ್ನಾನಮಾಡಿ ದೇವರನ್ನು ಪೂಜಿಸಿ ಕುಳಿತುಕೊಂಡನು. ಮಳೆ ಬಂತು. ಆ ಅಸ್ಥಿಪಂಜರದ ಮೇಲೆ ಬಿದ್ದ ಹನಿಗಳು ನದಿಗೆ ಸೇರಿದ ಕೂಡಲೆ ಅವು ಹೊಂದಾವರೆಗಳಾಗುತ್ತಿದ್ದದ್ದು ಕಂಡುಬಂತು. ಅದನ್ನು ನೋಡಿ ಅವನು ಆಶ್ಚರ್ಯಗೊಂಡು ‘ಯಾರನ್ನು ಕೇಳಲಿ? ಈ ಕಾಡಿನಲ್ಲಿ ಯಾರೂ ಇಲ್ಲವಲ್ಲ! ಬ್ರಹ್ಮಸೃಷ್ಟಿಯನ್ನು ಯಾರು ತಿಳಿದಾರು? ಈ ಹೊಂದಾವರೆಗಳು ಹುಟ್ಟುವ ರೀತಿಯನ್ನು ತಿಳಿದಾಯಿತಲ್ಲ, ಇನ್ನು ಈ ಅಸ್ಥಿಪಂಜರವನ್ನು ಈ ತೀರ್ಥದಲ್ಲಿ ಹಾಕಿಬಿಡುತ್ತೇನೆ; ನನಗೂ ಧರ್ಮ ಬರಲಿ; ಅದರ ಬೆನ್ನಮೇಲೆ ಹೊಂದಾವರೆಗಳು ಹುಟ್ಟಲಿ!’ ಎಂದುಕೊಂಡು ಮರದ ಮೇಲಿಂದ ಆ ಅಸ್ಥಿಪಂಜರವನ್ನು ತೆಗೆದು ಹೊಳೆಗೆ ಹಾಕಿದನು. ಆ ದಿನವೆಲ್ಲಾ ಅಲ್ಲಿಯೇ ಇದ್ದು ಮರುದಿನ ಹೊರಟು ವಿಲಾಸಪುರಕ್ಕೆ ಬಂದನು. ರಾಜನು ಅವನನ್ನು ಗುಟ್ಟಾಗಿ ಕಂಡು ‘ಏನಯ್ಯಾ, ತಿಳಿಯಿತೇ ಆ ಹೊಂದಾವರೆಗಳ ಮೂಲ? ಅದು ಉತ್ತಮವಾದ ಕ್ಷೇತ್ರ; ನೀನು ಆಲದ ಮರದಲ್ಲಿ ನೋಡಿದ ಅಸ್ಥಿಪಂಜರ ನನ್ನ ಪೂರ್ವಜನ್ಮದ ದೇಹದ್ದು; ನಾನು ಅಲ್ಲಿ ತಲೆಕೆಳಗಾಗಿ ಅನ್ನಾಹಾರಗಳಿಲ್ಲದೆ ತಪಸ್ಸು ಮಾಡಿ ದೇಹಬಿಟ್ಟೆ; ಆ ತಪಸ್ಸಿನ ಮಹಿಮೆಯಿಂದ ಅದರ ಮೇಲೆ ಬಿದ್ದ ಹನಿಗಳು ಹೊಂದಾವರೆಗಳಾಗುತ್ತವೆ. ನೀನು ಆ ಅಸ್ಥಿಯನ್ನು ಹೊಳೆಯಲ್ಲಿ ಎಸೆದದ್ದು ಸರಿಯೇ; ನೀನು ಪೂರ್ವಜನ್ಮದಲ್ಲಿ ನನ್ನ ಸ್ನೇಹಿತನಾಗಿದ್ದೆ; ಈ ಭೇಷಜಚಂದ್ರ ಪದ್ಮದರ್ಶನರೂ ಪೂರ್ವಜನ್ಮದಲ್ಲಿ ನನಗೆ ಸ್ನೇಹಿತರಾಗಿದ್ದವರೇಯೆ; ಆ ತಪಸ್ಸಿನ ಪ್ರಭಾವದಿಂದ ನನಗೆ ಜಾತಿಸ್ಮರತ್ವವೂ ಈ ರಾಜ್ಯವೂ ಬಂದಿವೆ. ಇದನ್ನು ನಿನಗೆ ಪ್ರತ್ಯಕ್ಷಮಾಡಿಕೊಟ್ಟಿದ್ದೇನೆ. ಆದ್ದರಿಂದ ನನಗೆ ರಾಜ್ಯ ಕೊಡಿಸಿದೆ ಎಂದು ಅಹಂಕಾರಪಟ್ಟುಕೊಳ್ಳಬೇಡ; ಮನಸ್ಸಿಗೆ ನೆಮ್ಮದಿ ತಂದುಕೋ; ಪ್ರತಿಯೊಂದು ಪ್ರಾಣಿಯೂ ಹುಟ್ಟಿದಂದಿನಿಂದ ತನ್ನ ಪೂರ್ವಕರ್ಮವೃಕ್ಷದ ಫಲವನ್ನೇ ತಿನ್ನುವುದು!’ ಎಂದನು. ವೈದ್ಯನಿಗೆ ಸಮಾಧಾನವಾಯಿತು. ರಾಜನು ಅವನಿಗೆ ಸನ್ಮಾನ ಮಾಡಿ ಪುಣ್ಯಲಬ್ಧವಾದ ಸುಖವನ್ನು ಅಂತಃಪುರದೊಡನೆಯೂ ಸ್ನೇಹಿತರೊಡನೆಯೂ ನಿಷ್ಕಂಟಕವಾಗಿ ಅನುಭವಿಸುತ್ತಿದ್ದನು.

ತಪಂತಕನು ಈ ಕಥೆಯನ್ನು ಹೇಳಿ ‘ದೇವ! ಹೀಗೆ ಎಲ್ಲ ಪ್ರಾಣಿಗಳಿಗೂ ಯಾವಾಗಲೂ, ಎಲ್ಲ ಶುಭಾಶುಭಗಳು ಉಂಟಾಗುವುದು ಅವುಗಳ ಹಿಂದಿನ ಕರ್ಮದಿಂದಲೇಯೆ; ಆದ್ದರಿಂದ ನೀನು ನಮ್ಮ ಒಡೆಯನಾಗಿರುವುದು ನಮ್ಮ ಪೂರ್ವಾರ್ಜಿತ ಪುಣ್ಯದಿಂದಲೇ ಎಂದು ನಾನು ತಿಳಿದುಕೊಂಡಿದ್ದೇನೆ; ಇಲ್ಲದಿದ್ದರೆ ನಮ್ಮಲ್ಲಿ ನೀನು ಇಷ್ಟು ಪ್ರಸನ್ನನಾಗಿರುವುದು ಹೇಗೆ?’ ಎಂದನು. ನರವಾಹನದತ್ತನೂ ಅವನ ಹೆಂಡತಿಯೂ ಈ ಅಪೂರ್ವವಾದ ಕಥೆಯನ್ನು ಕೇಳಿ ಸಂತೋಷಪಟ್ಟು, ಸ್ನಾನಮಾಡಿ ತಿಂಡಿತೀರ್ಥಗಳನ್ನು ಮುಗಿಸಿಕೊಂಡು ಅಂದಿನ ದಿನವನ್ನು ಸುಖವಾಗಿ ಕಳೆದರು.

೭.ಮರುದಿನ ನರವಾಹನದತ್ತನು ರತ್ನಪ್ರಭೆಯ ಮನೆಯಲ್ಲಿ ತನ್ನ ಸಚಿವರೊಡನೆ ಮಾತನಾಡುತ್ತ ಕುಳಿತಿದ್ದಾಗ, ಆ ಮನೆಯ ಅಂಗಳದಲ್ಲಿ ಇದ್ದಕ್ಕಿದ್ದಹಾಗೇ ಒಬ್ಬ ಗಂಡಸಿನ ಅಳುವು ಕೇಳಿಸಿತು. ಅದೇನೆಂದು ವಿಚಾರಿಸಲು ಚೇಟಿಯರು ಬಂದು ‘ಪ್ರಭು! ನಮ್ಮ ಕಂಚುಕಿಯಾದ ಧರ್ಮಗಿರಿಯು ಅಳುತ್ತಿದ್ದಾನೆ; ಯಾವನೋ ಬುದ್ಧಿಯಿಲ್ಲದ ಅವನ ಮಿತ್ರನೊಬ್ಬನು ಇಲ್ಲಿಗೆ ಬಂದು, ತೀರ್ಥಯಾತ್ರೆ ಹೋಗಿದ್ದ ಕಂಚುಕಿಯ ಅಣ್ಣನು ದೇಶಾಂತರದಲ್ಲಿ ಮೃತಿಹೊಂದಿದ ಸಂಗತಿಯನ್ನು ತಿಳಿಸಿದನು. ಅದನ್ನು ಕೇಳಿ ಕಂಚುಕಿಯು, ತಾನು ಅರಮನೆಯಲ್ಲಿದ್ದೇನೆ ಎಂಬುದನ್ನೂ ಮರೆತು ಶೋಕಪರವಶನಾಗಿ ಅಳುವುದಕ್ಕೆ ಮೊದಲುಮಾಡಿದನು. ಅವನನ್ನು ಮನೆಗೆ ಕರೆದುಕೊಂಡು ಹೋದರು!’ ಎಂದು ಹೇಳಿದರು. ಯುವರಾಜನಿಗೆ ಅದನ್ನು ಕೇಳಿ ದುಃಖವಾಯಿತು. ರತ್ನಪ್ರಭೆಯೂ ತುಂಬ ನೊಂದುಕೊಂಡು ‘ಪ್ರಿಯಬಂಧುಗಳು ಮೃತರಾದರೆ ಆ ದುಃಖವನ್ನು ಸಹಿಸುವುದು ಕಷ್ಟ; ಬ್ರಹ್ಮನು ಮನುಷ್ಯರನ್ನು ಏಕೆ ಅಜರಾಮರರನ್ನಾಗಿ ಮಾಡಲಿಲ್ಲವೋ !’ ಎಂದಳು. ಅವಳ ಆ ಮಾತನ್ನು ಕೇಳಿ ಮರುಭೂತಿಯು ‘ದೇವಿ! ಮರ್ತ್ಯಲೋಕದಲ್ಲಿ ಇದು ಹೇಗೆ ಸಾಧ್ಯವಾದೀತು!’ ಎಂದು ಈ ಕಥೆಯನ್ನು ಹೇಳಿದನು: -


## ಚಿರಾಯು ನಾಗಾರ್ಜುನರ ಕಥೆ


ಚಿರಾಯುವೆಂಬ ನಗರದಲ್ಲಿ ಚಿರಾಯುವೆಂಬ ರಾಜನಿದ್ದನು; ಅವನಿಗೆ ಬೋಧಿಸತ್ವಾಂಶದಿಂದ ಜನಿಸಿದ ನಾಗಾರ್ಜುನನೆಂಬ ಮಂತ್ರಿಯಿದ್ದನು. ಅವನು ದಯಾಳು, ದಾನಶೀಲ, ವಿಜ್ಞಾನಿ; ನಾನಾ ಗಿಡಮೂಲಿಕೆಗಳ ಸ್ವರೂಪವನ್ನು ಅರಿತಿದ್ದವನು. ಅವನು ರಸಾಯನಪ್ರಯೋಗದಿಂದ ತನಗೂ ರಾಜನಿಗೂ ಮುಪ್ಪು ಬರದಂತೆಯೂ ದೀರ್ಘಾಯುಸ್ಸು ಇರುವಂತೆಯೂ ಮಾಡಿಕೊಂಡಿದ್ದನು. ಒಂದು ಸಾರಿ ಅವನ ಮಕ್ಕಳಲ್ಲೆಲ್ಲಾ ತುಂಬ ಪ್ರೀತಿಪಾತ್ರನಾಗಿದ್ದ ಮಗನೊಬ್ಬನು ಸತ್ತುಹೋದನು. ಆಗ ಅವನಿಗೆ ತುಂಬ ಸಂಕಟವಾಗಿ ಮರ್ತ್ಯರಿಗೆ ಮೃತ್ಯುಬರದಂತೆ ತಡೆಯುವ ಅಮೃತವನ್ನು ಮಾಡುವುದಕ್ಕೆ ಕುಳಿತನು. ಇನ್ನು ಒಂದು ಔಷಧವನ್ನು ಸೇರಿಸಿದ್ದರೆ ಅದು ಸಿದ್ಧವಾಗುತ್ತಿತ್ತು. ಅದಕ್ಕೆ ಕಾಲನಿರೀಕ್ಷಣೆಯಲ್ಲಿದ್ದಾಗ, ದೇವೇಂದ್ರನಿಗೆ ಅದು ತಿಳಿಯಿತು. ಅವನು ಅಶ್ವಿನೀದೇವತೆಗಳನ್ನು ಕರೆದು ‘ನೀವು ನಾಗಾರ್ಜುನನ ಹತ್ತಿರಕ್ಕೆ ಹೋಗಿ ನನ್ನ ಮಾತಿನಿಂದ ಹೀಗೆಂದು ಹೇಳಿ:- ಮಂತ್ರಿಯಾಗಿದ್ದೂ ಇದೇನು ನೀನು ಆರಂಭಿಸಿರುವ ಅನೀತಿಯ ಕೆಲಸ? ನೀನೇನು ಬ್ರಹ್ಮನನ್ನು ಗೆಲ್ಲುವುದಕ್ಕೆ ಹೊರಟಿದ್ದೀಯೋ? ಮರಣವೆಂಬುದು ಮನುಷ್ಯಧರ್ಮ.ಅಮೃತವನ್ನು ಸಿದ್ಧ ಮಾಡಿ ಅವರನ್ನು ಅಮರರನ್ನಾಗಿ ಮಾಡಬೇಕೆಂದಿದ್ದೀಯಾ? ಹಾಗಾದರೆ, ದೇವತೆಗಳಿಗೂ ಮನುಷ್ಯರಿಗೂ ವಿಶೇಷವೇನಿದ್ದೀತು? ಯಜ್ಞಮಾಡುವವರು ಮಾಡಿಸಿಕೊಳ್ಳುವವರು ಎಂಬ ವ್ಯವಸ್ಥೆಯೇ ಇಲ್ಲದೆ ಲೋಕಸ್ಥಿತಿಯು ಅಳಿದುಹೋದೀತು? ಆದ್ದರಿಂದ ನನ್ನ ಮಾತಿನಂತೆ ಈ ಅಮೃತಸಾಧನೆಯನ್ನು ನಿಲ್ಲಿಸಿಬಿಡು! ಇಲ್ಲದಿದ್ದರೆ ದೇವತೆಗಳು ಕೋಪಿಸಿಕೊಂಡು ಖಂಡಿತ ನಿನಗೆ ಶಾಪಕೊಡುತ್ತಾರೆ. ನಿನ್ನ ಮಗ ಹೋದನೆಂಬ ದುಃಖದಿಂದ ನೀನು ಈ ಕೆಲಸವನ್ನು ಕೈಕೊಂಡಿದ್ದೀಯೆ; ಅವನು ಸ್ವರ್ಗದಲ್ಲಿ ಸುಖವಾಗಿದ್ದಾನೆ!’ ಎಂದು ಅವರೊಡನೆ ಹೇಳಿಕಳುಹಿಸಿದನು. ನಾಗಾರ್ಜುನನು ಈ ಮಾತನ್ನು ಕೇಳಿ ವಿಷಣ್ಣನಾಗಿ ‘ಇಂದ್ರನ ಮಾತನ್ನು ನಡೆಸದಿದ್ದರೆ, ದೇವತೆಗಳೇಕೆ, ಈ ಅಶ್ವಿನೀದೇವತೆಗಳೇ ನನಗೆ ಶಾಪಕೊಡಬಹುದು; ಆದ್ದರಿಂದ ಈ ಅಮೃತಸಾಧನೆ ಇರಲಿ; ಮಗನೇನೋ ಪೂರ್ವಪುಣ್ಯದಿಂದ ಸದ್ಗತಿಯನ್ನು ಪಡೆದಿದ್ದಾನೆ!’ ಎಂದುಕೊಂಡು ಅಶ್ವಿನೀದೇವತೆಗಳಿಗೆ ‘ಇಂದ್ರನ ಆಜ್ಞೆಯಂತೆ ಅಮೃತಮಾಡುವ ಕೆಲಸವನ್ನು ಅಷ್ಟಕ್ಕೇ ಬಿಟ್ಟಿದ್ದೇನೆ; ಇನ್ನೈದು ದಿನ ನೀವು ಬರದೆ ಇದ್ದಿದ್ದರೆ, ಅದು ಸಿದ್ಧವಾಗಿ ಲೋಕವು ಅಜರಾಮರವಾಗಿಬಿಡುತ್ತಿತ್ತು!’ ಎಂದು ಹೇಳಿ, ಅವರೆದುರಿಗೇ, ಭೂಮಿಯಲ್ಲಿ ಹೂಳಿ ಸಿದ್ಧವಾಗುತ್ತಿದ್ದ ಅಮೃತವನ್ನು ಅಷ್ಟಕ್ಕೇ ತೆಗೆದುಬಿಟ್ಟನು. ಅಶ್ವಿನೀದೇವತೆಗಳು ದೇವೇಂದ್ರನಿಗೆ ಇದನ್ನು ತಿಳಿಸಿದರು. ಅವನು ಸಂತೋಷಪಟ್ಟನು. ಇತ್ತ ರಾಜನು ತನ್ನ ಮಗನಾದ ಜೀವಹರನಿಗೆ ಯುವರಾಜ್ಯಾಭಿಷೇಕ ಮಾಡಲು ಅವನು ಹೋಗಿ ತಾಯಿಗೆ ನಮಸ್ಕಾರ ಮಾಡಿದನು. ಧನಪರೆಯೆಂಬ ಆ ರಾಣಿಯು ‘ಮಗು! ಯುವರಾಜಪದವಿ ಬಂತೆಂದು ಸುಮ್ಮನೆ ಏಕೆ ಸಂತೋಷಪಡುತ್ತೀಯೆ? ನಿನ್ನಂತೆ ನಿನ್ನ ತಂದೆಯ ಮಕ್ಕಳೆಷ್ಟೋ ಜನ ಯುವರಾಜರಾಗಿ ಹೋದರು; ಯಾರಿಗೂ ರಾಜ್ಯ ಬೇರೆ ಬರಲಿಲ್ಲ; ನಾಗಾರ್ಜುನನು ಅವನಿಗೆ ಒಂದು ಸಾರಿ ರಸಾಯನವನ್ನು ಕೊಟ್ಟರೆ ಒಂದು ನೂರು ವರ್ಷ ಆಯುಸ್ಸು ಹೆಚ್ಚುತ್ತದೆ; ಇದು ಎಂಟನೆಯ ಸಾರಿ; ಇನ್ನೂ ಎಷ್ಟು ಸಾರಿ ಹೀಗೇ ನಡೆಯಬೇಕೋ!’ ಎಂದಳು. ಯುವರಾಜನಿಗೆ ತುಂಬ ಕೊರಗುಂಟಾಯಿತು. ಆಗ ರಾಣಿಯು, ‘ನಿನಗೆ ರಾಜ್ಯ ಬೇಕಾದರೆ ಒಂದು ಉಪಾಯಮಾಡು; ಈ ನಾಗಾರ್ಜುನ ಮಂತ್ರಿಯು ಪ್ರತಿನಿತ್ಯವೂ ಸ್ನಾನಾಹ್ನಿಕಗಳನ್ನು ಮಾಡಿಕೊಂಡು ಊಟದ ಹೊತ್ತಿನಲ್ಲಿ ಯಾರಿಗೇನು ಬೇಕು ಎಂದು ಕೂಗಿಸುತ್ತಾನೆ. ಆಗ ನೀನು ಹೋಗಿ ಅವನ ತಲೆಯನ್ನು ಕೇಳು; ಅವನು ಸತ್ತರೆ ರಾಜನೂ ಸತ್ತಾನು ಅಥವಾ ತಪೋವನಕ್ಕೆ ಹೋದಾನು; ಆಗ ನಿನಗೆ ರಾಜ್ಯ ಸಿಕ್ಕುತ್ತದೆ; ಇದಕ್ಕೆ ಬೇರೆ ಮಾರ್ಗವೇ ಇಲ್ಲ!’ ಎಂದಳು. ತಂದೆಗಿಂತಲೂ ರಾಜ್ಯವೇ ಹೆಚ್ಚಾಯಿತು! ರಾಜಪುತ್ರನು ಮರುದಿನ ಹಾಗೆಯೇ ನಾಗಾರ್ಜುನನ ಮನೆಗೆ ಹೋಗಿ ಅವನ ತಲೆಯನ್ನು ಕೇಳಿದನು. ಅವನು ‘ಮಗು! ನನ್ನ ತಲೆಯನ್ನು ತೆಗೆದುಕೊಂಡು ನೀನು ಏನು ಮಾಡುತ್ತೀಯೆ? ಅದರಲ್ಲಿರುವುದು ಮೂಳೆ ಮಾಂಸ ಕೂದಲು ಇಷ್ಟೇತಾನೇ? ಅದರಿಂದ ನಿನಗೇನು ಉಪಯೋಗ? ಇಷ್ಟರಮೇಲೆ, ನಿನಗೆ ಅದರಿಂದ ಪ್ರಯೋಜನವಿರುವುದಾದರೆ ಅದನ್ನು ಕತ್ತರಿಸಿ ತೆಗೆದುಕೋ!’ ಎಂದು ಹೇಳಿದನು. ಆದರೆ ರಾಜಪುತ್ರನು ಎಷ್ಟು ಕಡಿದರೂ ಕತ್ತು ಕತ್ತರಿಸಲೇ ಒಲ್ಲದು; ಎಷ್ಟೋ ಕತ್ತಿಗಳು ಹೊಡೆದು ಹೊಡೆದು ಮುರಿದುಹೋದವು! ರಸಾಯನಸೇವನೆಯಿಂದ ಅವನ ದೇಹ ಅಷ್ಟು ಗಟ್ಟಿಯಾಗಿತ್ತು. ಅಷ್ಟುಹೊತ್ತಿಗೆ ಇದು ರಾಜನ ಕಿವಿಗೆ ಬಿತ್ತು. ಅವನು ಬಂದು ಅಡ್ಡಿಪಡಿಸಿದನು. ನಾಗಾರ್ಜುನನು ‘ಮಹಾರಾಜ! ನಾನು ಇದುವರೆಗೆ ತೊಂಬತ್ತೊಂಬತ್ತು ಜನ್ಮಗಳಲ್ಲಿ ಹೀಗೆಯೇ ತಲೆ ಕೊಟ್ಟಿದ್ದೇನೆ; ಇದು ನೂರನೆಯದು; ಆದ್ದರಿಂದ ಅಡ್ಡಿಪಡಿಸದಿರು; ಅರ್ಥಿಯು ತನ್ನ ಇಷ್ಟವನ್ನು ಪಡೆಯದೆ ಹೋಗುವುದು ಬೇಡ!’ ಎಂದು ಅವನನ್ನು ಆಲಿಂಗಿಸಿಕೊಂಡು, ತನ್ನ ಕೋಶದಿಂದ ಒಂದು ಚೂರ್ಣವನ್ನು ತಂದು ಅದನ್ನು ಕತ್ತಿಯ ಬಾಯಿಗೆ ಸವರಿ ‘ಈಗ ಹೊಡಿ!’ ಎಂದನು. ರಾಜಪುತ್ರನು ಹೊಡೆದನು; ಕಮಲಪುಷ್ಪವನ್ನು ದಂಟಿನಿಂದ ಕತ್ತರಿಸಿದಂತೆ ತಲೆಯು ಕಡಿದುಬಿತ್ತು. ರಾಜನು ಪ್ರಾಣತ್ಯಾಗಕ್ಕೆ ಸಿದ್ಧನಾಗಲು, ‘ಮಹಾರಾಜ! ಅಕಾರ್ಯಮಾಡಬೇಡ; ನಿನ್ನ ಸ್ನೇಹಿತನಿಗಾಗಿ ವ್ಯಥೆಪಡಬೇಕಾದದ್ದಿಲ್ಲ; ಅವನು ಬುದ್ಧಗತಿಯನ್ನು ಪಡೆದಿದ್ದಾನೆ’ ಎಂದು ಅಶರೀರವಾಣಿಯಾಯಿತು. ಅದನ್ನು ಕೇಳಿ ಚಿರಾಯು ರಾಜನು ಸುಮ್ಮನಾದನು. ರಾಜ್ಯ ಬಿಟ್ಟು ಕಾಡಿಗೆ ಹೋಗಿ, ತಪಸ್ಸಿನಿಂದ ಕಾಲಕ್ರಮದಲ್ಲಿ ಪರಮಗತಿಯನ್ನು ಪಡೆದನು. ಆದರೆ ಜೀವಹರನು ಬಹುಕಾಲ ರಾಜ್ಯಭಾರ ಮಾಡಲಿಲ್ಲ; ನಾಗಾರ್ಜುನನ ಮಕ್ಕಳು ತಂದೆಯು ಹೋದ ದುಃಖದಿಂದ ಅವನನ್ನು ಕೊಂದರು. ಆ ದುಃಖದಿಂದ ಅವನ ತಾಯಿ ಎದೆಯೊಡೆದು ಸತ್ತಳು; ಅನ್ಯಾಯದ ದಾರಿಯಲ್ಲಿ ಹೋದರೆ ಒಳ್ಳೆಯದಾಗುತ್ತದೆಯೇ? ಇನ್ನೊಬ್ಬ ರಾಣಿಯ ಮಗನಾದ ಶತಾಯುವೆಂಬವನನ್ನು ಮಂತ್ರಿಗಳು ಸಿಂಹಾಸನದ ಮೇಲೆ ಕೂರಿಸಿದರು. ಹೀಗೆ ಮರ್ತ್ಯರಿಗೆ ಬರುವ ಮೃತ್ಯುವನ್ನು ಹೋಗಲಾಡಿಸಬೇಕೆಂದು ನಾಗಾರ್ಜುನನು ಪ್ರಯತ್ನಮಾಡಲು ದೇವತೆಗಳು ಅದನ್ನು ಸೈರಿಸಲಿಲ್ಲ. ಅವನೇ ಮೃತ್ಯುವಶನಾದನು. ಆದ್ದರಿಂದ ದುಃಖಬಹುಳವಾದ ಈ ಜೀವಲೋಕ ಅನಿತ್ಯವಾದದ್ದೇ; ಯಾರು ಏನು ಮಾಡಿದರೂ ಬ್ರಹ್ಮ ಸಂಕಲ್ಪಕ್ಕೆ ವಿರುದ್ಧವಾಗಿ ಹೋಗುವುದಕ್ಕಾಗುವುದಿಲ್ಲ! ಈ ಕಥೆಯನ್ನು ಕೇಳಿ ನರವಾಹನದತ್ತನು ಅಂದಿನ ಕಾರ್ಯಗಳನ್ನು ನೋಡಿಕೊಳ್ಳುವುದಕ್ಕಾಗಿ ಎದ್ದನು.

೮. ಮರುದಿನ ಅವನು ತಂದೆಯೊಡನೆಯೂ ಸ್ನೇಹಿತರೊಡನೆಯೂ ಆನೆ ಕುದುರೆ ಮುಂತಾದ ಪರಿವಾರದೊಡನೆಯೂ ಬೇಟೆಗಾಗಿ ಕಾಡಿಗೆ ಹೊರಟನು. ಬೇಟೆಯಾಡಿ ವಿಶ್ರಮಿಸಿಕೊಂಡು ಗೋಮುಖನೊಡನೆ ಕುದುರೆಯ ಮೇಲೆ ಮಗ್ಗಲು ಕಾಡಿಗೆ ಹೋಗಿ ಅಲ್ಲಿ ಗೋಲಿಯಾಡುತ್ತಿರಲು ಅದು ಅಲ್ಲಿ ಬರುತ್ತಿದ್ದ ಒಬ್ಬ ತಾಪಸಿಯ ತಲೆಯ ಮೇಲೆ ಬಿತ್ತು. ಅವಳು ಮುಗುಳುನಕ್ಕು ‘ಈಗಲೇ ನಿನಗೆ ಇಷ್ಟು ಮದವಿರಬೇಕಾದರೆ, ಕರ್ಪೂರಿಕೆಯನ್ನು ಮದುವೆಮಾಡಿಕೊಂಡಮೇಲೆ ಅದು ಎಷ್ಟಾಗುತ್ತದೆಯೋ ಏನೋ!’ ಎಂದಳು. ಅವನು ಅವಳನ್ನು ಸಮಾಧಾನಪಡಿಸಿ ವಿನಯದಿಂದ ಕರ್ಪೂರಿಕೆ ಯಾರು ಎಂದು ಕೇಳಿದನು. ಅವಳು ‘ಸಮುದ್ರದ ಆಚೆಯ ದಡದಲ್ಲಿ ಕರ್ಪೂರಸಂಭವವೆಂಬ ನಗರವಿದೆ. ಅಲ್ಲಿ ಕರ್ಪೂರಕನೆಂಬ ರಾಜನಿದ್ದಾನೆ. ಕರ್ಪೂರಿಕೆಯು ಅವನ ಮಗಳು; ಅವಳಿಗೆ ಗಂಡಸರೆಂದರೆ ಆಗದು. ಆದ್ದರಿಂದ ಮದುವೆ ಬೇಡವೆನ್ನುತ್ತಾಳೆ; ನೀನು ಹೋದರೆ ಒಪ್ಪುತ್ತಾಳೆ’ ಎಂದು ಆಕಾಶಕ್ಕೆ ನೆಗೆದು ಮಾಯವಾದಳು. ಕೂಡಲೆ ಅವನು ಕುದುರೆ ಹತ್ತಿ ದಕ್ಷಿಣ ದಿಕ್ಕಿನ ಕಡೆಗೆ ಹೊರಟನು; ಇಷ್ಟವಿಲ್ಲದಿದ್ದರೂ ಗೋಮುಖನು ಅವನ ಹಿಂದೆ ಹೊರಟನು; ವತ್ಸೇಶ್ವರನೂ ಅವನೊಡನೆ ಬಂದಿದ್ದ ಪರಿವಾರದವರೂ ನರವಾಹನದತ್ತನು ತನ್ನ ಮಿತ್ರರೊಡನೆ ಹಿಂದಿನಿಂದ ಬರುತ್ತಾನೆಂದುಕೊಂಡು ಊರಿಗೆ ಹೋದರು; ಅವನು ಎಷ್ಟು ಹೊತ್ತಾದರೂ ಬಾರದಿರಲು, ರತ್ನಪ್ರಭೆಯ ಮನೆಗೇನಾದರೂ ಹೋಗಿದ್ದಾನೋ ಎಂದು ವಿಚಾರಿಸಿದರು; ಅವಳು ನರವಾಹನದತ್ತನು ಕರ್ಪೂರಿಕೆಯನ್ನು ಹುಡುಕಿಕೊಂಡು ಹೋಗಿದ್ದನೆಂದೂ ಅವಳನ್ನು ಮದುವೆಮಾಡಿಕೊಂಡು ಗೋಮುಖನೊಡನೆ ಶೀಘ್ರವಾಗಿ ಬರುವನೆಂದೂ, ತನ್ನ ವಿದ್ಯಾಬಲದಿಂದ ತಿಳಿದು ಹೇಳಿದಳು; ಮತ್ತು ದಾರಿಯಲ್ಲಿ ಅವನಿಗೆ ತೊಂದರೆಯಾಗದಿರಲೆಂದು ಅವನ ಸಹಾಯಕ್ಕಾಗಿ ಮಾಯಾವತಿ ಎಂಬ ತನ್ನ ವಿದ್ಯೆಯನ್ನು ಕಳುಹಿಸಿದಳು. ಅವಳು ಕಾಡಿನಲ್ಲಿ ಹೋಗುತ್ತಿದ್ದ ನರವಾಹನದತ್ತನನ್ನು ಕಂಡು ತನ್ನನ್ನು ರತ್ನಪ್ರಭೆಯು ಕಳುಹಿಸಿದಳೆಂದು ತಿಳಿಸಿದಳು. ಅವಳ ಪ್ರಭಾವದಿಂದ ಅವನೂ ಗೋಮುಖನೂ ಹಸಿವು ನೀರಡಿಕೆಗಳ ಬಾಧೆಯಿಲ್ಲದೆ ಮುಂದುವರಿದು ಸಂಜೆಯ ಹೊತ್ತಿಗೆ ಒಂದು ಸರೋವರದ ಹತ್ತಿರಕ್ಕೆ ಬಂದರು. ಅಲ್ಲಿ ಹಣ್ಣು ತಿಂದು ನೀರು ಕುಡಿದು, ಕುದುರೆಗಳನ್ನು ಮರಕ್ಕೆ ಕಟ್ಟಿ ಹಾಕಿ, ತಾವು ಮರವೇರಿ ಕುಳಿತರು. ಒಂದು ಹೊತ್ತಿನಲ್ಲಿ ಕುದುರೆಯು ಗಟ್ಟಿಯಾಗಿ ಕೆನೆಯಿತು; ಬಗ್ಗಿನೋಡಲು ಒಂದು ಸಿಂಹವು ಬಂದಿತ್ತು. ರಾಜಪುತ್ರನು ಕೂಡಲೆ ತನ್ನ ಸೊಂಟದಲ್ಲಿದ್ದ ಚೂರಿಯನ್ನು ಸಿಂಹದ ಮೇಲೆ ಎಸೆದನು; ಅದು ಚುಚ್ಚಿಕೊಂಡಿದ್ದರೂ ಸಿಂಹವು ಆ ಕುದುರೆಯನ್ನು ಕೊಂದು ಇನ್ನೊಂದನ್ನೂ ಕೊಂದಿತು. ಆಗ ಅವನು ಗೋಮುಖನ ಹತ್ತಿರವಿದ್ದ ಕತ್ತಿಯನ್ನು ತೆಗೆದುಕೊಂಡು ಸಿಂಹದ ಮೇಲೆ ಎಸೆದನು. ಸಿಂಹವು ಎರಡು ತುಂಡಾಗಿ ಬಿತ್ತು. ಹೀಗೆ ಕುದುರೆಗಳು ಸಾಯಲು ಅವರು ಬೆಳಗಾದಮೇಲೆ ನಡೆದುಕೊಂಡು ಹೊರಟರು. ಹೊತ್ತುಹೋಗುವುದಕ್ಕಾಗಿ ಗೋಮುಖನು ಈ ಕಥೆಯನ್ನು ಹೇಳಿದನು:-


## ಇಂದೀವರಸೇನ ಅನಿಚ್ಛಾಸೇನರ ಕಥೆ


ಇರಾವತಿಯೆಂಬ ನಗರದಲ್ಲಿ ಪರಿತ್ಯಾಗಸೇನನೆಂಬ ರಾಜನಿದ್ದನು. ಅವನಿಗೆ ಇಬ್ಬರು ಹೆಂಡಿರು; ಒಬ್ಬಳು ಮಂತ್ರಿಯ ಮಗಳು; ಅವಳ ಹೆಸರು ಅಧಿಕಸಂಗಮೆ; ಇನ್ನೊಬ್ಬಳು ರಾಜನ ಮಗಳು; ಅವಳ ಹೆಸರು ಕಾವ್ಯಾಲಂಕಾರೆ. ಮಕ್ಕಳಿಲ್ಲದೆ, ಅವನೂ ಅವನ ಹೆಂಡತಿಯರೂ ಅಂಬಿಕೆಯನ್ನು ಆರಾಧಿಸಲು ಅವಳು ಕನಸಿನಲ್ಲಿ ಬಂದು ಎರಡು ಹಣ್ಣುಗಳನ್ನು ಕೊಟ್ಟು, ‘ಮಹಾರಾಜ! ಇವನ್ನು ನಿನ್ನ ಹೆಂಡತಿಯರಿಗೆ ಕೊಡು; ಅವರಲ್ಲಿ ಇಬ್ಬರು ವೀರಪುತ್ರರು ಹುಟ್ಟುತ್ತಾರೆ!’ ಎಂದು ಹೇಳಿದಳು. ಮರುದಿನ ಅಧಿಕಸಂಗಮೆಗೆ ಒಂದು ಹಣ್ಣನ್ನು ಕೊಟ್ಟು ಇನ್ನೊಂದನ್ನು ಕಾವ್ಯಾಲಂಕಾರೆಗೆ ಕೊಡಲೆಂದು ತಲೆದಿಂಬಿನ ಕೆಳಗೆ ಇಟ್ಟುಕೊಂಡು ಮಲಗಿದ್ದನು; ಅಧಿಕಸಂಗಮೆಯು ತನ್ನ ಹಣ್ಣನ್ನು ತಿಂದದ್ದಲ್ಲದೆ, ತನಗೆ ಇಬ್ಬರು ಮಕ್ಕಳಾಗಲೆಂಬ ಆಸೆಯಿಂದ ರಾಜನ ದಿಂಬಿನ ಕೆಳಗಿದ್ದ ಇನ್ನೊಂದು ಹಣ್ಣನ್ನೂ ತೆಗೆದುಕೊಂಡು ತಿಂದುಬಿಟ್ಟಳು. ಅದರಿಂದ ಕಾವ್ಯಾಲಂಕಾರೆಗ ಆಶಾಭಂಗವೂ ದುಃಖವೂ ಉಂಟಾದುವು. ಸಕಾಲದಲ್ಲಿ ಮೊದಲನೆಯ ಹೆಂಡತಿಗೆ ಇಬ್ಬರು ಮಕ್ಕಳಾದರು. ದೊರೆಯು ಅವರಿಗೆ ಇಂದೀವರಸೇನ ಅನಿಚ್ಛಾಸೇನ ಎಂದು ಹೆಸರಿಟ್ಟನು. ಎರಡನೆಯ ಹೆಂಡತಿಗೆ ಹೊಟ್ಟೆಯಕಿಚ್ಚು ಹುಟ್ಟಿತು. ಹುಡುಗರು ಬೆಳೆದು ಶಸ್ತ್ರಾಸ್ತ್ರ ಸಂಪನ್ನರಾಗಿ ದಿಗ್ವಿಜಯಕ್ಕೆ ಹೊರಟರು. ಜೊತೆಯಲ್ಲಿ ಅವರ ಅಜ್ಜನೂ ಮಂತ್ರಿಯೂ ಆದ ಪ್ರಥಮಸಂಗಮನೂ ಹೊರಟನು. ‘ದಾರಿಯಲ್ಲಿ ನಿಮಗೇನಾದರೂ ಕಷ್ಟಬಂದರೆ ಅಂಬಿಕೆಯನ್ನು ಪ್ರಾರ್ಥಿಸಿಕೊಳ್ಳಿ; ಅದು ನಿವಾರಣೆಯಾಗುತ್ತದೆ; ನೀವು ಅವಳ ವರದಿಂದ ಹುಟ್ಟಿದವರು!’ ಎಂದು ರಾಜನು ಅವರಿಗೆ ಹೇಳಿಕಳುಹಿಸಿದನು. ಅವರು ಪೂರ್ವದಿಕ್ಕನ್ನು ಗೆದ್ದು ದಕ್ಷಿಣಕ್ಕೆ ಹೊರಟರು. ಅದನ್ನು ಕೇಳಿದ ಅವರ ಮಲತಾಯಿಯು ಹೊಟ್ಟೆಯಕಿಚ್ಚಿನಿಂದ ಅವರ ಶಿಬಿರದಲ್ಲಿದ್ದ ಸಾಮಂತರಿಗೆ ರಾಜನೇ ಬರೆದಂತೆ ‘ನನ್ನ ಮಕ್ಕಳು ತಮ್ಮ ಭುಜದರ್ಪದಿಂದ ಭೂಮಿಯನ್ನು ಗೆದ್ದು ನನ್ನನ್ನು ಕೊಂದು ನನ್ನ ರಾಜ್ಯವನ್ನು ಅಪಹರಿಸಬೇಕೆಂದಿದ್ದಾರೆ; ಆದ್ದರಿಂದ, ನನ್ನಲ್ಲಿ ಭಕ್ತಿಯಿರುವುದಾದರೆ ನೀವು ಹಿಂದುಮುಂದು ನೋಡದೆ ಅವರಿಬ್ಬರನ್ನೂ ಕೊಂದುಬಿಡಿ!’ ಎಂದು ಕಾಗದ ಬರೆದು ಕಳುಹಿಸಿದಳು. ಅವರು ಅದನ್ನು ಓದಿಕೊಂಡು, ಅಂದಿನ ರಾತ್ರಿ ಮಂತ್ರಾಲೋಚನೆ ನಡೆಸಿ, ರಾಜಪುತ್ರರನ್ನು ಕೊಲ್ಲುವುದಕ್ಕೆ ನಿರ್ಧರಿಸಿದರು. ಅವರಲ್ಲಿ ಒಬ್ಬನು ರಾಜಪುತ್ರರಿಗೆ ಸ್ನೇಹಿತನಾಗಿದ್ದದ್ದರಿಂದ ಅದನ್ನು ಅವರಿಗೆ ತಿಳಿಸಿಬಿಟ್ಟನು. ಆದ್ದರಿಂದ ಅಜ್ಜನೂ ಮೊಮ್ಮಕ್ಕಳೂ ಆ ರಾತ್ರಿಯೇ ಕುದುರೆ ಏರಿ ವಿಂಧ್ಯಾರಣ್ಯಕ್ಕೆ ಹೊರಟುಬಿಟ್ಟರು. ಮರುದಿನ ಬಿಸಿಲಿನ ಬೇಗೆಯಿಂದಲೂ ನೀರಡಿಕೆಯಿಂದಲೂ ಕುದುರೆಗಳು ಸತ್ತುಬಿದ್ದವು; ವೃದ್ಧಮಂತ್ರಿಗೂ ಅದೇ ಗತಿಯಾಯಿತು. ‘ನಮ್ಮ ಮಲತಾಯಿಯನ್ನು ಸಂತೋಷಪಡಿಸುವುದಕ್ಕಾಗಿ ರಾಜನು ನಿರಪರಾಧಿಗಳಾದ ನಮಗೆ ಇಷ್ಟೆಲ್ಲಾ ಕಷ್ಟಕೊಟ್ಟನೇ!’ ಎಂದುಕೊಂಡು ಅವರು ಅಂಬಿಕೆಯನ್ನು ಧ್ಯಾನಿಸಿದರು. ಅದರಿಂದ ಅವರ ಹಸಿವುಬಳಲಿಕೆಗಳು ಅಡಗಿ ಹೊಸ ಚೈತನ್ಯ ಮೂಡಿತು. ವಿಂಧ್ಯವಾಸಿನೀಕ್ಷೇತ್ರಕ್ಕೆ ಹೋಗಿ ಅಲ್ಲಿ ಅವರು ಅನ್ನಾಹಾರ ಬಿಟ್ಟು ದೇವಿಯ ಆರಾಧನೆಯಲ್ಲಿ ನಿರತರಾದರು. ಅತ್ತ ಆ ಸಾಮಂತರು ರಾಜಪುತ್ರರನ್ನು ಕಾಣದೆ, ಊರಿಗೆ ಬಂದು ರಾಜನಿಗೆ ಆ ಲೇಖನವನ್ನು ತೋರಿಸಿ ನಡೆದದ್ದನ್ನೆಲ್ಲಾ ತಿಳಿಸಿದರು. ಅವನು ಕ್ರೋಧಾಂಧನಾಗಿ ‘ನೀವು ಏನು ದಡ್ಡರು! ನಿಮಗೆ ಇಷ್ಟು ತಿಳಿಯಬೇಡವೇ? ಇದು ನಾನು ಬರೆದದ್ದಲ್ಲ; ಅಷ್ಟು ಕಷ್ಟಪಟ್ಟು ಮಕ್ಕಳನ್ನು ಪಡೆದು ಅವರನ್ನು ಕೈಯಾರ ಕೊಲ್ಲಿಸುತ್ತೇನೆಯೇ? ನೀವು ಅವರನ್ನು ಕೊಂದುಬಿಡುತ್ತಿದ್ದಿರಿ; ಅವರ ಪುಣ್ಯದಿಂದಲೂ ಮಂತ್ರಿಯ ಬುದ್ಧಿಯಿಂದಲೂ ಅವರು ಬದುಕಿಕೊಂಡರು!’ ಎಂದು, ಆ ಕೃತ್ರಿಮದ ಕಾಗದವನ್ನು ತೆಗೆದುಕೊಂಡು ಹೋಗಿ ಕೊಟ್ಟಿದ್ದ ಕಾಯಸ್ಥನನ್ನು ಹಿಡಿತರಿಸಿ ವಿಚಾರಮಾಡಿದನು. ಕಾವ್ಯಾಲಂಕಾರೆಯ ತಳತಂತ್ರವು ಗೊತ್ತಾಗಲು ಅವಳನ್ನು ನೆಲಮಾಳಿಗೆಯಲ್ಲಿ ಸೆರೆಯಿಡಿಸಿದನು. ಇತ್ತ ವಿಂಧ್ಯವಾಸಿನಿಯು ರಾಜಪುತ್ರರ ಆರಾಧನೆಗಳಿಂದ ಪ್ರಸನ್ನಳಾಗಿ ಇಂದೀವರಸೇನನಿಗೆ ಒಂದು ಕತ್ತಿಯನ್ನು ಕೊಟ್ಟು ‘ಇದರಿಂದ ನೀವು ಯಾವ ಶತ್ರುವನ್ನು ಬೇಕಾದರೂ ಜಯಿಸಬಹುದು; ಮತ್ತು ಕೋರಿದ ಇಷ್ಟಾರ್ಥವೆಲ್ಲಾ ಕೈಗೂಡುತ್ತದೆ!’ ಎಂದು ಹೇಳಿದಳು. ಅವರು ಅದನ್ನು ತೆಗೆದುಕೊಂಡು ಹೊರಟು ಒಂದು ದೊಡ್ಡ ನಗರವನ್ನು ಸೇರಿದರು. ಊರಬಾಗಿಲಲ್ಲಿ ಕಾವಲಿದ್ದ ಒಬ್ಬ ರಾಕ್ಷಸನನ್ನು ಆ ಊರು ಯಾವುದು, ಯಾರದು, ಎಂದು ಕೇಳಿದರು. ಅವನು, ‘ಇದು ಶೈಲಪುರ; ಯಮದಂಷ್ಟ್ರನೆಂಬವನು ನಮ್ಮ ರಾಜ’ ಎಂದನು. ಅವನನ್ನು ಕೊಂದು ಊರೊಳಕ್ಕೆ ಹೋಗಿ ಯಮದಂಷ್ಟ್ರನನ್ನು ಕಂಡರು. ಅವನು ಸಿಂಹಾಸನದಲ್ಲಿ ಮಂಡಿಸಿದ್ದನು; ಅವನ ಒಂದು ಪಕ್ಕದಲ್ಲಿ ಒಬ್ಬ ರೂಪವತಿಯಾದ ಹೆಂಗಸೂ ಇನ್ನೊಂದು ಪಕ್ಕದಲ್ಲಿ ಒಬ್ಬ ಹುಡುಗಿಯೂ ಕುಳಿತಿದ್ದರು. ಇಂದೀವರಸೇನನು ಅವನೊಡನೆ ಕದನವಾರಂಭಿಸಿ ಅವನ ತಲೆಯನ್ನು ಕಡಿಯಲು ಕಡಿಕಡಿದಹಾಗೆಲ್ಲಾ ಅದು ಮತ್ತೆ ಮತ್ತೆ ಮೂಡುತ್ತಿತ್ತು. ಪಕ್ಕದಲ್ಲಿದ್ದ ಹುಡುಗಿಯು ಸನ್ನೆಮಾಡಲು, ಅದರಂತೆ ರಾಜಕುಮಾರನು ತಲೆಯನ್ನು ಕಡಿದು ಛಟ್ಟನೆ ಅದನ್ನು ಎರಡು ಹೋಳು ಮಾಡಿಹಾಕಿದನು. ಆಮೇಲೆ ಮತ್ತೆ ತಲೆ ಹುಟ್ಟಲಿಲ್ಲ; ರಾಕ್ಷಸನು ಸತ್ತುಹೋದನು. ಹೆಂಗಸರಿಗೆ ಸಂತೋಷವಾಯಿತು. ಅವರ ವೃತ್ತಾಂತವನ್ನು ಕೇಳಲು ಕಿರಿಯವಳು ‘ಈ ಶೈಲಪುರದಲ್ಲಿ ವೀರಭುಜನೆಂಬ ರಾಜನಿದ್ದನು; ಈ ರಾಕ್ಷಸನು ಆ ರಾಜನನ್ನೂ ಅವನ ಪರಿವಾರವನ್ನೂ ಕೊಂದುತಿಂದು, ಈ ಮದನದಂಷ್ಟ್ರೆ ರೂಪವತಿಯಾಗಿದ್ದಳೆಂದು ಕೊಲ್ಲದೆ ಅವಳನ್ನು ತನ್ನ ಹೆಂಡತಿಯಾಗಿ ಮಾಡಿಕೊಂಡನು. ನಾನು ಇವನ ತಂಗಿ ಖಡ್ಗದಂಷ್ಟ್ರೆ; ನಿನ್ನಲ್ಲಿ ಅನುರಾಗಗೊಂಡು ಸಂಜ್ಞೆಮಾಡಿದೆ!’ ಎಂದಳು. ಇಂದೀವರಸೇನನು ಗಾಂಧರ್ವ ವಿಧಿಯಿಂದ ಅವಳನ್ನು ಮದುವೆಯಾದನು. ಅಲ್ಲಿ ಕೆಲವು ದಿನವಿದ್ದು, ಧ್ಯಾನದಿಂದ ಒಂದು ವಿಮಾನವನ್ನು ನಿರ್ಮಿಸಿ, ಅದರೊಳಗೆ ಹೋಗಿ ತಮ್ಮ ವೃತ್ತಾಂತವನ್ನು ತಂದೆಗೆ ತಿಳಿಸುವಂತೆ ಅನಿಚ್ಛಾಸೇನನನ್ನು ಕಳುಹಿಸಿದನು. ತಾಯಿತಂದೆಗಳು, ಅವನನ್ನು ಕಂಡು ತುಂಬ ಸಂತೋಷಪಟ್ಟರು. ಕೆಲವು ದಿನಗಳಾದಮೇಲೆ ಅವನಿಗೆ ಒಂದು ಕೆಟ್ಟ ಕನಸು ಬಿತ್ತು. ಅಣ್ಣನಿಗೆ ಏನಾಗಿದೆಯೋ ಏನೋ ಎಂದು ಶಂಕಿಸಿ ಅವನು ತಾಯಿತಂದೆಗಳನ್ನೂ ಕರೆದುಕೊಂಡು ಅದೇ ವಿಮಾನದಲ್ಲಿ ಶೈಲಪುರಕ್ಕೆ ಬಂದನು. ಅರಮನೆಗೆ ಹೋಗಿ ನೋಡಲು ಅಣ್ಣನು ಜ್ಞಾನವಿಲ್ಲದೆ ಬಿದ್ದಿದ್ದನು. ಖಡ್ಗದಂಷ್ಟ್ರೆಯೂ ಮದನದಂಷ್ಟ್ರೆಯೂ ಅಳುತ್ತಿದ್ದರು. ಅದೇಕೆಂದು ವಿಚಾರಮಾಡಲು ಖಡ್ಗದಂಷ್ಟ್ರೆಯು “ನಿಮ್ಮಣ್ಣನು ಈ ಮದನದಂಷ್ಟ್ರೆಯೊಡನೆ ವಿಹರಿಸುತ್ತಿದ್ದನು; ಅದನ್ನು ಕಂಡು ನಾನು ಅವನನ್ನು ಗದರಿಸಿದುದಲ್ಲದೆ ‘ಇದೆಲ್ಲಾ ಈ ಕತ್ತಿಯಿದೆ ಎಂಬ ಹೆಮ್ಮೆಯಿಂದ ಮಾಡುತ್ತಿರುವ ಕೆಲಸ’ ಎಂದುಕೊಂಡು, ಅವನು ನಿದ್ರೆಯಲ್ಲಿದ್ದಾಗ ಅದನ್ನು ತೆಗೆದುಕೊಂಡು ಹೋಗಿ ಬೆಂಕಿಯಲ್ಲಿ ಹಾಕಿದೆ; ಅದು ಕಪ್ಪಾಯಿತು; ಇವನು ನಿಶ್ಚೇತನನಾಗಿ ಬಿದ್ದನು; ನಾವು ದುಃಖದಿಂದ ಪ್ರಾಣ ಕಳೆದುಕೊಳ್ಳಬೇಕೆಂದಿದ್ದೆವು; ಅಷ್ಟು ಹೊತ್ತಿಗೆ ನೀವು ಬಂದಿರಿ!’ ಎಂದಳು. ಆಗ ‘ರಾಜಪುತ್ರ! ನಿಮ್ಮ ಅಣ್ಣ ಸತ್ತಿಲ್ಲ; ಕತ್ತಿಗೆ ಅಪರಾಧವಾಯಿತಲ್ಲ ಎಂದು ದೇವಿ ಕೋಪಿಸಿಕೊಂಡದ್ದರಿಂದ ಅವನು ಮೂರ್ಛೆಹೋಗಿದ್ದಾನೆ; ಖಡ್ಗದಂಷ್ಟ್ರೆಯದೇನೂ ತಪ್ಪಿಲ್ಲ; ಇವರಿಬ್ಬರೂ ಅವನ ಪೂರ್ವಜನ್ಮದ ಹೆಂಡಿರು; ವಿಂಧ್ಯವಾಸಿನಿಯನ್ನು ಪ್ರಾರ್ಥಿಸಿಕೋ; ಎಲ್ಲವೂ ಸರಿಹೋಗುತ್ತದೆ!’ ಎಂದು ಅಶರೀರವಾಣಿಯಾಯಿತು. ಅದರಂತೆ ಮಾಡಲು, ಕತ್ತಿ ಮೊದಲಿನಂತೆ ಬೆಳಗಿತು; ಅಣ್ಣನು ಮೂರ್ಛೆತಿಳಿದೆದ್ದನು. ಅನಂತರ ಎಲ್ಲರೂ ವಿಮಾನದಲ್ಲಿ ಕುಳಿತು ಇರಾವತಿಗೆ ಬಂದರು. ಮರುದಿನ ಇಂದೀವರಸೇನನು ತಾನು ಗೆದ್ದ ರಾಜ್ಯವನ್ನೆಲ್ಲಾ ತಂದೆಗೆ ಒಪ್ಪಿಸಿದನು. ಆಗ ಅವನಿಗೆ ಪೂರ್ವಜನ್ಮದ ನೆನಪಾಯಿತು; ತಂದೆಯನ್ನು ಕುರಿತು "ಅಪ್ಪಾ! ಹಿಮಾಲಯದ ತಪ್ಪಲಲ್ಲಿ ಮುಕ್ತಾಪುರವೆಂಬ ಊರಿದೆ; ಅಲ್ಲಿ ಮುಕ್ತಾಸೇನನೆಂಬ ವಿದ್ಯಾಧರ ರಾಜನಿದ್ದಾನೆ; ಅವನಿಗೆ ಪದ್ಮಸೇನ ರೂಪಸೇನ ಎಂಬ ಇಬ್ಬರು ಮಕ್ಕಳಾದರು. ಆದಿತ್ಯಪ್ರಭೆಯೆಂಬ ವಿದ್ಯಾಧರ ಕನ್ಯೆಯು ಪದ್ಮಸೇನನನ್ನು ವರಿಸಿ ಬಂದಳು; ಅದನ್ನು ತಿಳಿದು ಅವಳ ಸ್ನೇಹಿತೆಯಾದ ಚಂದ್ರವತಿಯೂ ಅವನನ್ನೇ ಮದುವೆಯಾದಳು; ಸವತಿಯರಾದಮೇಲೆ ಅವರು ಜಗಳವಾಡುವುದಕ್ಕೆ ಪ್ರಾರಂಭಿಸಿದರು. ಪದ್ಮಸೇನನಿಗೆ ಅದರಿಂದ ಬೇಸರವಾಗಿ ತಪೋವನಕ್ಕೆ ಹೋಗಲು ತಂದೆಯ ಅನುಜ್ಞೆಯನ್ನು ಬೇಡಿದನು. ತುಂಬ ನಿರ್ಬಂಧಪಡಿಸಲು ಅವನು ರೇಗಿ, ‘ನಿನಗೆ ತಪೋವನವೇತಕ್ಕೆ? ಮನುಷ್ಯಲೋಕಕ್ಕೆ ಹೋಗು! ಈ ಜಗಳಗಂಟಿಯಾದ ಆದಿತ್ಯಪ್ರಭೆಯು ರಾಕ್ಷಸಿಯಾಗಿದ್ದು ನಿನ್ನನ್ನು ಸೇರಲಿ; ಚಂದ್ರವತಿಯೂ ರಾಕ್ಷಸಿಯಾಗಿ ನಿನಗೆ ಪ್ರಿಯವನ್ನುಂಟುಮಾಡಿ ನಿನ್ನನ್ನು ಸೇರಲಿ; ರೂಪಸೇನನೂ ನಿನ್ನೊಡನೆಯೇ ಹುಟ್ಟಲಿ; ಮನುಷ್ಯ ಲೋಕದಲ್ಲಿಯೂ ಇಬ್ಬರು ಹೆಂಡಿರ ಕಾಟವನ್ನು ಸ್ವಲ್ಪ ಅನುಭವಿಸಿ ತಂದೆಗೆ ರಾಜ್ಯ ಗೆದ್ದುಕೊಟ್ಟು, ಜಾತಿಸ್ಮರತ್ವವನ್ನು ಪಡೆ; ಅನಂತರ ಎಲ್ಲರಿಗೂ ಶಾಪವಿಮೋಚನೆಯಾಗಲಿ!’ ಎಂದನು. ಆ ಪದ್ಮಸೇನನೇ ನಾನು; ರೂಪಸೇನನೇ ಈ ಅನಿಚ್ಛಾಸೇನ; ಆದಿತ್ಯಪ್ರಭೆಯೇ ಮದನದಂಷ್ಟ್ರೆ; ಚಂದ್ರಾವತಿಯೇ ಖಡ್ಗದಂಷ್ಟ್ರೆ; ನಮಗೆ ಈಗ ಶಾಪವಿಮೋಚನೆಯಾಯಿತು!’ ಎಂದು ಹೇಳಿದನು. ಅನಂತರ ಅವರು ಮನುಷ್ಯದೇಹಗಳನ್ನು ಬಿಟ್ಟು ವಿದ್ಯಾಧರರಾಗಿ ಮುಕ್ತಾಪುರಕ್ಕೆ ಹೋಗಿ ಮುಕ್ತಾಸೇನನಿಗೆ ನಮಸ್ಕರಿಸಿದರು. ಆದಿತ್ಯಪ್ರಭೆ ಚಂದ್ರವತಿಯರು ಸವತಿಮತ್ಸರವನ್ನು ಬಿಟ್ಟು ಸುಖವಾಗಿದ್ದರು.

ಗೋಮುಖನು ಈ ಕಥೆಯನ್ನು ಹೇಳಿ ‘ಹೀಗೆ, ದೊಡ್ಡವರಿಗೇ ದೊಡ್ಡ ಕಷ್ಟಗಳು ಬರಬೇಕಾದರೆ! ಸಣ್ಣವರಿಗೆ ಬರುವ ಕಷ್ಟವೂ ಅಷ್ಟರಲ್ಲೇ ಇರುತ್ತದೆ, ಸುಖವೂ ಅಷ್ಟರಲ್ಲೇ ಇರುತ್ತದೆ. ಕರ್ಪೂರಿಕೆಯನ್ನು ಪಡೆಯುವುದು ನಿನಗೇನೂ ಕಷ್ಟವಾಗುವುದಿಲ್ಲ!’ ಎಂದನು. ಮುಂದೆ ಒಂದು ಸರೋವರವು ಸಿಕ್ಕಲು, ಅಂದು ಅಲ್ಲಿ ತಂಗಿದರು.

೯. ಮರುದಿನ ಬೆಳಗ್ಗೆ ನರವಾಹನದತ್ತನು ಗೋಮುಖನನ್ನು ಎಬ್ಬಿಸಿ “ನಿನ್ನೆ ರಾತ್ರಿ ನನ್ನ ಕನಸಿನಲ್ಲಿ ದಿವ್ಯರೂಪುಳ್ಳ ಹುಡುಗಿಯೊಬ್ಬಳು ಬಿಳಿಯ ಸೀರೆಯುಟ್ಟು ಬಂದು ‘ಮಗು! ನಿಶ್ಚಿಂತನಾಗಿರು; ಇಲ್ಲಿಂದ ನೀನು ಸಮುದ್ರತೀರದಲ್ಲಿರುವ ಒಂದು ಆಶ್ಚರ್ಯನಗರಿಯನ್ನು ಸೇರಿ, ಅಲ್ಲಿ ವಿಶ್ರಮಿಸಿಕೊಂಡು, ಕರ್ಪೂರಸಂಭವಕ್ಕೆ ಹೋಗಿ ಕರ್ಪೂರಿಕೆಯನ್ನು ಪಡೆಯುತ್ತೀಯೆ!’ ಎಂದು ಹೇಳಿ ಅಂತರ್ಧಾನವಾದಳು! ಆಮೇಲೆ ಎಚ್ಚರವಾಯಿತು!" ಎಂದು ಹೇಳಿದನು. ಗೋಮುಖನು ಸಂತೋಷಪಟ್ಟು ‘ದೇವತೆಗಳು ನಿನಗೆ ಅನುಗ್ರಹಮಾಡಿದ್ದಾರೆ; ನಿನ್ನ ಕೆಲಸ ಬೇಗನೆ ನೆರವೇರುತ್ತದೆ!’ ಎಂದನು. ಅವರು ಅಲ್ಲಿಂದ ಹೊರಟು ಸಮುದ್ರತೀರವನ್ನು ಸೇರಿ ಅಲ್ಲಿ ಒಂದು ದೊಡ್ಡ ನಗರವನ್ನು ಕಂಡರು. ಅದನ್ನು ಪ್ರವೇಶಿಸಿ ಅದರ ಅಂಗಡಿಯ ಬೀದಿಯಲ್ಲಿ ಹೋಗುತ್ತಿರಲು, ವರ್ತಕರು ವಿಲಾಸಿನಿಯರು ಪೌರರು ಎಲ್ಲರೂ ಮರದಿಂದ ನಿರ್ಮಿತರಾಗಿದ್ದು ಜೀವವಿರುವವರಂತೆ ಓಡಾಡುತ್ತಿದ್ದುದನ್ನು ನೋಡಿದರು. ನಿರ್ಜೀವರಾದ್ದರಿಂದ ಅವರಾರನ್ನೂ ಮಾತನಾಡಿಸದೆ ಅವರು ಅರಮನೆಗೆ ಹೋದರು; ಅಲ್ಲಿ ಆನೆ ಕುದುರೆ ಮೊದಲಾದುವೂ ಹಾಗೇ ಇದ್ದವು; ಒಳಕ್ಕೆ ಹೋಗಿ ನೋಡಲು ರತ್ನಸಿಂಹಾಸನದ ಮೇಲೆ ಜೀವಂತನಾದ ಭವ್ಯಪುರುಷನೊಬ್ಬನು ಮಂಡಿಸಿರುವುದನ್ನು ನೋಡಿದರು; ಅವನ ಪ್ರತೀಹಾರಿಗಳೂ ಪರಿವಾರವೂ ಎಲ್ಲಾ ಮರದ ಯಂತ್ರಗಳೇ! ಅವನು ಎದ್ದು ಸ್ವಾಗತಿಸಿ ನರವಾಹನದತ್ತನನ್ನು ತನ್ನ ಆಸನದಲ್ಲಿಯೇ ಕುಳ್ಳಿರಿಸಿಕೊಂಡು ಅವನು ಯಾರು ಎಂತು ಎಂದು ಕೇಳಿದನು. ನರವಾಹನದತ್ತನು ತನ್ನ ವೃತ್ತಾಂತವನ್ನು ಹೇಳಿ ‘ನೀನು ಯಾರು? ಈ ಆಶ್ಚರ್ಯನಗರಿಯ ವಿಚಾರವೇನು?’ ಎಂದು ಕೇಳಲು, ಅವನು ಹೀಗೆಂದು ಹೇಳಿದನು:-


## ಪ್ರಾಣಧರ ರಾಜ್ಯಧರರ ಕಥೆ


ಕಾಂಚೀಪಟ್ಟಣದಲ್ಲಿ ಬಾಹುಬಲನೆಂಬ ರಾಜನಿದ್ದಾನೆ; ನಾವು ಅಲ್ಲಿಯ ಇಬ್ಬರು ಬಡಗಿ ಅಣ್ಣತಮ್ಮಂದಿರು. ಮಯಪ್ರಣೀತವಾದ ದಾರುತಂತ್ರಶಾಸ್ತ್ರದಲ್ಲಿ ವಿಶಾರದರಾದವರು; ನನ್ನ ಅಣ್ಣನ ಹೆಸರು ಪ್ರಾಣಧರ; ನನ್ನ ಹೆಸರು ರಾಜ್ಯಧರ; ನನ್ನ ಅಣ್ಣನು ಸೂಳೆಗಾರಿಕೆಗೆ ಬಿದ್ದು ತಂದೆಯ ಆಸ್ತಿಯನ್ನೆಲ್ಲಾ ಹಾಳುಮಾಡಿ ನನ್ನ ಸಂಪಾದನೆಗೂ ಕೈಯಿಟ್ಟನು; ನಾನೂ ಅಣ್ಣನೆಂಬ ಪ್ರೀತಿಯಿಂದ ಕೊಡುವಷ್ಟು ಕೊಟ್ಟೆ; ಆದರೆ ಅದು ಅವನಿಗೆ ಸಾಲದೆಹೋಯಿತು. ಆಗ ಅವನು ಹಗ್ಗದ ಮೂಲಕ ಹಾರುವ ಎರಡು ಕೀಲುಹಂಸಗಳನ್ನು ಮಾಡಿ, ರಾತ್ರಿ ಅವುಗಳನ್ನು ರಾಜನ ಖಜಾನೆಗೆ ಗವಾಕ್ಷಿಯ ಮೂಲಕ ಇಳಿಯಬಿಡುತ್ತಿದ್ದನು. ಅವು ತಮ್ಮ ಕೊಕ್ಕಿನಿಂದ ಪೆಟ್ಟಿಗೆಯ ಬಾಗಿಲು ತೆಗೆದು ಆಭರಣಾದಿಗಳನ್ನು ಕಚ್ಚಿ ತರುತ್ತಿದ್ದವು. ಅವನ್ನು ಮಾರಿ ಅವನು ಸೂಳೆಗೆ ಹಣ ತೆರುತ್ತಿದ್ದನು. ಹೀಗೆ ಹಗಲೆನ್ನದೆ ರಾತ್ರಿಯೆನ್ನದೆ ಅವನು ರಾಜನ ಕೋಶವನ್ನು ಸೂರೆಮಾಡುತ್ತಿದ್ದನು. ನಾನು ಎಷ್ಟೋ ತಡೆದೆ. ಆದರೆ ಅವನು ಕೇಳಲಿಲ್ಲ. ಕೆಟ್ಟಚಾಳಿ ಕಲಿತವನು ಸನ್ಮಾರ್ಗ ದುರ್ಮಾರ್ಗಗಳನ್ನು ನೋಡುತ್ತಾನೆಯೇ? ರಾತ್ರಿಯ ಹೊತ್ತು ಹಾಕಿದ ಬೀಗ ಅಗುಳಿ ಹಾಕಿದ ಹಾಗೆಯೇ ಇರುತ್ತಿತ್ತು; ಇಲಿಯಿಲ್ಲ, ಹೆಗ್ಗಣವಿಲ್ಲ; ಆದರೂ ನಿತ್ಯವೂ ಕಳುವಾಗುತ್ತಿತ್ತು. ಇದನ್ನು ನೋಡಿ ಕಳವಳಗೊಂಡು ಭಂಡಾರಿಯು ರಾಜನಿಗೆ ತಿಳಿಸಿದನು. ರಾಜನು ಕೋಶದೊಳಗೆ ಕೆಲವು ಕಾವಲವರನ್ನಿಟ್ಟು ಅವರಿಗೆ ಎಚ್ಚರವಾಗಿರುವಂತೆ ಆಜ್ಞೆಮಾಡಿದನು; ಅವರು ಗವಾಕ್ಷಿಯಿಂದ ಹಂಸಗಳು ಇಳಿಯಬಿದ್ದು ಆಭರಣಗಳನ್ನು ಎತ್ತಿಕೊಳ್ಳುತ್ತಿರಲು ಅವುಗಳ ಹಗ್ಗಗಳನ್ನು ಕತ್ತರಿಸಿಬಿಟ್ಟರು. ಆಗ ನನ್ನ ಅಣ್ಣನು ಓಡಿಬಂದು ‘ಖಜಾನೆಯ ರಕ್ಷಕರು ನನ್ನ ಹಂಸಗಳನ್ನು ಹಿಡಿದುಬಿಟ್ಟರು; ಆದ್ದರಿಂದ ನಾವು ಇಲ್ಲಿಂದ ಈ ಕೂಡಲೆ ಹೊರಟುಹೋಗಬೇಕು. ಮಾಯಾತಂತ್ರಗಳನ್ನು ಮಾಡುವವರೇ ನಾವು; ನಮ್ಮಿಂದಲೇ ಈ ಕಳ್ಳತನ ನಡೆದಿದೆ ಎಂದು ನಾಳೆ ಬೆಳಗ್ಗೆ ರಾಜನು ನಮ್ಮನ್ನು ಹಿಡಿಸಿಬಿಡುತ್ತಾನೆ! ಆದ್ದರಿಂದ ನನ್ನ ವಿಮಾನದಲ್ಲಿ ಹೊರಟುಹೋಗೋಣ; ಒಂದು ಸಲ ಅದರ ಕೀಲನ್ನು ಒತ್ತಿದರೆ ಅದು ಎಂಟುನೂರು ಯೋಜನ ಹೋಗುತ್ತದೆ!’ ಎಂದು ಕುಟುಂಬಸಹಿತನಾಗಿ ಅವನು ವಿಮಾನವನ್ನು ಹತ್ತಿದನು. ನಾನು ಹತ್ತಲಿಲ್ಲ. ಅವನು ಎಲ್ಲಿಯೋ ದೂರ ಹೋಗಿಬಿಟ್ಟನು. ಅವನು ಹೋದಮೇಲೆ ನನಗೂ ಭಯವಾಗಿ, ನಾನು ನನ್ನ ವಿಮಾನದಲ್ಲಿ ಹೊರಟೆ; ಇನ್ನೂರು ಯೋಜನ ಹೋದೆ; ಆಮೇಲೆ ಮತ್ತೂ ಇನ್ನೂರು ಯೋಜನ ಹೋದೆ; ಅನಂತರ ಸಮುದ್ರಕ್ಕೆ ತುಂಬ ಹತ್ತಿರವಾಗುತ್ತದೆಂದು ವಿಮಾನವನ್ನು ಬಿಟ್ಟು ಕಾಲು ನಡಗೆಯಿಂದ ಹೊರಟು ಈ ಊರಿಗೆ ಬಂದೆ; ಇದನ್ನು ನೋಡಿದರೆ ಬರಿಯದು. ಕುತೂಹಲದಿಂದ ಈ ಅರಮನೆಗೆ ಬಂದೆ. ರಾಜಯೋಗ್ಯವಾದ ಬಟ್ಟೆ ಬರೆ ಒಡವೆವಸ್ತು ಹಾಸಿಗೆಹೊದಿಕೆ ಮುಂತಾದವೆಲ್ಲವೂ ಇದ್ದವು. ಉದ್ಯಾನದ ಬಾವಿಯಲ್ಲಿ ಸ್ನಾನಮಾಡಿ, ಹಣ್ಣುಹಂಪಲನ್ನು ತಿಂದು ಹಾಸಿಗೆಯಲ್ಲಿ ಮಲಗಿಕೊಂಡು ‘ಇಲ್ಲಿ ಒಬ್ಬನೇ ಏನು ಮಾಡಲಿ? ನಾಳೆ ಬೆಳಗ್ಗೆ ಎಲ್ಲಿಗಾದರೂ ಹೋಗುತ್ತೇನೆ; ದೊರೆಯ ಹೆದರಿಕೆ ತಪ್ಪಿತಲ್ಲ! ಎಂದು ಯೋಚನೆ ಮಾಡುತ್ತ ನಿದ್ರೆಹೋದೆ. ಬೆಳಗಿನ ಜಾವದಲ್ಲಿ ನವಿಲ ಮೇಲೆ ಕುಳಿತ ದಿವ್ಯಪುರುಷನೊಬ್ಬನು ನನ್ನ ಕನಸಿನಲ್ಲಿ ಕಾಣಿಸಿಕೊಂಡು ‘ಅಯ್ಯಾ! ಇಲ್ಲಿಯೇ ವಾಸಮಾಡಿಕೊಂಡಿರು; ಎಲ್ಲಿಯೂ ಹೋಗಬೇಡ; ಊಟದ ಹೊತ್ತಿನಲ್ಲಿ ಈ ನಡುಮನೆಗೆ ಬಂದರೆ ಆಹಾರ ದೊರೆಯುತ್ತದೆ!’ ಎಂದು ಹೇಳಿ ಮಾಯವಾದನು. ಇದು ಕುಮಾರಸ್ವಾಮಿಯಿಂದ ನಿರ್ಮಿತವಾದ ದಿವ್ಯಸ್ಥಾನವೆಂದು ತಿಳಿದುಕೊಂಡು ಹಾಗೆಯೇ ಮಾಡಿದೆ. ಊಟದ ಹೊತ್ತು ಬಂದಾಗ ಬಂಗಾರದ ತಟ್ಟೆಯಲ್ಲಿ ಹಾಲು ತುಪ್ಪ ಅನ್ನ ಮುಂತಾದ ದಿವ್ಯ ಭೋಜನವು ಆಕಾಶದಿಂದ ಇಳಿದುಬಂತು. ನಾನು ಅಂದಿನಿಂದ ಇಲ್ಲೇ ಇದ್ದೇನೆ; ಕೇಳಿದ್ದೆಲ್ಲಾ ದೊರೆಯುತ್ತದೆ; ಹೆಂಡತಿ ಪರಿವಾರ ಮಾತ್ರ ಇಲ್ಲ; ಆದ್ದರಿಂದ ಈ ಯಂತ್ರದ ಜನಗಳನ್ನು ರಚಿಸಿದೆ; ಮರಗೆಲಸದವನಾದರೂ ರಾಜಲೀಲೆಯನ್ನು ನಡೆಸುತ್ತಿದ್ದೇನೆ - ಎಂದನು. ನರವಾಹನದತ್ತನೂ ಗೋಮುಖನೂ ತೋಟದ ಬಾವಿಯಲ್ಲಿ ಸ್ನಾನಮಾಡಿ ನಡುಮನೆಯಲ್ಲಿ ಊಟಮಾಡಿ ಪಾನಮಾಡಿ ತಾಂಬೂಲ ಹಾಕಿಕೊಂಡರು. ರಾತ್ರಿ ಕರ್ಪೂರಿಕೆಯ ಯೋಚನೆಯಲ್ಲಿ ನರವಾಹನದತ್ತನಿಗೆ ನಿದ್ರೆ ಬರದಿರಲು ರಾಜ್ಯಧರನು ‘ಏಕೆ ಚಿಂತಿಸುತ್ತೀಯೆ? ನಿನ್ನ ಪ್ರಿಯೆ ಲಭಿಸುತ್ತಾಳೆ; ಸತ್ತ್ವಶಾಲಿಗಳನ್ನು ಲಕ್ಷ್ಮಿಯು ತಾನಾಗಿಯೇ ಒಲಿಯುತ್ತಾಳೆ! ಇದು ನಾನು ಕಣ್ಣಾರೆ ಕಂಡದ್ದು!’ ಎಂದು ಈ ಕಥೆಯನ್ನು ಹೇಳಿದನು:-


## ಸುಖಧನನ ಕಥೆ


ನಾನು ಹಿಂದೆ ಹೇಳಿದ ಕಾಂಚೀರಾಜನ ಹತ್ತಿರ ಅರ್ಥಲೋಭನೆಂಬ ಪ್ರತೀಹಾರನಿದ್ದನು. ಅವನು ವ್ಯಾಪಾರವನ್ನು ಮಾಡುತ್ತಿದ್ದು, ಆಳುಗಳನ್ನು ನಂಬದೆ, ಅದಕ್ಕೆ ಮಾನಪರೆಯೆಂಬ ರೂಪವತಿಯಾದ ತನ್ನ ಹೆಂಡತಿಯನ್ನೇ ಬಿಡುತ್ತಿದ್ದನು. ಅವಳಿಗೆ ಅದು ಇಷ್ಟವಿರಲಿಲ್ಲ. ಆದರೆ ಅವಳ ರೂಪಿಗೂ ಮಧುರವಾದ ಮಾತಿಗೂ ಜನ ಬೆರಗಾಗಿ ಬರುತ್ತ ವ್ಯಾಪಾರ ಹೆಚ್ಚಲು, ಅವಳು ಬಟ್ಟೆಬರೆಗಳನ್ನಲ್ಲದೆ ಆನೆ ಕುದುರೆ ರತ್ನ ಮುಂತಾದುವುಗಳನ್ನೂ ವ್ಯಾಪಾರಮಾಡುವ ಹಾಗಾದಳು. ಗಂಡನಿಗೆ ಸಂತೋಷವಾಯಿತು. ಒಂದು ದಿನ ದೇಶಾಂತರದಿಂದ ಸುಖಧನನೆಂಬ ದೊಡ್ಡ ವರ್ತಕನೊಬ್ಬನು ಬಂದನು. ಆಗ ಅರ್ಥಲೋಭನು ಹೆಂಡತಿಯನ್ನು ಕರೆದು ‘ಪ್ರಿಯೆ ಆ ವರ್ತಕನು ಇಪ್ಪತ್ತುಸಾವಿರ ಕುದುರೆಗಳನ್ನೂ ಯಥೇಚ್ಛವಾದ ರೇಷ್ಮೆಬಟ್ಟೆಗಳನ್ನೂ ತಂದಿದ್ದಾನೆ. ನೀನು ಹೋಗಿ ಐದುಸಾವಿರ ಕುದುರೆಗಳನ್ನೂ, ಹತ್ತುಸಾವಿರ ಜೊತೆ ಬಟ್ಟೆಯನ್ನೂ ಕೊಂಡುಕೊಂಡು ಬಾ! ನನ್ನ ಐದು ಸಾವಿರ ಕುದುರೆಗಳನ್ನೂ ಆ ಐದುಸಾವಿರ ಕುದುರೆಗಳನ್ನೂ ರಾಜನಿಗೆ ಮಾರುತ್ತೇನೆ!’ ಎಂದು ಹೇಳಿ ಕಳುಹಿಸಿದನು.ಅವಳು ಅದರಂತೆ ಬಂದು ಕುದುರೆಗಳನ್ನು ಆರಿಸಿಕೊಳ್ಳುತ್ತಿರಲು, ಸುಖಧನನು ಅವಳ ರೂಪಿಗೆ ಆಸೆಪಟ್ಟು ಅವಳನ್ನು ಏಕಾಂತದಲ್ಲಿ ಕರೆದು ‘ನಿನಗೆ ಒಂದು ಬಟ್ಟೆಯನ್ನೂ ಕುದುರೆಯನ್ನೂ ನಾನು ದುಡ್ಡಿಗೆ ಮಾರುವುದಿಲ್ಲ. ಒಂದು ರಾತ್ರಿ ನನ್ನೊಡನೆ ಇರುವೆಯಾದರೆ ಐನೂರು ಕುದುರೆಗಳನ್ನೂ ಒಂದು ಸಾವಿರ ಬಟ್ಟೆಗಳನ್ನೂ ಕೊಡುತ್ತೇನೆ!’ ಎಂದನು. ಅದನ್ನು ಅವಳು ಗಂಡನಿಗೆ ತಿಳಿಸಿದಳು. ಅವನು ‘ಅಷ್ಟೊಂದು ಪ್ರತಿಫಲ ದೊರೆತರೆ ಅದರಲ್ಲಿ ತಪ್ಪೇನು? ಹೋಗು, ನಾಳೆ ಬೆಳಗ್ಗೆ ಬಾ!’ ಎಂದನು. ಈ ಮಾನಗೆಟ್ಟ ಮಾತನ್ನು ಕೇಳಿ ಮಾನಪರೆಯು ‘ಹೆಂಡತಿಯನ್ನು ಮಾರಿಕೊಳ್ಳುವ ಈ ಹೀನಸತ್ವನಿಗೆ ಧಿಕ್ಕಾರವಿರಲಿ! ಇವನು ಲೋಭದಿಂದ ಹಾಳಾಗಿಹೋಗಿದ್ದಾನೆ! ಒಂದು ರಾತ್ರಿಗೆ ನೂರಾರು ಕುದುರೆಗಳನ್ನೂ ಸಾವಿರಾರು ರೇಷ್ಮೆ ಮಡಿಗಳನ್ನೂ ಕೊಡುವ ಆ ಉದಾರಿಯೇ ನನ್ನ ಗಂಡನಾಗಲಿ!’ ಎಂದುಕೊಂಡು ಅವನಲ್ಲಿಗೆ ಹೋದಳು. ಅವನು ಸಂತೋಷಗೊಂಡು ತಾನು ಮಾತನಾಡಿದಷ್ಟು ಕುದುರೆಯನ್ನೂ ಬಟ್ಟೆಯನ್ನೂ ಅವಳ ಗಂಡನಲ್ಲಿಗೆ ಕಳುಹಿಸಿದನು. ಅರ್ಥಲೋಭನು ಮರುದಿನ ಬೆಳಗ್ಗೆ ಅವಳನ್ನು ಕರೆತರಲು ಆಳುಗಳನ್ನು ಕಳುಹಿಸಿದನು. ಅವಳು ‘ನನ್ನನ್ನು ಮತ್ತೊಬ್ಬನು ಕೊಂಡಾಯಿತು, ಉಂಡಾಯಿತು! ಈಗ ಅವನೇ ನನ್ನ ಗಂಡ; ಮತ್ತೆ ಮೊದಲವನ ಹತ್ತಿರಕ್ಕೆ ಹೋದರೆ ಚೆನ್ನಾಗಿರುತ್ತದೆಯೇ, ನೀವೇ ಹೇಳಿ!’ ಎಂದಳು. ಗಂಡನು ಬಲಪ್ರಯೋಗಿಸಿ ಅವಳನ್ನು ಕರೆತರಬೇಕೆಂದು ಯೋಚಿಸಿದನು. ಹರಬಲನೆಂಬ ಅವನ ಸ್ನೇಹಿತನು ಅದನ್ನು ನೋಡಿ ‘ಅಯ್ಯಾ, ಇದು ಸಾಧ್ಯವಲ್ಲ; ಅವನು ಧೀರ; ನಿನ್ನ ಹೆಂಡತಿಯು ಅವನ ಧಾರಾಳವನ್ನು ನೋಡಿ ಅವನಲ್ಲಿ ಅನುರಕ್ತಳಾಗಿದ್ದಾಳೆ; ಅವನು ಬಲಿಷ್ಠ; ಬಲವಾದ ಪರಿವಾರವಿಟ್ಟುಕೊಂಡಿದ್ದಾನೆ; ನೀನು ಅವನ ಮೇಲೆ ಕೈಮಾಡಿ ಗೆಲ್ಲಲಾರೆ; ಹೆಂಡತಿಯನ್ನು ಮಾರಿಕೊಂಡೆಯಾ ಎಂದು ರಾಜನೂ ಕೋಪಗೊಂಡಾನು; ಆದ್ದರಿಂದ ಸುಮ್ಮನಿದ್ದುಬಿಡು, ಹಗರಣ ಮಾಡಿಕೊಳ್ಳಬೇಡ!’ ಎಂದು ತಡೆದನು. ಆದರೆ ಅವನು ಕೇಳಲಿಲ್ಲ; ಆಳುಗಳನ್ನು ಕಟ್ಟಿಕೊಂಡು ಹೋಗಿ ಸೋತು ಹಿಮ್ಮೆಟ್ಟಿ ರಾಜನಲ್ಲಿ ದೂರುಕೊಟ್ಟನು. ರಾಜನು ಸುಖಧನನನ್ನು ಬಂಧಿಸಿಡಬೇಕೆಂದಿದ್ದನು. ಆಗ ಸಂಧಾನನೆಂಬ ಅವನ ಮಂತ್ರಿಯು ‘ಅವನನ್ನು ಹಿಡಿಯುವುದು ಸುಲಭವಲ್ಲ; ಅವನಿಗೆ ಹನ್ನೊಂದು ಜನ ಸಹಾಯಕರಿದ್ದಾರೆ. ಲಕ್ಷಕ್ಕೆ ಮೇಲ್ಪಟ್ಟು ಕುದುರೆ ಇದೆ; ನಿಜಸ್ಥಿತಿ ನಮಗೆ ಗೊತ್ತಿಲ್ಲ; ಏನೋ ಕಾರಣವಿಲ್ಲದೆ ಇದೆಲ್ಲಾ ನಡೆದಿರಲಾರದು; ಆದ್ದರಿಂದ ದೂತನನ್ನು ಕಳುಹಿಸಿ ಅವನು ಏನು ಹೇಳುತ್ತಾನೋ ಕೇಳೋಣ!’ ಎಂದನು. ಅದರಂತೆ ದೂತನು ಹೋಗಲು ಮಾನಪರೆಯೇ ಮುಂದೆ ಬಂದು ತನ್ನ ವೃತ್ತಾಂತವನ್ನೆಲ್ಲಾ ಹೇಳಿದಳು. ಅದನ್ನು ಕೇಳಿ ರಾಜನು ಅರ್ಥಲೋಭನೊಡನೆ ಸುಖಸಾಧನನ ಮನೆಗೆ ತಾನೇ ಬಂದನು. ಮಾನಪರೆಯು ನಮ್ರಳಾಗಿ ನಮಸ್ಕರಿಸಿ ತನ್ನ ವೃತ್ತಾಂತವನ್ನೆಲ್ಲಾ ನಿವೇದಿಸಿದಳು. ಅರ್ಥಪರನು ಸುಮ್ಮನಿದ್ದು ಸಮ್ಮತಿಯನ್ನು ವ್ಯಕ್ತಪಡಿಸಲು, ರಾಜನು ಈಗೇನು ಮಾಡೊಣವೆಂದು ಅವಳನ್ನೇ ಕೇಳಿದನು. ಅವಳು ‘ಯಾವ ಕಷ್ಟವೂ ಇಲ್ಲದಿದ್ದ ಕಾಲದಲ್ಲಿ ನನ್ನನ್ನು ಅವನು ಮಾರಿಬಿಟ್ಟನು; ಅಂಥ ಕೈಲಾಗದ ಲುಬ್ಧನ ಹತ್ತಿರಕ್ಕೆ ನಾನು ಹೇಗೆ ಹಿಂತಿರುಗಿ ಹೋಗಲಿ!’ ಎಂದುಬಿಟ್ಟಳು. ರಾಜನು ‘ಸರಿ!’ ಎಂದನು. ರಾಜನ ಒಪ್ಪಿಗೆಯ ಮೇಲೆ ಅವರಿಬ್ಬರೇ ಯುದ್ಧಾಂಗಣಕ್ಕೆ ಇಳಿದು ಕುದುರೆಯ ಮೇಲೆ ಕೂತು ಹೋರಾಡಿದರು. ಅರ್ಥಲೋಭನು ಸೋತು ಅಸ್ಥಾವಸ್ಥೆಯನ್ನು ಹೊಂದಿದನು. ಆಳುಗಳು ಮನೆಗೆ ಕೊಂಡೊಯ್ದರು. ರಾಜನು ಸುಖಧನನನ್ನು ಅಭಿನಂದಿಸಿ, ಅವನು ಒಪ್ಪಿಸಿದ ಕಾಣಿಕೆಯನ್ನು ಅವನಿಗೇ ಹಿಂದಕ್ಕೆ ಕೊಟ್ಟನು. ಅರ್ಥಲೋಭನ ಆಸ್ತಿಯನ್ನು ಮುಟ್ಟುಗೋಲುಹಾಕಿಕೊಂಡು ಅವನ ಸ್ಥಾನದಲ್ಲಿ ಮತ್ತೊಬ್ಬನನ್ನು ನೇಮಿಸಿಕೊಂಡನು. ಹೀಗೆ ಹೀನಸತ್ವರ ಹೆಂಡಿರು ಓಡಿಹೋಗುತ್ತಾರೆ; ಅವರ ಐಶ್ವರ್ಯವೂ ಹೋಗುತ್ತದೆ. ಸತ್ತ್ವಶೀಲರಿಗೆ ತಾವೇ ಒಲಿದು ಬರುತ್ತಾರೆ - ಎಂದನು.

ನರವಾಹನದತ್ತನಿಗೆ ನಿದ್ರೆ ಬಂತು; ಮರುದಿನ ಅವನೂ ಗೋಮುಖನೂ ರಾಜ್ಯಧರನ ವಿಮಾನದಲ್ಲಿ ಸಮುದ್ರವನ್ನು ದಾಟಿ ಕರ್ಪೂರಸಂಭವಪುರಕ್ಕೆ ಬಂದರು. ಅಲ್ಲಿ ಒಬ್ಬ ಅಡುಗೂಳಜ್ಜಿಯ ಮನೆಯಲ್ಲಿ ನಿಂತು ‘ಅಜ್ಜಿ! ಈ ಊರಿನ ರಾಜನು ಯಾರು? ಅವನಿಗೆಷ್ಟು ಜನ ಮಕ್ಕಳು?’ ಎಂದು ಕೇಳಿದರು. ಅವಳು ‘ಅಯ್ಯಾ! ಇಲ್ಲಿಯ ರಾಜನಿಗೆ ಕರ್ಪೂರಕನೆಂದು ಹೆಸರು. ಅವನಿಗೆ ಈಶ್ವರನ ಅನುಗ್ರಹದಿಂದ ಹುಟ್ಟಿದ ಕರ್ಪೂರಿಕೆಯೆಂಬ ಮಗಳಿದ್ದಾಳೆ; ಅವಳಿಗೆ ಮದುವೆಯ ವಯಸ್ಸಾಗಿದೆ; ಆದರೆ ಮದುವೆಯನ್ನು ಒಲ್ಲಳು; ಅದೇಕೆ ಎಂದು ನನ್ನ ಮಗಳು ಕೇಳಲು ಅವಳು ಹೀಗೆಂದು ಹೇಳಿದಳು:-


## ಕರ್ಪೂರಿಕೆಯ ಪೂರ್ವಜನ್ಮದ ಕಥೆ


ಸಖಿ! ಇದಕ್ಕೆ ಪೂರ್ವಜನ್ಮದ ಕಾರಣವಿದೆ; ನಾನು ಜಾತಿಸ್ಮರಳಾದ್ದರಿಂದ ಹೇಳುತ್ತೇನೆ ಕೇಳು: ಮಹಾಸಮುದ್ರದ ತೀರದಲ್ಲಿ ಒಂದು ದೊಡ್ಡ ಚಂದನದ ಮರವಿದೆ. ಅದರ ಹತ್ತಿರ ಪದ್ಮಸರೋವರವಿದೆ. ನಾನೂ ನನ್ನ ಗಂಡ ರಾಜಹಂಸನೂ ಆ ಗಂಧದ ಮರದಲ್ಲಿ ಮನೆಮಾಡಿಕೊಂಡಿದ್ದೆವು. ಸಮುದ್ರವು ಉಕ್ಕಿಬಂದು ನನ್ನ ಮರಿಗಳನ್ನು ಕೊಚ್ಚಿಕೊಂಡು ಹೋಯಿತು. ನಾನು ಅಳುತ್ತ ಕುಳಿತಿರಲು ನನ್ನ ಗಂಡನು ಬಂದು ‘ಏಳು! ಹೋದ ಮಕ್ಕಳಿಗೆ ಏಕೆ ಅಳುತ್ತೀಯೆ? ಮತ್ತೆ ಆಗುತ್ತವೆ! ಜೀವವೊಂದಿದ್ದರೆ ಯಾವುದು ಆಗುವುದಿಲ್ಲ!' ಎಂದು ಗದರಿಸಿದನು. ನನಗೆ ‘ಈ ಗಂಡಸರು ಏನು ಕಲ್ಲುಮನಸ್ಸಿನವರು! ಹೆಂಡತಿ ಮಕ್ಕಳಲ್ಲಿ ಸ್ವಲ್ಪವೂ ಅಂತಃಕರಣವಿಲ್ಲ! ಈ ಗಂಡನೂ ಬೇಡ, ಈ ಜನ್ಮವೂ ಬೇಡ; ಮುಂದಿನ ಜನ್ಮದಲ್ಲಿ ಜಾತಿಸ್ಮರಳಾದ ರಾಜಪುತ್ರಿಯಾಗುತ್ತೇನೆ!' ಎಂದು ಅಲ್ಲಿದ್ದ ಶಿವಲಿಂಗವನ್ನು ಪೂಜಿಸಿ ಧ್ಯಾನಿಸಿ ಸಮುದ್ರದಲ್ಲಿ ಬಿದ್ದುಬಿಟ್ಟೆ. ಅದರಂತೆ ಈಗ ಹೀಗೆ ಹುಟ್ಟಿದ್ದೇನೆ; ಗಂಡನು ಪೂರ್ವಜನ್ಮದಲ್ಲಿ ತೋರಿಸಿದ ಕಾಠಿಣ್ಯದ ನೆನೆಪಿರುವುದರಿಂದ ಈ ಜನ್ಮದಲ್ಲಿ ಯಾವ ಗಂಡಸಿನಿಂದಲೂ ಮನಸ್ಸಿಗೆ ಸಂತೋಷವಾಗುವುದಿಲ್ಲ; ಅದಕ್ಕೇ, ಮದುವೆ ಬೇಕಿಲ್ಲ; ಇದರ ಮೇಲೆ ದೈವೇಚ್ಛೆ ಹೇಗಿದೆಯೋ - ಎಂದಳು.

ಮರುದಿನ ನರವಾಹನದತ್ತನು ಮಹಾವ್ರತಿಕನ ವೇಷವನ್ನು ಹಾಕಿಕೊಂಡು ಗೋಮುಖನೊಡನೆ ಅರಮನೆಯ ಮುಂದೆ ‘ಹಾ! ಹಂಸಿ!! ಹಾ! ಹಂಸಿ!!’ ಎಂದುಕೊಂಡು ಸುತ್ತಾಡುತ್ತಿದ್ದನು. ಅದನ್ನು ಚೇಟಿಯರು ಕರ್ಪೂರಿಕೆಗೆ ತಿಳಿಸಿದರು. ಅವಳು ಕುತೂಹಲದಿಂದ ಅವನನ್ನು ಕರೆಸಿ, ಏಕೆ ಹಾಗೆನ್ನುತ್ತಿದ್ದಾನೆಂದು ಕೇಳಿದಳು. ಅದಕ್ಕೆ ಉತ್ತರವಾಗಿಯೂ ಅವನು ‘ಹಾ! ಹಂಸಿ!!’ ಎಂದನು. ಆಗ ಗೋಮುಖನು “ದೇವಿ! ಇದನ್ನು ನಾನು ಸೂಕ್ಷ್ಮವಾಗಿ ಹೇಳುತ್ತೇನೆ; ಪೂರ್ವಜನ್ಮದಲ್ಲಿ ಇವನು ಹಂಸನಾಗಿ ಸಮುದ್ರದ ತೀರದ ಶ್ರೀಗಂಧದ ಮರದಲ್ಲಿ ಮನೆಮಾಡಿಕೊಂಡಿದ್ದನು; ಇವನ ಮಕ್ಕಳನ್ನು ಸಮುದ್ರವು ಕೊಚ್ಚಿಹಾಕಲು, ಇವನ ಹೆಂಡತಿಯು ದುಃಖದಿಂದ ಸಮುದ್ರದಲ್ಲಿ ಬಿದ್ದು ಸತ್ತಳು; ‘ನಾನು ಮುಂದಿನ ಜನ್ಮದಲ್ಲಿ ಜಾತಿಸ್ಮರನಾಗಿ ಹುಟ್ಟಿ ಅವಳನ್ನೇ ಮದುವೆಯಾಗುವಂತಾಗಲಿ’ ಎಂದು ಶಿವನನ್ನು ಪ್ರಾರ್ಥಿಸಿ ಅವನು ವಿರಹವ್ಯಥೆಯಿಂದ ಸಮುದ್ರದಲ್ಲಿ ಬಿದ್ದು ದೇಹಬಿಟ್ಟನು. ‘ಇವನು ವತ್ಸರಾಜನ ಮಗನಾಗಿ ಹುಟ್ಟಿದಾಗ ವಿದ್ಯಾಧರಚಕ್ರವರ್ತಿಯಾಗುತ್ತಾನೆ’ ಎಂದು ಆಕಾಶವಾಣಿಯಾಯಿತು. ಇವನ ತಂದೆ ಇವನಿಗೆ ಯುವರಾಜ ಪಟ್ಟಕಟ್ಟಿ ಮದನಮಂಚುಕೆ ರತ್ನಪ್ರಭೆಯೆಂಬವರನ್ನು ಮದುವೆ ಮಾಡಿದನು. ಆದರೂ ಇವನು ಆ ಹಂಸಿಯನ್ನು ನೆನೆದು ವ್ಯಥೆಪಡುತ್ತಿದ್ದಾನೆ; ಇವನು ಬೇಟೆಗೆಂದು ಬಂದಿದ್ದಾಗ ಒಬ್ಬ ಸಿದ್ಧತಾಪಸಿಯು ಕಂಡು ಪೂರ್ವಜನ್ಮವೃತ್ತಾಂತವನ್ನು ತಿಳಿಸಿ, ‘ಇವನ ಹಂಸಪತ್ನಿಯು ಈಗ ಕರ್ಪೂರಿಕೆಯಾಗಿದ್ದಾಳೆ; ಕರ್ಪೂರಸಂಭವಪುರಕ್ಕೆ ಹೋದರೆ ಅವಳನ್ನು ಪಡೆಯಬಹುದು’ ಎಂದು ತಿಳಿಸಿದಳು. ನಾವು ಹೊರಟು, ಜೀವದ ಹಂಗು ತೊರೆದು, ನೂರಾರು ಕಾಡುಗಳನ್ನು ದಾಟಿ, ಸಮುದ್ರತೀರಕ್ಕೆ ಬಂದು, ಅಲ್ಲಿ ಹೇಮಪುರದ ರಾಜ್ಯಧರನ ವಿಮಾನದಲ್ಲಿ ಕುಳಿತು, ಭಯಂಕರವಾದ ಸಮುದ್ರವನ್ನು ದಾಟಿ ಇಲ್ಲಿಗೆ ಬಂದೆವು; ಅದಕ್ಕೋಸ್ಕರವೇ ‘ಹಾ! ಹಂಸಿ!’ ಎಂದುಕೊಂಡು ಭ್ರಾಂತನಾಗಿ ತಿರುಗುತ್ತಿದ್ದಾನೆ; ನಿನ್ನನ್ನು ಕಂಡು ಅವನ ಅಸಂಖ್ಯ ದುಃಖಗಳು ಕೊನೆಗೊಂಡಂತಾದುವು!" ಎಂದನು. ಅವಳು ‘ಆಹಾ! ಆರ್ಯಪುತ್ರನಿಗೆ ನನ್ನಲ್ಲಿ ಇಷ್ಟು ಪ್ರೇಮವೇ? ನನ್ನ ವಿರಕ್ತಿ ವ್ಯರ್ಥ!’ ಎಂದುಕೊಂಡು ಪ್ರೇಮದಲ್ಲಿ ಕರಗಿಹೋಗಿ ನರವಾಹನದತ್ತನನ್ನು ಸ್ನಾನಾದಿಗಳಿಂದ ಉಪಚರಿಸಿದಳು. ಅವಳ ತಂದೆಯು ಇದನ್ನು ತಿಳಿದು ಬಂದನು. ಎಲ್ಲ ಸಂಗತಿಗಳನ್ನೂ ಅರಿತು, ಅವನು ಅವಳನ್ನು ಯಥಾವಿಧಿಯಾಗಿ ಮದುವೆಮಾಡಿಕೊಟ್ಟನು. ಕೆಲವು ದಿವಸಗಳ ಮೇಲೆ ನರವಾಹನದತ್ತನು ಕೌಶಾಂಬಿಗೆ ಹೋಗೋಣವೆನ್ನಲು, ಕರ್ಪೂರಿಕೆಯು ‘ನಿನ್ನ ವಿಮಾನವು ಚಿಕ್ಕದು; ನಮ್ಮಲ್ಲಿ ಪ್ರಾಣಧರನೆಂಬ ಯಂತ್ರ ವಿಮಾನಕಾರನಿದ್ದಾನೆ; ಅವನಿಂದ ಒಂದು ದೊಡ್ಡ ವಿಮಾನವನ್ನು ಮಾಡಿಸುತ್ತೇನೆ!’ ಎಂದು ಅವನಿಗೆ ಹೇಳಿಕಳುಹಿಸಿದಳು. ಅವನೇ ರಾಜ್ಯಧರನ ಅಣ್ಣನೆಂದು ಗೊತ್ತಾಯಿತು. ಅವನು ಮಾಡಿಕೊಟ್ಟ ವಿಮಾನದಲ್ಲಿ ನರವಾಹನದತ್ತನೂ ಅವನ ಹೆಂಡತಿಯೂ ದಾಸಿಯರೂ ಗೋಮುಖನೂ ಹೊರಟರು; ಪ್ರಾಣಧರನೇ ವಿಮಾನವನ್ನು ನಡೆಸಿ, ಹೇಮಪುರದ ಮಾರ್ಗವಾಗಿ, ಕೌಶಾಂಬಿಗೆ ಕರೆತಂದುಬಿಟ್ಟನು. ಬೇಟೆಗೆಂದು ಹೋದವನು ತಾಪಸಿಯ ಮಾತು ಕೇಳಿ ಯಾರದೋ ವಿಮಾನದಲ್ಲಿ ಸಮುದ್ರವನ್ನು ಹಾರಿ, ಅಲ್ಲಿ ಹೊಸ ಹೆಂಡತಿಯೊಬ್ಬಳನ್ನು ಮದುವೆಯಾಗಿ ಮತ್ತೊಬ್ಬನ ವಿಮಾನದಲ್ಲಿ ಊರಿಗೆ ಹಿಂತಿರುಗಿ ಬರೋಣವೆಂದರೆ ಆಶ್ಚರ್ಯವಲ್ಲವೇ? ವಿಧಿಯು ಭವ್ಯರಾದವರಿಗೆ ಶುಭಪರಂಪರೆಗಳನ್ನೂ ಸಾಧಿಸಿಕೊಡುವ ಭಾರವನ್ನು ತಾನೇ ಹೊತ್ತುಕೊಳ್ಳುತ್ತಾನೆ! - ಎಂದು ಎಲ್ಲರೂ ಸಂತೋಷವನ್ನೂ ಆಶ್ಚರ್ಯವನ್ನೂ ಪಡೆದರು. ಊಟವಾದಮೇಲೆ ಪ್ರಾಣಧರನು ‘ಹುಡುಗಿಯನ್ನು ಗಂಡನ ಮನೆಯಲ್ಲಿ ಬಿಟ್ಟು ಬೇಗ ಹಿಂತಿರುಗಿ ಬಾ! - ಎಂದು ರಾಜನು ಹೇಳಿದ್ದಾನೆ; ನಾನು ಸುಖವಾಗಿ ತಲುಪಿದ ವರ್ತಮಾನವನ್ನು ಕೊಡಬೇಕು! ಕರ್ಪೂರಿಕೆಯು ಒಂದು ಕಾಗದ ಬರೆದುಕೊಡಲಿ; ನಾನು ಈಗಲೇ ಹೊರಡುತ್ತೇನೆ!’ ಎಂದನು. ಅವಳು ‘ತಂದೆಯೆ! ನನ್ನ ವಿಚಾರದಲ್ಲಿ ಚಿಂತೆಪಡಬೇಡ; ಒಳ್ಳೆಯ ಗಂಡನ ಕೈಹಿಡಿದು ಅವನ ಮನೆಯಲ್ಲಿ ಸುಖವಾಗಿದ್ದೇನೆ; ಮಹಾಸಾಗರದಲ್ಲಿ ಹುಟ್ಟಿದ ಲಕ್ಷ್ಮಿಯು ಪುರುಷೋತ್ತಮನನ್ನು ಸೇರಲಿಲ್ಲವೇ?’ ಎಂದು ತನ್ನ ಕೈಬರೆಹದಲ್ಲಿಯೇ ಪತ್ರ ಬರೆದುಕೊಟ್ಟಳು. ಪ್ರಾಣಧರನೂ ಅವನೊಡನೆ ಬಂದಿದ್ದ ಪ್ರತೀಹಾರನೂ ಸನ್ಮಾನಿತರಾಗಿ ವಿಮಾನ ಹತ್ತಿ ಕರ್ಪೂರಸಂಭವ ನಗರಕ್ಕೆ ಬಂದರು. ಕರ್ಪೂರಕ ರಾಜನು ಮಗಳ ಪತ್ರವನ್ನು ಓದಿ ಸಂತೋಷಗೊಂಡನು. ಕೆಲವು ದಿನಗಳ ಮೇಲೆ ಪ್ರಾಣಧರನು ರಾಜನ ಅಪ್ಪಣೆಯನ್ನು ಪಡೆದು, ತನ್ನ ಹೆಂಡತಿಮಕ್ಕಳನ್ನು ಕರೆದುಕೊಂಡು ಕೌಶಾಂಬಿಗೇ ಹೋಗಿ ನೆಲಸಿದನು. ನರವಾಹನದತ್ತನು ಅವನಿಗೆ ತನ್ನ ಮನೆಯ ಹತ್ತಿರವೇ ಒಂದು ಮನೆ ಮಾಡಿಸಿಕೊಟ್ಟು ಹಿರಿಯ ಉದ್ಯೋಗವನ್ನು ಕೊಡಿಸಿದನು. ರತ್ನಪ್ರಭಾ ಮದನಮಂಚುಕೆಯರ ಜೊತೆಗೆ ಈಗ ಕರ್ಪೂರಿಕೆಯೂ ಒಬ್ಬಳಾದಳು. ರಾಜಪುತ್ರನು ಅವರೆಲ್ಲರೊಡನೆಯೂ ಸುಖವಾಗಿದ್ದನು.

ರತ್ನಪ್ರಭಾಲಂಬಕ ಮುಗಿಯಿತು

ಶ್ರೀರಸ್ತು




