+++
title = "೦೯ ಅಲಂಕಾರವತೀಲಂಬಕ"

+++


ನಿಶುಂಭಭರನಮ್ರೋರ್ವೀಖರ್ವಿತಾಃ ಪರ್ವತಾ ಅಪಿ ।

ಯಂ ನಮಂತೀವ ನೃತ್ಯಂತಂ ನಮಾಮಸ್ತಂ ವಿನಾಯಕಂ ॥

೧. ನರವಾಹನದತ್ತನು ಒಂದು ಸಾರಿ ಗೋಮುಖನೊಡನೆ ಬೇಟೆಗೆ ಹೊರಟು ಒಂದು ದೊಡ್ಡ ಕಾಡನ್ನು ಪ್ರವೇಶಿಸಿದನು. ಅಲ್ಲಿ ದಿವ್ಯವಾದ ವೀಣಾಗಾನದಿಂದೊಡಗೂಡಿದ ಸಂಗೀತವನ್ನು ಕೇಳಿ ಅದನ್ನು ಹಿಡಿದು ಹೋಗಲು, ಸ್ವಲ್ಪದೂರದಲ್ಲಿ ಒಂದು ಶಿವದೇವಾಲಯ ಸಿಕ್ಕಿತು. ಅಲ್ಲಿ ದೇವಕನ್ಯೆಯೊಬ್ಬಳು ತನ್ನ ಕನ್ಯಾಪರಿವಾರದೊಡನೆ ಕುಳಿತು ವೀಣೆ ಬಾರಿಸುತ್ತಿದ್ದಳು. ಒಬ್ಬರನ್ನೊಬ್ಬರು ನೋಡಿ ಇಬ್ಬರೂ ಮುಗ್ಧರಾದರು. ಅವಳು ಯಾರು ಎಂದು ಗೋಮುಖನು ಅವಳ ಸಖಿಯರನ್ನು ಕೇಳಬೇಕೆಂದಿರುವಷ್ಟರಲ್ಲಿಯೇ ಅವಳ ಹಿಂದೆ ಅವಳಂತೆಯೇ ಇದ್ದ ಪ್ರೌಢವಯಸ್ಸಿನ ವಿದ್ಯಾಧರಿಯೊಬ್ಬಳು ಅಂತರಿಕ್ಷದಿಂದ ಬಂದು ಇಳಿದಳು. ಕನ್ಯೆಯು ಅವಳಿಗೆ ನಮಸ್ಕರಿಸಿದಳು. ಹಿರಿಯಳು ‘ವಿದ್ಯಾಧರಚಕ್ರವರ್ತಿಯು ನಿನಗೆ ಪತಿಯಾಗಲಿ!’ ಎಂದು ಆಶೀರ್ವದಿಸಿದಳು. ನರವಾಹನದತ್ತನು ಆಕೆಗೆ ನಮಸ್ಕರಿಸಿ ಆಶೀರ್ವಾದ ಪಡೆದು ‘ಅಮ್ಮಾ! ಈ ಕನ್ಯೆ ಯಾರು? ನಿನಗೇನಾಗಬೇಕು?’ ಎಂದು ಕೇಳಲು ಅವಳು ಹೀಗೆಂದಳು:—

ಹಿಮಾಲಯ ಪರ್ವತದಲ್ಲಿ ಶ್ರೀಸುಂದರಪುರವೆಂಬ ಒಂದು ಊರಿದೆ. ಅಲ್ಲಿ ಅಲಂಕಾರಶೀಲನೆಂಬ ವಿದ್ಯಾಧರೇಶ್ವರನಿದ್ದಾನೆ. ಅವನ ಹೆಂಡತಿಯಾದ ಕಾಂಚನಪ್ರಭೆಯಲ್ಲಿ ಧರ್ಮಶೀಲನೆಂಬ ಮಗನಾದನು. ಅವನು ವಿದ್ಯಾವಂತನಾಗಿ ಯೌವನಕ್ಕೆ ಬರಲು ರಾಜನು ಅವನನ್ನು ಯುವರಾಜನಾಗಿ ಮಾಡಿದನು. ಆಮೇಲೆ ಒಬ್ಬ ಹುಡುಗಿ ಹುಟ್ಟಿದಳು; ಅವಳು ಹುಟ್ಟುತ್ತಿದ್ದ ಹಾಗೆಯೇ ‘ಇವಳು ನರವಾಹನದತ್ತ ಚಕ್ರವರ್ತಿಯ ಹೆಂಡತಿಯಾಗುತ್ತಾಳೆ!’ ಎಂದು ದಿವ್ಯವಾಣಿಯಾಯಿತು. ರಾಜನು ಅವಳಿಗೆ ಅಲಂಕಾರವತಿಯೆಂದು ಹೆಸರಿಟ್ಟು ಬೆಳೆಸಿದನು. ವಯಸ್ಸು ಬಂದಮೇಲೆ ಅವಳು ಭಕ್ತಿಯಿಂದ ನಾನಾ ಶಿವದೇವಾಲಯಗಳಿಗೆ ಹೋಗಲು ಮೊದಲುಮಾಡಿದಳು. ಈ ಮಧ್ಯೆ ಧರ್ಮಶೀಲನು ವೈರಾಗ್ಯತಾಳಿ ತಪಸ್ಸಿಗೆ ಹೋಗುತ್ತೇನೆ ಎಂದನು. ತಂದೆಯು ಎಷ್ಟು ಬೇಡವೆಂದರೂ ಕೇಳಲಿಲ್ಲ. ಆದ್ದರಿಂದ ತಂದೆಯು ‘ಹುಡುಗನಾದ ನಿನಗೇ ಇಷ್ಟು ವೈರಾಗ್ಯವಾದರೆ ಮುದುಕನಾದ ನನಗೆ ಬೇಡವೇ?’ ಎಂದು ಹೆಂಡತಿಯನ್ನು ಕರೆದು ‘ಇನ್ನೊಂದು ವರ್ಷಕ್ಕೆ ಅಲಂಕಾರವತಿಗೆ ಕಂಕಣ ಪ್ರಾಪ್ತಿಯಿದೆ. ಅವಳನ್ನು ನರವಾಹನದತ್ತನಿಗೆ ಕೊಟ್ಟು ಮದುವೆ ಮಾಡತಕ್ಕದ್ದು; ಅವನೇ ಈ ಪುರವನ್ನು ಆಳುತ್ತಾನೆ!’ ಎಂದು ಹೇಳಿ ಮಗನೊಡನೆ ತಪಸ್ಸಿಗೆ ಹೊರಟುಹೋದನು. ಅಲಂಕಾರವತಿಯು ಕ್ಷೇತ್ರದಿಂದ ಕ್ಷೇತ್ರಕ್ಕೆ ಹೋಗುತ್ತಿರಲು ಒಂದು ಸಾರಿ ಪ್ರಜ್ಞಪ್ತಿವಿದ್ಯೆಯು ‘ಕಶ್ಮೀರಕ್ಕೆ ಹೋಗಿ ಅಲ್ಲಿನ ಶಿವಕ್ಷೇತ್ರಗಳಲ್ಲಿ ಪೂಜೆ ನಡೆಸು; ವಿದ್ಯಾಧರಚಕ್ರವರ್ತಿಯಾದ ನರವಾಹನದತ್ತನನ್ನು ಅನಾಯಾಸವಾಗಿ ಪಡೆಯುತ್ತೀಯೆ!’ ಎಂದಿತು. ಅದರಂತೆ ಅವಳು ತಾಯಿಯ ಜೊತೆಯಲ್ಲಿ ನಂದಿಕ್ಷೇತ್ರ ಮಹಾದೇವಗಿರಿ ಮುಂತಾದ ಸ್ಥಳಗಳಿಗೆ ಹೋಗಿ ಬಂದಳು. ಇವಳೇ ಆ ಅಲಂಕಾರವತಿ; ನಾನೇ ಅವಳ ತಾಯಿ; ಈಗ ಅವಳು ನನಗೆ ಹೇಳದೆಯೇ ಈ ಶಿವಾಲಯಕ್ಕೆ ಬಂದಳು; ಪ್ರಜ್ಞಪ್ತಿವಿದ್ಯೆಯಿಂದ ಅವಳು ಇಲ್ಲಿದ್ದಾಳೆಂದೂ ನೀನು ಇಲ್ಲಿಗೆ ಬಂದಿದ್ದೀಯೆಂದೂ ತಿಳಿದು ನಾನು ಇಲ್ಲಿಗೆ ಬಂದೆ. ದೇವತಾವಾಣಿಯನ್ನು ಅನುಸರಿಸಿ ಅವಳನ್ನು ಮದುವೆಮಾಡಿಕೊ; ನಾಳೆಯೇ ಅದಕ್ಕೆ ಗೊತ್ತಾದ ಲಗ್ನವಾಗಿದೆ. ಇಂದು ನೀನು ಕೌಶಾಂಬಿಗೆ ಹೋಗು; ನಾವು ಇಲ್ಲಿಂದ ಹೋಗುತ್ತೇವೆ; ನಾಳೆ ಬೆಳಗ್ಗೆ ಅಲಂಕಾರಶೀಲರಾಜನು ತಪೋವನದಿಂದ ಬಂದು ಇವಳನ್ನು ನಿನಗೆ ಮದುವೆಮಾಡಿಕೊಡುತ್ತಾನೆ.

ಅವಳ ಈ ಮಾತನ್ನು ಕೇಳಿ ಅಲಂಕಾರವತಿಗೂ ನರವಾಹನದತ್ತನಿಗೂ ಹೇಗೆಹೇಗೋ ಆಯಿತು; ಆ ಒಂದು ರಾತ್ರಿ ಕಳೆಯುವುದು ಹೇಗೆ ಅನ್ನಿಸಿತು; ಸಂಜೆಯ ಹೊತ್ತಿಗೆ ಕಣ್ಣೀರು ಹಾಕುತ್ತಿದ್ದ ಅವರನ್ನು ನೋಡಿ ಕಾಂಚನಪ್ರಭೆಯು ‘ಇದೇನು ಒಂದು ರಾತ್ರಿ ಬಿಟ್ಟಿರುವುದಕ್ಕೆ ಇಷ್ಟು ಒದ್ದಾಡುತ್ತೀರಿ? ಧೈರ್ಯಶಾಲಿಗಳಾದವರು ಗೊತ್ತುಗುರಿಯಿಲ್ಲದಷ್ಟುಕಾಲ ವಿರಹವನ್ನು ಸಹಿಸುತ್ತಾರೆ. ರಾಮಭದ್ರನ ಮತ್ತು ಸೀತಾದೇವಿಯ ಕಥೆಯನ್ನು ಹೇಳುತ್ತೇನೆ ಕೇಳಿ!’ ಎಂದು ಅದನ್ನು ಹೇಳಿದಳು:—





ರಾಮಾಯಣದ ಕಥೆ


ಹಿಂದೆ ಅಯೋಧ್ಯಾಧಿಪತಿಯಾದ ದಶರಥಮಹಾರಾಜನಿಗೆ ರಾಮ ಲಕ್ಷ್ಮಣ ಭರತ ಶತ್ರುಘ್ನರೆಂಬ ಮಕ್ಕಳಿದ್ದರು; ಅವರಲ್ಲಿ ರಾಮನೇ ಹಿರಿಯ; ಅವನು ರಾವಣನ ಸಂಹಾರಕ್ಕಾಗಿ ವಿಷ್ಣುವಿನ ಅಂಶದಿಂದ ಅವತಾರಮಾಡಿದ್ದನು. ಜನಕರಾಜನ ಮಗಳಾದ ಸೀತೆಯು ಅವನಿಗೆ ಪ್ರಾಣಪ್ರಿಯೆಯಾದ ಹೆಂಡತಿಯಾದಳು. ದಶರಥನು ವಿಧಿಪ್ರೇರಿತನಾಗಿ ಭರತನಿಗೆ ರಾಜ್ಯಕೊಟ್ಟು ರಾಮನನ್ನು ಸೀತಾಲಕ್ಷ್ಮಣರೊಡನೆ ಕಾಡಿಗೆ ಕಳುಹಿಸಿದನು. ಅಲ್ಲಿ ರಾವಣನು ಮಾಯೆಯಿಂದ ಸೀತೆಯನ್ನು ಅಪಹರಿಸಿ ದಾರಿಯಲ್ಲಿ ಜಟಾಯುವನ್ನು ಕೊಂದು ಅವಳನ್ನು ಲಂಕೆಗೆ ತೆಗೆದುಕೊಂಡು ಹೋದನು. ವಿರಹಿಯಾದ ರಾಮನು ವಾಲಿಯನ್ನು ಕೊಂದು ಸುಗ್ರೀವನ ಸ್ನೇಹದಿಂದ ಮಾರುತಿಯನ್ನು ಕಳುಹಿಸಿ ಅವಳ ವೃತ್ತಾಂತವನ್ನು ತಿಳಿದುಕೊಂಡು, ಸಾಗರಕ್ಕೆ ಸೇತುವೆ ಕಟ್ಟಿ ರಾವಣನನ್ನು ಕೊಂದು ಲಂಕೆಯನ್ನು ವಿಭೀಷಣನಿಗೆ ಕೊಟ್ಟು ಸೀತೆಯನ್ನು ತಂದನು. ಊರಿಗೆ ಹಿಂತಿರುಗಿ ಬಂದಮೇಲೆ ಭರತನು ರಾಜ್ಯವನ್ನು ಅರ್ಪಿಸಲು, ಅದನ್ನು ಆಳುತ್ತಿದ್ದನು. ಸೀತೆಯು ಗರ್ಭಿಣಿಯಾದಳು. ಪ್ರಜೆಗಳ ನಡತೆಯನ್ನು ಅರಿಯುವ ಉದ್ದೇಶದಿಂದ ಅವನು ಅಲ್ಪಪರಿವಾರದೊಡನೆ ಸಂಚರಿಸುತ್ತಿದ್ದಾಗ, ಒಂದು ಸಾರಿ ಒಬ್ಬ ಮನುಷ್ಯನು ತನ್ನ ಹೆಂಡತಿಯನ್ನು ‘ಇವಳು ಮತ್ತೊಬ್ಬನ ಮನೆಗೆ ಹೋಗಿದ್ದಳು!’ ಎಂದು ತಪ್ಪುಹೊರಿಸಿ ಮನೆಬಿಟ್ಟು ಹೊರಡಿಸುತ್ತಿದ್ದನು. ಅವಳು ‘ರಾಕ್ಷಸನ ಮನೆಯಲ್ಲಿದ್ದ ಸೀತೆಯನ್ನೇ ರಾಮದೇವನು ಬಿಡಲಿಲ್ಲ; ಇವನು ಅವನಿಗಿಂತ ಹೆಚ್ಚು! ನೆಂಟರ ಮನೆಗೆ ಹೋಗಿಬಂದ ನನ್ನನ್ನು ಬಿಡುತ್ತಾನೆ!’ ಎಂದಳು. ದೊರೆಯಾದ ರಾಮನು ಇದನ್ನು ಕೇಳಿ ಖಿನ್ನನಾಗಿ ಮನೆಗೆ ಹೋಗಿ, ಲೋಕಾಪವಾದದ ಭೀತಿಯಿಂದ ಸೀತೆಯನ್ನು ಕಾಡಿನಲ್ಲಿ ಬಿಟ್ಟನು; ಯಶಸ್ಸು ಬೇಕೆನ್ನುವವನು ವಿರಹವನ್ನಾದರೂ ಸಹಿಸಿಕೊಂಡಾನು, ಕೆಟ್ಟ ಹೆಸರನ್ನು ಸಹಿಸುವುದಿಲ್ಲ; ಗರ್ಭಿಣಿಯಾಗಿದ್ದ ಅವಳು ದೈವದಿಂದ ವಾಲ್ಮೀಕಿಯ ಆಶ್ರಮವನ್ನು ಸೇರಿದಳು. ಆ ಋಷಿಯು ಅವಳನ್ನು ಸಮಾಧಾನಮಾಡಿ ಅಲ್ಲಿ ಎಡೆಮಾಡಿಕೊಟ್ಟನು. ಅಲ್ಲಿದ್ದ ಮುನಿಗಳು ‘ಸೀತೆಯಲ್ಲಿ ತಪ್ಪಿರಬೇಕು; ಇಲ್ಲದಿದ್ದರೆ ಅವಳ ಗಂಡನು ಏಕೆ ಬಿಟ್ಟಾನು? ಇಂಥವಳನ್ನು ನಿತ್ಯವೂ ನೋಡುವುದರಿಂದ ನಮಗೆ ಪಾಪ ತಟ್ಟುತ್ತದೆ; ವಾಲ್ಮೀಕಿಯಂತೂ ಅವಳನ್ನು ಆಶ್ರಮದಿಂದ ಹೊರದೂಡುವಹಾಗಿಲ್ಲ; ಅವಳನ್ನು ನೋಡುವುದರಿಂದ ತನಗೆ ಬರುವ ಪಾಪವನ್ನು ತಪಸ್ಸಿನಿಂದ ಹೋಗಲಾಡಿಸಿಕೊಳ್ಳುತ್ತಾನೆ; ನಾವು ಇನ್ನಾವುದಾದರೂ ಒಂದು ಆಶ್ರಮಕ್ಕೆ ಹೋಗೋಣ’ ಎಂದು ಮಾತನಾಡಿಕೊಂಡರು. ಅದನ್ನು ತಿಳಿದ ವಾಲ್ಮೀಕಿಯು ಅವರಿಗೆ ‘ಇವಳು ಪರಿಶುದ್ಧಳು; ಅದರಲ್ಲಿ ಸಂದೇಹವಿಲ್ಲ; ನಾನು ಧ್ಯಾನದಿಂದ ಕಂಡುಕೊಂಡಿದ್ದೇನೆ’ ಎಂದು ಹೇಳಿದನು. ಆದರೂ ಅವರಿಗೆ ನಂಬಿಕೆ ಹುಟ್ಟಲಿಲ್ಲ. ಆಗ ಸೀತೆಯು ‘ಪೂಜ್ಯರೇ! ನಿಮಗೆ ಹೇಗೆ ಬೇಕೋ ಹಾಗೆ ಪರೀಕ್ಷಿಸಿ; ನಾನು ಅಶುದ್ಧಳೆಂದಾದರೆ ನನ್ನ ತಲೆ ಕಡಿದುಬಿಡಿ!’ ಎಂದಳು. ಆ ಮಾತನ್ನು ಕೇಳಿ ಅವರಿಗೆ ಕರುಣೆಹುಟ್ಟಿ ‘ಇಲ್ಲಿ ಟೀಟಿಭಸರಸ್ಸೆಂಬ ಒಂದು ತೀರ್ಥವಿದೆ. ಅಲ್ಲಿ ಹಿಂದೆ ಸಾಧ್ವಿಯಾಗಿದ್ದ ಟೀಟಿಭಿಯೊಬ್ಬಳಲ್ಲಿ ಪರಸಂಗವನ್ನು ಅಶಂಕಿಸಿ ಗಂಡನು ಸುಮ್ಮನೆ ದೂರಲು, ಅವಳು ಅಸಹಾಯಕಳಾಗಿ ಲೋಕಪಾಲಕರನ್ನು ಶರಣುಹೊಂದಿದಳು. ಅವಳ ಶುದ್ಧಿ ಪರೀಕ್ಷೆಗಾಗಿ ಅದು ನಿರ್ಮಿತವಾಯಿತು. ಅದರಲ್ಲಿ ಈ ರಾಮನ ಹೆಂಡತಿಯೂ ತನ್ನ ಪರಿಶುದ್ಧತೆಯನ್ನು ತೋರಿಸಲಿ!’ ಎಂದರು. ಅವಳು ಅಲ್ಲಿಗೆ ಹೋಗಿ, ‘ಅಮ್ಮಾ ವಸುಂಧರೆ! ಆರ್ಯಪುತ್ರನನ್ನು ಬಿಟ್ಟು ಮತ್ತಾರ ಮೇಲಾದರೂ ನನಗೆ ಕನಸಿನಲ್ಲಿಯಾದರೂ ಮನಸ್ಸು ಹೋಗದಿದ್ದರೆ, ನಾನು ಈ ಸರೋವರದ ಆಚೆಯ ದಡವನ್ನು ಸೇರುವಂತಾಗಲಿ!’ ಎಂದು ನೀರಿಗೆ ಇಳಿದಳು. ಭೂದೇವಿಯು ಪ್ರತ್ಯಕ್ಷಳಾಗಿ ಅವಳನ್ನು ತೊಡೆಯ ಮೇಲೆ ಕೂರಿಸಿ ಕರೆದುಕೊಂಡುಹೋಗಿ ಆಚೆಯ ದಡವನ್ನು ಮುಟ್ಟಿಸಿದಳು. ಆಗ ಮುನಿಗಳೆಲ್ಲಾ ಆ ಮಹಾಪತಿವ್ರತೆಗೆ ನಮಸ್ಕಾರಮಾಡಿ ಇಂಥವಳನ್ನು ಬಿಟ್ಟಿದ್ದಕ್ಕಾಗಿ ರಾಮನನ್ನು ಶಪಿಸುವುದರಲ್ಲಿದ್ದರು. ಆಗ ಸೀತೆಯು ‘ಆರ್ಯಪುತ್ರನಿಗೆ ಅಮಂಗಲವನ್ನು ನೆನೆಯಬೇಡಿ; ಈ ಪಾಪಿಷ್ಠೆಯಾದ ನನಗೆ ಶಾಪಕೊಡಿ! ನಿಮಗೆ ಕೈಮುಗಿಯುತ್ತೇನೆ!’ ಎಂದು ಅದನ್ನು ತಪ್ಪಿಸಿದಳು. ಮುನಿಗಳು ಅದರಿಂದ ಸಂತುಷ್ಟರಾಗಿ ಅವಳಿಗೆ ಗಂಡುಮಗು ಹುಟ್ಟಲಿ ಎಂದು ಆಶೀರ್ವಾದಮಾಡಿದರು. ಆಮೇಲೆ ಅವಳು ಆ ಆಶ್ರಮದಲ್ಲಿ ಇದ್ದುಕೊಂಡು ಒಂದು ಗಂಡುಮಗುವನ್ನು ಹೆತ್ತಳು; ವಾಲ್ಮೀಕಿಯು ಅದಕ್ಕೆ ಲವನೆಂದು ಹೆಸರಿಟ್ಟನು. ಒಂದು ದಿನ ಅವಳು ಮಗುವನ್ನು ಎತ್ತಿಕೊಂಡು ಸ್ನಾನಕ್ಕೆ ಹೋಗಿರಲು, ಅವನು ಬಂದು ಪರ್ಣಶಾಲೆ ಬರಿದಾಗಿರುವುದನ್ನು ಕಂಡು ‘ಸೀತೆಯು ಮಗುವನ್ನು ಬಿಟ್ಟೇ ನಿತ್ಯವೂ ಸ್ನಾನಕ್ಕೆ ಹೋಗುತ್ತಾಳೆ; ಇವೊತ್ತು ಅದೆಲ್ಲಿ ಹೋಯಿತು? ಯಾವುದೋ ಮೃಗವು ಎತ್ತಿಕೊಂಡು ಹೋಗಿರಬೇಕು; ಆದ್ದರಿಂದ ಇನ್ನೊಂದು ಮಗುವನ್ನು ಸೃಷ್ಟಿಮಾಡುತ್ತೇನೆ; ಇಲ್ಲದಿದ್ದರೆ ಅವಳು ಸ್ನಾನಮಾಡಿಕೊಂಡು ಬಂದು ಪ್ರಾಣ ಬಿಟ್ಟುಬಿಡುತ್ತಾಳೆ’ ಎಂದು ದರ್ಭೆಯಿಂದ ಒಂದು ಪವಿತ್ರ ಕಟ್ಟಿ ಅದರಿಂದ ಅವನಂತೆಯೇ ಇದ್ದ ಒಬ್ಬ ಹುಡುಗನನ್ನು ಸೃಷ್ಟಿಸಿಟ್ಟನು. ಸೀತೆಯು ಬಂದು ಅದನ್ನು ನೋಡಿ ‘ನನ್ನ ಮಗು ನನ್ನ ಹತ್ತಿರವಿದೆ; ಇದು ಯಾವುದು?’ ಎಂದು ಕೇಳಿದಳು. ಮುನಿಯು ನಡೆದ ಸಂಗತಿಯನ್ನು ತಿಳಿಸಿ ‘ಪೂಜ್ಯಳೆ! ಅದೃಷ್ಟದಿಂದ ನಿನ್ನ ಪಾಲಿಗೆ ಬಂದ ಈ ಎರಡನೆಯ ಮಗನನ್ನೂ ಕರೆದುಕೊ! ಕುಶದಲ್ಲಿ ಹುಟ್ಟಿಬಂದದ್ದರಿಂದ ಅವನಿಗೆ ಕುಶನೆಂದು ಹೆಸರಿಟ್ಟಿದ್ದೇನೆ!’ ಎಂದನು. ಸೀತೆಯು ಅವರನ್ನು ಸಾಕಿ ಬೆಳೆಸಿದಳು. ಅವರು ಇನ್ನೂ ಹುಡುಗರಾಗಿದ್ದಾಗಲೇ ಎಲ್ಲಾ ವಿದ್ಯೆಗಳನ್ನೂ ಕಲಿತು ದಿವ್ಯಾಸ್ತ್ರಗಳನ್ನೂ ಪಡೆದರು; ಒಂದು ಸಾರಿ ಅವರು ಆಶ್ರಮದ ಜಿಂಕೆಯನ್ನು ಕೊಂದು ಅದರ ಮಾಂಸವನ್ನು ತಿಂದರು; ವಾಲ್ಮೀಕಿಯು ಅರ್ಚನೆಗಿಟ್ಟುಕೊಂಡಿದ್ದ ಲಿಂಗವನ್ನು ಆಟಕ್ಕೆ ಉಪಯೋಗಿಸಿದರು. ಮುನಿಯು ಅದರಿಂದ ವ್ಯಥೆಗೊಂಡು ‘ಈ ಲವನು ಕುಬೇರ ಸರಸ್ಸಿಗೆ ಹೋಗಿ ಸ್ವರ್ಣಕಮಲಗಳನ್ನೂ ಅವನ ಉದ್ಯಾನದಿಂದ ಮಂದಾರಪುಷ್ಪಗಳನ್ನೂ ತರಲಿ; ಅವುಗಳಿಂದ ಈ ಹುಡುಗರು ಈ ಲಿಂಗವನ್ನು ಪೂಜಿಸಿದರೆ ಅವರು ಮಾಡಿದ ಪಾಪ ಪರಿಹಾರವಾಗುತ್ತದೆ’ ಎಂದು ಪ್ರಾಯಶ್ಚಿತ್ತವನ್ನು ವಿಧಿಸಿದರು. ಸೀತೆಯೂ ಅದನ್ನು ಅನುಮೋದಿಸಿದಳು. ಲವನು ಇನ್ನೂ ಹುಡುಗನಾದರೂ ಕುಬೇರನ ಕೊಳಕ್ಕೂ ಉದ್ಯಾನಕ್ಕೂ ಹೋಗಿ ಅಲ್ಲಿದ್ದ ಯಕ್ಷರನ್ನು ಕೊಂದು ಆ ಹೂವುಗಳನ್ನು ತರುತ್ತ ದಾರಿಯಲ್ಲಿ ಬಳಲಿ ಒಂದು ಮರದ ಕೆಳಗೆ ವಿಶ್ರಾಂತಿಗಾಗಿ ಮಲಗಿದನು. ಈ ಮಧ್ಯೆ ರಾಮನು ಕೈಕೊಂಡಿದ್ದ ನರಮೇಧಯಜ್ಞಕ್ಕೆ ಒಬ್ಬ ಲಕ್ಷಣನಾದ ಪುರುಷನನ್ನು ಹುಡುಕುತ್ತ ಆ ಮಾರ್ಗವಾಗಿ ಬಂದ ಲಕ್ಷ್ಮಣನು ಅವನನ್ನು ಯುದ್ಧಕ್ಕೆ ಕರೆದು ಮೋಹನಾಸ್ತ್ರದಿಂದ ಮೂರ್ಛೆಗೊಳಿಸಿ ಅಯೋಧ್ಯೆಗೆ ತೆಗೆದುಕೊಂಡು ಹೋದನು. ಅವನು ಬರಲಿಲ್ಲವೆಂದು ಸೀತೆಯು ಚಿಂತೆಗೊಳಗಾಗಲು ಜ್ಞಾನಿಯಾದ ವಾಲ್ಮೀಕಿಯು ಕುಶನನ್ನು ಕರೆದು ‘ಲಕ್ಷ್ಮಣನು ಅವನನ್ನು ಕಟ್ಟಿ ಅಯೋಧ್ಯೆಗೆ ಕರೆದುಕೊಂಡು ಹೋಗಿದ್ದಾನೆ; ನೀನು ಹೋಗಿ ಈ ದಿವ್ಯಾಸ್ತ್ರಗಳಿಂದ ಅವನನ್ನು ಬಿಡಿಸು!’ ಎಂದು ಅವನಿಗೆ ದಿವ್ಯಾಸ್ತ್ರಗಳನ್ನು ಕೊಟ್ಟನು. ಅದರಂತೆ ಅವನು ಅಯೋಧ್ಯೆಗೆ ಹೋಗಿ ಯಜ್ಞಭೂಮಿಯಲ್ಲಿ ಅಡ್ಡಿಮಾಡಿ, ಲಕ್ಷ್ಮಣನನ್ನು ದಿವ್ಯಾಸ್ತ್ರಗಳಿಂದ ಯುದ್ಧದಲ್ಲಿ ಸೋಲಿಸಿದನು. ಆಗ ರಾಮನು ಬರಲು ಅವನೂ ಆ ದಿವ್ಯಾಸ್ತ್ರಗಳಿಗೆ ಸೋಲಬೇಕಾಯಿತು. ಆದ್ದರಿಂದ ಕುಶನನ್ನು ‘ನೀನು ಯಾರು? ನಿನ್ನ ಉದ್ದೇಶವೇನು?’ ಎಂದು ಕೇಳಿದನು. ಅವನು ‘ನನ್ನ ಅಣ್ಣನನ್ನು ಲಕ್ಷ್ಮಣನು ಕಟ್ಟಿತಂದಿದ್ದಾನೆ; ಅವನನ್ನು ಬಿಡಿಸಿಕೊಳ್ಳುವುದಕ್ಕೆ ನಾನು ಬಂದಿದ್ದೇನೆ! ನಾನು ಕುಶ! ನಾವಿಬ್ಬರೂ ರಾಮನ ಮಕ್ಕಳೆಂದು ನಮ್ಮ ತಾಯಿ ಜಾನಕಿ ಹೇಳುತ್ತಾಳೆ’ ಎಂದು ತನ್ನ ವೃತ್ತಾಂತವನ್ನು ತಿಳಿಸಿದನು. ಆಗ ರಾಮನು ಕಣ್ಣೀರುಹಾಕುತ್ತ ಲವನನ್ನು ಕರೆತಂದು ಅವರಿಬ್ಬರನ್ನೂ ಬಾಚಿ ತಬ್ಬಿಕೊಂಡು ‘ನಾನೇ ಆ ಪಾಪಿ ರಾಮ!’ ಎಂದನು. ಊರಿನ ಜನಗಳು ಬಂದು ಸೇರಿ ವೀರರಾದ ಆ ಹುಡುಗರನ್ನು ನೋಡಿ ಸೀತೆಯನ್ನು ಹೊಗಳುತ್ತಿರಲು ರಾಮನು ಅವರನ್ನು ಕರೆದುಕೊಂಡನು; ಮತ್ತು ವಾಲ್ಮೀಕಿಯ ಆಶ್ರಮದಿಂದ ಸೀತೆಯನ್ನು ಕರೆಸಿ, ಮಕ್ಕಳಿಗೆ ಭಾರವಹಿಸಿಬಿಟ್ಟು, ಅವಳೊಡನೆ ಸುಖವಾಗಿದ್ದನು. ಹೀಗೆ ಧೀರರಾದವರು ಎಷ್ಟೋ ಕಾಲ ವಿರಹವನ್ನು ಸಹಿಸಿಕೊಂಡಿರುತ್ತಾರೆ. ನೀವು ಒಂದು ರಾತ್ರಿ ಸಹಿಸಿಕೊಳ್ಳಲಾರಿರಾ?—ಎಂದಳು.

ಅನಂತರ ಅವಳು ಮಗಳನ್ನು ಕರೆದುಕೊಂಡು ಹೋದಳು. ನರವಾಹನದತ್ತನು ಕೌಶಾಂಬಿಗೆ ಬಂದನು. ಅಲ್ಲಿ ರಾತ್ರಿ ನಿದ್ರೆ ಬರದಿರಲು, ಅವನಿಗೆ ಗೋಮುಖನು ಪೃಥ್ವೀರೂಪನ ಈ ಕಥೆಯನ್ನು ಹೇಳಿದನು:—


## ಪೃಥ್ವೀರೂಪ ರಾಜನ ಕಥೆ


ದಕ್ಷಿಣಾಪಥದಲ್ಲಿ ಪ್ರತಿಷ್ಠಾನವೆಂಬ ನಗರವಿದೆ. ಅಲ್ಲಿ ತುಂಬಾ ರೂಪವಂತನಾದ ಪೃಥ್ವೀರೂಪನೆಂಬ ರಾಜನಿದ್ದನು. ಒಂದು ಸಾರಿ ಇಬ್ಬರು ಶ್ರಮಣರು ಅವನನ್ನು ನೋಡಿ ‘ದೇವ! ನಾವು ಭೂಮಂಡಲವನ್ನೆಲ್ಲಾ ಸುತ್ತಿದ್ದೇವೆ; ರೂಪದಲ್ಲಿ ನಿನಗೆ ಸಮಾನರಾದ ಹೆಂಗಸನ್ನಾಗಲೀ ಗಂಡಸನ್ನಾಗಲೀ ಕಂಡಿಲ್ಲ. ಆದರೆ ಮುಕ್ತಿಪುರ ದ್ವೀಪದ ರೂಪಧರನಿಗೆ ರೂಪಲತೆಯೆಂಬ ಮಗಳಿದ್ದಾಳೆ; ಅವಳೊಬ್ಬಳು ಮಾತ್ರ ನಿನಗೆ ಅನುರೂಪಳು. ನೀವಿಬ್ಬರೂ ಸೇರಿದರೆ ಅದು ಪುಣ್ಯ!’ ಎಂದರು. ಆಗ ರಾಜನು ಕುಮಾರಿದತ್ತನೆಂಬ ತನ್ನ ಚಿತ್ರಕಾರನನ್ನು ಕರೆದು, ‘ನನ್ನ ಚಿತ್ರವನ್ನು ಬರೆದುಕೊಂಡು ಇವರೊಡನೆ ಮುಕ್ತಿಪುರಕ್ಕೆ ಹೋಗು; ಅಲ್ಲಿ ರೂಪಧರನಿಗೂ ಅವನ ಮಗಳಿಗೂ ಅದನ್ನು ಉಪಾಯದಿಂದ ತೋರಿಸು; ಅವನು ಅವಳನ್ನು ನನಗೆ ಕೊಡುವುದಕ್ಕೆ ಇಷ್ಟಪಡುತ್ತಾನೆಯೇ ತಿಳಿದುಕೊಂಡು, ಅವಳ ಚಿತ್ರವನ್ನು ಬರೆದುಕೊಂಡು ಬಾ!’ ಎಂದು ಅವರನ್ನು ಕಳುಹಿಸಿದನು. ಕುಮಾರಿದತ್ತನು ಅವರೊಡನೆ ಅಲ್ಲಿಗೆ ಹೋಗಿ ‘ನನಗೆ ಸಮಾನನಾದ ಚಿತ್ರಕಾರನಾರೂ ಇಲ್ಲ!’ ಎಂದು ರಾಜದ್ವಾರದಲ್ಲಿ ತನ್ನ ದಟ್ಟಿಯನ್ನು ಏರಿಸಿ ಕಟ್ಟಿದನು. ಅದನ್ನು ಕೇಳಿ ರಾಜನು ಅವನಿಗೆ ಹೇಳಿಕಳುಹಿಸಲು, ಅವನು, ‘ಮಹಾರಾಜ! ನಾನು ಭೂಮಿಯನ್ನೆಲ್ಲಾ ಸುತ್ತಿಬಂದಿದ್ದೇನೆ. ಆದ್ದರಿಂದ ದೇವಾಸುರ ಮನುಷ್ಯರಲ್ಲಿ ಯಾರ ಚಿತ್ರವನ್ನು ಬೇಕಾದರೂ ಬರೆಯಬಲ್ಲೆ!’ ಎಂದನು. ಆಗ ರೂಪಲತೆಯನ್ನು ಕರೆದು ‘ಇವಳು ನನ್ನ ಮಗಳು; ಇವಳ ಚಿತ್ರವನ್ನು ಬರೆದು ತೋರಿಸು, ನೋಡೋಣ!’ ಎಂದನು. ಅದರಂತೆ ಅವನು ಬರೆದು ತೋರಿಸಲು ರಾಜನು ಅದನ್ನು ಒಪ್ಪಿಕೊಂಡು, ‘ಅಯ್ಯಾ! ನೀನು ಭೂಮಿಯನ್ನೆಲ್ಲಾ ಸುತ್ತಿಬಂದಿರುವವನು; ಆದ್ದರಿಂದ ಹೇಳು, ರೂಪದಲ್ಲಿ ನನ್ನ ಮಗಳಿಗೆ ಸಮಾನರಾದ ಮತ್ತಾರಾದರೂ ಹೆಂಗಸಾಗಲೀ ಗಂಡಸಾಗಲೀ ಇದ್ದಾರೆಯೇ?’ ಎಂದು ಕೇಳಿದನು. ಚಿತ್ರಕಾರನು ‘ಯಾರೂ ಇಲ್ಲ; ಆದರೆ ಪ್ರತಿಷ್ಠಾನರಾಜನಾದ ಪೃಥ್ವೀರೂಪನೊಬ್ಬನಿದ್ದಾನೆ; ಅವನ ರೂಪು ಇವಳ ರೂಪಿನ ಸಮಕ್ಕೆ ಬರುತ್ತದೆ; ಅವರಿಬ್ಬರೂ ಸೇರಿದರೆ ಚೆನ್ನಾಗಿರುತ್ತದೆ; ಆತನು ನವಯೌವನದಲ್ಲಿದ್ದರೂ ಅನುರೂಪಳಾದ ರಾಜಪುತ್ರಿ ದೊರೆಯದ್ದರಿಂದ ಮದುವೆಯಾಗದೆ ಇದ್ದಾನೆ; ಆತನು ತುಂಬ ಸುಂದರನಾಗಿದ್ದದ್ದರಿಂದ ರೂಪಕೌತುಕದಿಂದ ಅವನ ಚಿತ್ರವನ್ನು ಬರೆದುಕೊಂಡಿದ್ದೇನೆ!’ ಎಂದನು. ರಾಜನು ‘ಅದು ನಿನ್ನ ಹತ್ತಿರ ಇದೆಯೇ?’ ಎಂದು ಕೇಳಲು ಚಿತ್ರಗಾರನು ಅದನ್ನು ತೆಗೆದು ತೋರಿಸಿದನು. ಅದನ್ನು ನೋಡಿ ತಂದೆಯೂ ಮಗಳೂ ಬೆರಗಾಗಿಹೋದರು. ರಾಜನು ತನ್ನ ಮಗಳನ್ನು ಪೃಥ್ವೀರೂಪನಿಗೆ ಕೊಡಲೊಪ್ಪಿ ಚಿತ್ರಕಾರನೊಡನೆ ತನ್ನ ದೂತನೊಬ್ಬನನ್ನು ಕಳುಹಿಸಿಕೊಟ್ಟನು. ಪೃಥ್ವೀರೂಪನು ತನ್ನ ಪರಿವಾರದೊಡನೆ ಆ ದ್ವೀಪಕ್ಕೆ ಹೊರಟನು. ಆದರೆ ದಾರಿಯಲ್ಲಿ ಭಿಲ್ಲರೊಡನೆ ಹೋರಾಡಬೇಕಾಯಿತು. ವಿಶ್ರಾಂತಿಗಾಗಿ ಒಂದು ದಿನ ನಿಲ್ಲಬೇಕಾಯಿತು. ಸಮದ್ರತೀರವನ್ನು ಸೇರಿ ಅಲ್ಲಿ ಪುತ್ರಪುರವೆಂಬ ಊರಿನಲ್ಲಿ ಒಂದು ದಿನ ನಿಲ್ಲಬೇಕಾಯಿತು. ಹೀಗೆ ಮುಕ್ತಿಪುರವನ್ನು ತಲುಪಬೇಕಾದರೆ ಎಂಟು ದಿನವಾಯಿತು. ಅಲ್ಲಿ ರೂಪವತಿಯನ್ನು ವೈಭವದಿಂದ ಮದುವೆಮಾಡಿಕೊಂಡು ಪ್ರತಿಷ್ಠಾನನಗರಕ್ಕೆ ಕರೆದುಕೊಂಡು ಬಂದನು. ಚಿತ್ರಗಾರನಿಗೂ ಶ್ರಮಣರಿಗೂ ತಕ್ಕ ರೀತಿಯಲ್ಲಿ ಸನ್ಮಾನ ಮಾಡಿದನು. ಹೀಗೆ ಧೀರರು ಎಷ್ಟೆಷ್ಟೋ ದಿವಸ ವಿರಹವನ್ನು ತಡೆದುಕೊಂಡಿರುತ್ತಾರೆ. ನೀನು ಒಂದು ರಾತ್ರಿಯನ್ನು ಕಳೆಯಲಾರೆಯಾ?—ಎಂದನು. ಇದೇ ರೀತಿಯಲ್ಲಿ ಮಿಕ್ಕ ಪರಿಜನರೊಡನೆ ಮಾತನಾಡುತ್ತ ನರವಾಹನದತ್ತನು ಅಂದಿನ ರಾತ್ರಿಯನ್ನು ಕಳೆದನು.

ಬೆಳಗ್ಗೆ ಎದ್ದು ಅವನು ಪ್ರಾತರ್ವಿಧಿಗಳನ್ನು ತೀರಿಸಿಕೊಳ್ಳುತ್ತಿದ್ದ ಹಾಗೆಯೇ ಕಾಂಚನಪ್ರಭೆಯು ಅಲಂಕಾರಶೀಲನನ್ನೂ ಧರ್ಮಶೀಲನನ್ನೂ ಅಲಂಕಾರವತಿಯನ್ನೂ ಕರೆದುಕೊಂಡು ಅಂತರಿಕ್ಷದಿಂದ ಬಂದು ಇಳಿದಳು. ಸಾವಿರಾರು ವಿದ್ಯಾಧರರು ಬಂಗಾರವನ್ನೂ ರತ್ನವನ್ನೂ ಹೊತ್ತುಕೊಂಡು ಬಂದರು. ವತ್ಸರಾಜನು ಮಂತ್ರಿಗಳೊಡನೆಯೂ ಹೆಂಡಿರೊಡನೆಯೂ ಅವರನ್ನು ಎದುರುಗೊಂಡು ಆದರ ಮಾಡಿದನು. ವಿದ್ಯಾಧರರಾಜನು ತನ್ನ ವಿದ್ಯಾಬಲದಿಂದ ಕೈಗೆ ನೀರು ತಂದುಕೊಂಡು ಅದನ್ನು ಅಂಗಳದಲ್ಲಿ ಚಿಮುಕಿಸಲು ಅಲ್ಲಿ ಚಿನ್ನದ ಹಸೆಜಗುಲಿಯೂ ಅದರಮೇಲೆ ದಿವ್ಯವಾದ ಹಾಸುಬಟ್ಟೆಯೂ ಉಂಟಾದುವು. ರತ್ನಖಚಿತವಾದ ಕಲ್ಯಾಣಮಂಟಪವಾಯಿತು. ಅಲಂಕಾರಶೀಲನು ತನ್ನ ಮಗಳನ್ನು ವಿದ್ಯುಕ್ತವಾಗಿ ಮದುವೆಮಾಡಿಕೊಟ್ಟು ಹೆಂಡತಿಯೊಡನೆಯೂ ಮಗನೊಡನೆಯೂ ಊರಿಗೆ ಹಿಂತಿರುಗಿದನು.

೨. ಸ್ವಲ್ಪಕಾಲ ಬಿಟ್ಟುಕೊಂಡು ಕಾಂಚನಪ್ರಭೆಯು ಬಂದು ಅಳಿಯನನ್ನೂ ಮಗಳನ್ನೂ ತಮ್ಮೂರಿಗೆ ಕರೆದುಕೊಂಡು ಹೋದಳು. ಅವನು ಸುಂದರಪುರದಲ್ಲಿ ಒಂದು ತಿಂಗಳಿದ್ದು ಹೆಂಡತಿಯೊಡನೆ ಅಲ್ಲಿಯ ಶಿವದೇವಸ್ಥಾನ ಉದ್ಯಾನ ಸರಸ್ಸು ಮುಂತಾದವುಗಳನ್ನು ನೋಡಿಕೊಂಡು ಹಿಂತಿರುಗಿದನು. ಕಾಂಚನಪ್ರಭೆಯು ಅವರ ಜೊತೆಯಲ್ಲಿ ಬಂದು ಕಳುಹಿಸಿಕೊಟ್ಟು, ವಾಸವದತ್ತೆಯೂ ವತ್ಸರಾಜನೂ ಇರುವಾಗ ತನ್ನ ಮಗಳನ್ನು ಕುರಿತು ‘ಅಮ್ಮಾ! ಮಾತ್ಸರ್ಯಕೋಪಾದಿಗಳಿಂದ ಗಂಡನನ್ನು ಎಂದಿಗೂ ನೋಯಿಸಬೇಡ! ಅದರಿಂದಾಗುವ ವಿರಹವನ್ನು ಸಹಿಸುವುದು ಕಷ್ಟ; ನಾನು ಮಾತ್ಸರ್ಯದಿಂದ ಪತಿಯನ್ನು ನೋಯಿಸಿದೆ; ಅವನು ತಪೋವನಕ್ಕೆ ಹೋದದ್ದರಿಂದ ಈಗ ಪಶ್ಚಾತ್ತಾಪಪಡುತ್ತಿದ್ದೇನೆ!’ ಎಂದು ಹೇಳಿ ಹೋದಳು.

ಒಂದು ದಿನ ಬೆಳಗ್ಗೆ ಒಬ್ಬ ಹೆಂಗಸು ಇದ್ದಕ್ಕಿದ್ದಹಾಗೆಯೇ ಅರಮನೆಯೊಳಕ್ಕೆ ಬಂದು ಅಲಂಕಾರವತಿಯ ಮೊರೆಹೊಕ್ಕು ತುಂಬ ಭೀತಳಾಗಿ ‘ದೇವಿ! ನನ್ನನ್ನು ಕಾಪಾಡು, ಕಾಪಾಡು! ಒಬ್ಬ ಬ್ರಾಹ್ಮಣನು ನನ್ನನ್ನು ಕೊಲ್ಲಬೇಕೆಂದು ಬಂದು ಬಾಗಿಲಲ್ಲಿ ನಿಂತಿದ್ದಾನೆ!’ ಎಂದು ಮೊರೆಯಿಟ್ಟಳು. ಅವಳಿಗೆ ಅಭಯವನ್ನು ಕೊಟ್ಟು ಆ ಬ್ರಾಹ್ಮಣನು ಏಕೆ ಕೊಲ್ಲಲು ಬಂದಿದ್ದನೆಂದು ಕೇಳಿದಾಗ ಅವಳು ಹೀಗೆಂದು ಹೇಳಿದಳು:—


## ಅಶೋಕಮಾಲೆಯ ಕಥೆ


ನನ್ನ ಹೆಸರು ಅಶೋಕಮಾಲೆ; ನಾನು ಈ ಊರಿನ ಬಲಸೇನನೆಂಬ ಕ್ಷತ್ರಿಯನ ಮಗಳು; ಹಠಶರ್ಮನೆಂಬ ಹಣವಂತನಾದ ಬ್ರಾಹ್ಮಣನು ನನ್ನನ್ನು ಮದುವೆ ಮಾಡಿಕೊಳ್ಳಬೇಕೆಂದು ಅಪೇಕ್ಷಿಸಲು ನಾನು ‘ಇವನು ಚೆನ್ನಾಗಿಲ್ಲ; ಇವನ ಮುಖ ನೋಡಿದರೆ ಹೆದರಿಕೆಯಾಗುತ್ತದೆ; ಇವನಿಗೆ ಮದುವೆ ಮಾಡಿಕೊಟ್ಟರೆ ನಾನು ಖಂಡಿತ ಇವನ ಜೊತೆ ಇರುವುದಿಲ್ಲ!’ ಎಂದು ನನ್ನ ತಂದೆಗೆ ತಿಳಿಸಿದೆ. ಅದನ್ನು ಕೇಳಿಯೂ ಆ ಬ್ರಾಹ್ಮಣನು ನಮ್ಮ ಮನೆಯಲ್ಲಿ ಅನ್ನ ನೀರು ಬಿಟ್ಟು ಕುಳಿತ. ಆಗ ನಮ್ಮ ತಂದೆ ತನ್ನ ಪ್ರಾಣಕ್ಕೆ ಎಲ್ಲಿ ಬಂದೀತೋ ಎಂದು ನನ್ನನ್ನು ಕೊಟ್ಟುಬಿಟ್ಟ; ಹೀಗೆ ಇಷ್ಟವಿಲ್ಲದ ನನ್ನನ್ನು ಆ ಬ್ರಾಹ್ಮಣನು ಮದುವೆ ಮಾಡಿಕೊಂಡು ಕರೆದುಕೊಂಡು ಹೋದ; ನಾನು ಅವನನ್ನು ಬಿಟ್ಟು ಕ್ಷತ್ರಿಯಕುಮಾರನ ಹಿಂದೆ ಹೋದೆ; ಅವನನ್ನು ಹಠಶರ್ಮನು ತನ್ನ ಐಶ್ವರ್ಯಬಲದಿಂದ ಗೋಳಾಡಿಸಲಾಗಿ, ನಾನು ಅವನನ್ನು ಬಿಟ್ಟು ಒಬ್ಬ ಐಶ್ವರ್ಯವಂತನಾದ ಕ್ಷತ್ರಿಯಕುಮಾರನನ್ನು ಹಿಡಿದೆ; ಹಠಶರ್ಮನು ಒಂದು ರಾತ್ರಿ ಅವನ ಮನೆಗೆ ಬೆಂಕಿ ಇಟ್ಟನು; ಆದ್ದರಿಂದ ಅವನು ನನ್ನನ್ನು ಬಿಟ್ಟುಬಿಡಲು, ನಾನು ಮೂರನೆಯ ಸಾರಿ ಇನ್ನೊಬ್ಬ ಕ್ಷತ್ರಿಯಕುಮಾರನನ್ನು ಹಿಡಿದೆ. ಬ್ರಾಹ್ಮಣನು ಅವನ ಮನೆಗೂ ಬೆಂಕಿ ಇಟ್ಟು ಹೊತ್ತಿಸಿದ; ಆ ಸ್ಥಳವನ್ನು ಬಿಡಬೇಕಾಯಿತು. ಹೀಗೆ ಅವನು ನನ್ನನ್ನು ಸ್ಥಳದಿಂದ ಸ್ಥಳಕ್ಕೆ ಬೆನ್ನಟ್ಟಿ ಬರಲು ನಾನು ಈಗ ನಿಮ್ಮ ಆಶ್ರಿತನಾದ ವೀರಶರ್ಮನನ್ನು ಮೊರೆಹೊಕ್ಕೆ. ಇವತ್ತು ನಾನು ಹೊರಕ್ಕೆ ಬಂದದ್ದನ್ನು ಅವನು ಅಕಸ್ಮಾತ್ ನೋಡಿ ಚೂರಿ ಹಿಡಿದು ನನ್ನನ್ನು ಕೊಂದುಬಿಡುವ ಉದ್ದೇಶದಿಂದ ಅಟ್ಟಿಸಿಕೊಂಡು ಬಂದ; ಆಗ ನಾನು ಅರಮನೆಯ ಹತ್ತಿರಕ್ಕೆ ಓಡಿಬಂದೆ; ಪ್ರತೀಹಾರಿಯು ಕರುಣದಿಂದ ಬಾಗಿಲು ತೆಗೆದು ನನ್ನನ್ನು ಒಳಕ್ಕೆ ಬಿಟ್ಟಳು. ಅವನು ಹೊರಗೇ ನಿಂತಿದ್ಧಾನೆಂದು ತೋರುತ್ತದೆ—ಎಂದಳು.

ನರವಾಹನದತ್ತನು ಅವನನ್ನು ಕರೆಸಿಕೊಂಡು ‘ಯಾಕಯ್ಯಾ ಬ್ರಾಹ್ಮಣಾ, ಈ ಹೆಂಗಸನ್ನು ಕೊಲ್ಲುತ್ತೀಯೆ? ಅವರಿವರ ಮನೆಗೆ ಬೆಂಕಿಹಾಕಿ ಸುಡುತ್ತಿದ್ದೀಯೆ?’ ಎಂದು ಕೇಳಲು ಅವನು ‘ಇವಳು ನಾನು ಮದುವೆಮಾಡಿಕೊಂಡ ಹೆಂಡತಿ; ಇವಳು ನನ್ನನ್ನು ಬಿಟ್ಟುಹೋದರೆ ನಾನು ಹೇಗೆ ಅದನ್ನು ಸಹಿಸಿಕೊಂಡಿರುವುದಕ್ಕಾಗುತ್ತದೆ?’ ಎಂದು ಕೇಳಿದನು. ಅದನ್ನು ಕೇಳಿ ಅಶೋಕಮಾಲೆಯು ವ್ಯಾಕುಲಳಾಗಿ ‘ಎಲೈ ಲೋಕಪಾಲರುಗಳಿರಾ! ಇಷ್ಟವಿಲ್ಲದ ನನ್ನನ್ನು ಇವನು ಹಠದಿಂದ ಮದುವೆಮಾಡಿಕೊಂಡು ಹೋದಾಗ ನಾನು ನಿಮ್ಮ ಸಾಕ್ಷಿಯಾಗಿ ಇವನ ಮನೆಯಲ್ಲಿರುವುದಿಲ್ಲವೆಂದು ಹೇಳಲಿಲ್ಲವೇ? ಎಂದು ಕೇಳಿದಳು. ಆಗ ‘ಈ ಅಶೋಕಮಾಲೆಯು ಹೇಳುವುದು ನಿಜ; ಇವಳು ಮನುಷ್ಯಳಲ್ಲ; ಅಶೋಕಪರನೆಂಬ ವಿದ್ಯಾಧರರಾಜನಿದ್ದಾನೆ; ಅವನಿಗೆ ಗಂಡುಮಕ್ಕಳಿಲ್ಲದೆ ಅಶೋಕಮಾಲೆ ಎಂಬ ಒಬ್ಬಳೇ ಹೆಣ್ಣುಮಗಳಾದಳು. ಅವಳು ಯೌವನವತಿಯಾದಾಗ ತಾನು ಅತ್ಯಂತ ರೂಪವಂತೆಯೆಂಬ ಅಭಿಮಾನದಿಂದ ಯಾವಯಾವ ವರನನ್ನು ತೋರಿಸಿದರೂ ಒಲ್ಲದೆ ಹೋದಳು. ಆದ್ದರಿಂದ ತಂದೆಗೆ ಸಿಟ್ಟುಬಂದು ‘ನೀನು ಮನುಷ್ಯಜನ್ಮವೆತ್ತು ಹೋಗು; ನಿನ್ನನ್ನು ಒಬ್ಬ ಕುರೂಪಿಯಾದ ಬ್ರಾಹ್ಮಣ ಹಠದಿಂದ ಮದುವೆಯಾಗುತ್ತಾನೆ; ನೀನು ಅವನನ್ನು ಭಯದಿಂದ ಬಿಟ್ಟು ಒಬ್ಬರಾದಮೇಲೊಬ್ಬರಂತೆ ಮೂರುಜನ ಗಂಡಂದಿರನ್ನು ಮದುವೆ ಮಾಡಿಕೊಳ್ಳುತ್ತೀಯೆ; ಅವನು ಅಟ್ಟಿಸಿಕೊಂಡು ಬರಲು ಅರಮನೆಗೆ ಹೋಗಿ ಶಾಪದಿಂದ ಬಿಡುಗಡೆ ಹೊಂದುತ್ತೀಯೆ!’ ಎಂದು ಶಪಿಸಿದನು. ಹೀಗೆ ಆ ಅಶೋಕಮಾಲೆಯು ಹಿಂದೆ ವಿದ್ಯಾಧರಿಯಾಗಿದ್ದಳು. ಈಗ ಶಾಪವಿಮೋಚನೆಯಾಗಿ ಅಭಿರುಚಿತನೆಂಬ ವಿದ್ಯಾಧರರಾಜನನ್ನು ಮದುವೆಮಾಡಿಕೊಂಡು ಅವನೊಡನೆ ಸುಖವಾಗಿರುತ್ತಾಳೆ." ಎಂದು ಅಶರೀರವಾಣಿಯಾಯಿತು. ಅದನ್ನು ಕೇಳಿ ಅವಳು ಅಲ್ಲಿಯೇ ಸತ್ತುಬಿದ್ದಳು. ಹಠಶರ್ಮನು ದುಃಖ ಕೋಪ ಅನುರಾಗ ಇವುಗಳಿಂದ ಅಳುವುದಕ್ಕೆ ಮೊದಲುಮಾಡಿ ಇದ್ದಕ್ಕಿದ್ದ ಹಾಗೆ ಸಂತೋಷವನ್ನು ಸೂಚಿಸಿದನು. ಅದೇಕೆಂದು ಎಲ್ಲರೂ ಕೇಳಲು ಅವನು ‘ನನಗೆ ಪೂರ್ವಜನ್ಮದ ನೆನಪಾಯಿತು; ಅದನ್ನು ಹೇಳುತ್ತೇನೆ ಕೇಳಿ’ ಎಂದು ಹೀಗೆಂದು ಹೇಳಿದನು:—

ಹಿಮಾಲಯದಲ್ಲಿ ಮದನಪುರವೆಂಬ ಊರು ಇದೆ. ಅಲ್ಲಿ ಪ್ರಲಂಭಭುಜನೆಂಬ ವಿದ್ಯಾಧರರಾಜನಿದ್ದಾನೆ. ಅವನಿಗೆ ಸ್ಥೂಲಭುಜನೆಂಬ ಮಗನಾದನು. ಅವನು ವಯಸ್ಸಿಗೆ ಬರಲು, ಸುರಭಿವತ್ಸನೆಂಬ ವಿದ್ಯಾಧರಾಧಿಪತಿಯು ಅವನಿಗೆ ತನ್ನ ಮಗಳನ್ನು ಕೊಡುತ್ತೇನೆಂದು ಬಂದನು. ಆದರೆ ಸ್ಥೂಲಭುಜನು ಅವಳ ರೂಪು ಮಧ್ಯಮ ದರ್ಜೆಯದೆಂದೂ ಆದ್ದರಿಂದ ಅವಳನ್ನು ಮದುವೆಯಾಗುವುದಿಲ್ಲವೆಂದೂ ಹೇಳಿದನು. ತಂದೆಯು ಎಷ್ಟುಹೇಳಿದರೂ ಕೇಳಲಿಲ್ಲ. ಆದ್ದರಿಂದ ಅವನು ‘ಹೀಗೆ ರೂಪಿನ ಅಹಂಕಾರವಿರುವುದರಿಂದ ನೀನು ಮನುಷ್ಯಜನ್ಮದಲ್ಲಿ ವಿಕಾರಮುಖದಿಂದ ಹುಟ್ಟುತ್ತೀಯೆ; ಅಶೋಕಮಾಲೆಗೆ ಶಾಪವಿಮೋಚನೆಯಾದಾಗ ನಿನಗೂ ಆಗುತ್ತದೆ!’ ಎಂದು ಶಪಿಸಿದನು. ಆ ಸ್ಥೂಲಭುಜನೇ ನಾನು—ಎಂದು ನರವಾಹನದತ್ತನಿಗೆ ನಮಸ್ಕರಿಸಿ ಅಂತರಿಕ್ಷಕ್ಕೆ ಹಾರಿಹೋದನು. ಎಲ್ಲರೂ ವಿಸ್ಮಿತರಾಗಿರಲು, ಗೋಮುಖನು ಈ ಪ್ರಸಂಗಕ್ಕೆ ತಕ್ಕಂತೆ ಇದ್ದ ಅನಂಗರತಿಯ ಕಥೆಯನ್ನು ಹೇಳಿದನು:—


## ಅನಂಗರತಿಯ ಕಥೆ


ಶೂರಪುರ ನಗರದಲ್ಲಿ ಮಹಾವರಾಹನೆಂಬ ರಾಜನಿದ್ದನು. ಅವನಿಗೆ ಪದ್ಮರತಿಯೆಂಬ ಹೆಂಡತಿಯಲ್ಲಿ ಅನಂಗರತಿಯೆಂಬ ಒಬ್ಬಳೇ ಮಗಳು ಹುಟ್ಟಿದಳು. ಯೌವನ ಬಂದಾಗ ಅವಳು ಎಂಥೆಂಥ ರಾಜರು ಬಂದು ಕೇಳಿದರೂ ರೂಪಾಭಿಮಾನದಿಂದ ಅವರನ್ನು ಮದುವೆಮಾಡಿಕೊಳ್ಳಲಿಲ್ಲ. ಯಾವನು ಶೂರನಾಗಿಯೋ ಅಥವಾ ಸುಂದರನಾಗಿಯೋ ಅಥವಾ ವಿಜ್ಞಾನಿಯಾಗಿಯೋ ಇರುತ್ತಾನೋ ಅಂಥವನನ್ನು ಮದುವೆ ಮಾಡಿಕೊಳ್ಳುತ್ತೇನೆ—ಎಂದು ಹೇಳಿದಳು. ಇದನ್ನು ತಿಳಿದು ದಕ್ಷಿಣಾಪಥದಿಂದ ನಾಲ್ವರು ಬಂದರು; ರಾಜನು ಅವರು ಯಾರು ಅವರ ವಿಚಾರವೇನು ಎಂದು ಕೇಳಲು ಒಬ್ಬನು ‘ನಾನು ಪಂಚಪಟ್ಟಿಕನೆಂಬ ಶೂದ್ರ; ದಿನಕ್ಕೆ ಐದು ಜೊತೆ ಬಟ್ಟೆ ನೇಯುತ್ತೇನೆ. ಒಂದನ್ನು ಬ್ರಾಹ್ಮಣನಿಗೂ ಇನ್ನೊಂದನ್ನು ಪರಮೇಶ್ವರನಿಗೂ ಕೊಟ್ಟು ಮೂರನೆಯದನ್ನು ನಾನು ಉಟ್ಟುಕೊಳ್ಳುತ್ತೇನೆ. ನಾಲ್ಕನೆಯದನ್ನು ನನ್ನ ಹೆಂಡತಿಗೆ ಕೊಟ್ಟು ಐದನೆಯದರಿಂದ ಜೀವನವನ್ನು ನಡೆಸುತ್ತೇನೆ’ ಎಂದನು. ಎರಡನೆಯವನು ‘ನಾನು ಎಲ್ಲಾ ಮೃಗಪಕ್ಷಿಗಳ ಭಾಷೆಯನ್ನೂ ಬಲ್ಲ ವೈಶ್ಯ’ ಎಂದನು. ಮೂರನೆಯವನು ‘ನಾನು ಖಡ್ಗಧರನೆಂಬ ಕ್ಷತ್ರಿಯ; ಕತ್ತಿಯಿಂದಲೇ ಎಲ್ಲರನ್ನೂ ಗೆಲ್ಲುತ್ತೇನೆ’ ಎಂದನು. ನಾಲ್ಕನೆಯವನು ‘ನಾನು ಜೀವದತ್ತನೆಂಬ ಬ್ರಾಹ್ಮಣ; ಗೌರೀಪ್ರಸಾದದಿಂದಲೂ ವಿದ್ಯಾಬಲದಿಂದಲೂ, ಸತ್ತ ಹೆಂಗಸನ್ನು ಬದುಕಿಸುತ್ತೇನೆ’ ಎಂದನು. ಅವರನ್ನು ಪ್ರತೀಹಾರನೊಡನೆ ಕಳುಹಿಸಿಕೊಟ್ಟು ಅವರ ವಿಚಾರವಾಗಿ ಮಗಳ ಅಭಿಪ್ರಾಯವನ್ನು ಕೇಳಿದನು. ಅವಳು ‘ಇವರಲ್ಲಿ ನನಗೆ ಯಾರೂ ಒಪ್ಪಲಿಲ್ಲ; ಏಕೆಂದರೆ ಒಬ್ಬನು ನೆಯ್ಗೆ ಕೆಲಸದ ಶೂದ್ರ; ಅವನನ್ನು ಕಟ್ಟಿಕೊಂಡೇನು ಮಾಡುವುದು? ಎರಡನೆಯವನು ವೈಶ್ಯ. ಅವನ ಪಕ್ಷಿಭಾಷೆ ಮೊದಲಾದ ಜ್ಞಾನದಿಂದ ಏನು ಪ್ರಯೋಜನ? ಅಲ್ಲದೆ ನಾನು ಕ್ಷತ್ರಿಯೆಯಾಗಿ ಅವರನ್ನು ಹೇಗೆ ಮದುವೆಮಾಡಿಕೊಳ್ಳುವುದು? ಮೂರನೆಯವನೇನೋ ಸವರ್ಣವಾಯಿತು; ಶೂರನೂ ಹೌದು; ಆದರೆ ಸೇವೆಯಿಂದ ಜೀವಿಸಬೇಕಾದವನು; ದರಿದ್ರ; ಪ್ರಾಣವನ್ನು ಮಾರಿಕೊಂಡವನು. ರಾಜನ ಮಗಳಾಗಿ ಹೇಗೆ ಅಂಥವನ ಹೆಂಡತಿಯಾಗುವುದು? ನಾಲ್ಕನೆಯವನು ಬ್ರಾಹ್ಮಣ; ಅವನಲ್ಲಿ ರೂಪವಿಲ್ಲ; ಅವನು ವೇದಾಧ್ಯಯನವನ್ನು ಬಿಟ್ಟು ಬೇರೆ ಕರ್ಮವನ್ನು ಹಿಡಿದು ಪತಿತನಾಗಿದ್ದಾನೆ! ಅವನು ದಂಡನೆಗೆ ಯೋಗ್ಯ; ಅಂಥವನಿಗೆ ನನ್ನನ್ನು ಕೊಡುತ್ತೀಯಾ? ನೀನು ವರ್ಣಾಶ್ರಮಧರ್ಮಗಳ ರಕ್ಷಕ!’ ಎಂದಳು. ಮರುದಿನ ಆ ವೀರರು ನಗರದಲ್ಲಿ ತಿರುಗಾಡುತ್ತಿರುವಾಗ ಒಂದು ಆನೆಯು ಗಜಶಾಲೆಯಿಂದ ಬಂಧನವನ್ನು ಕಿತ್ತುಕೊಂಡು ಬಂದು ಎಲ್ಲರನ್ನೂ ತುಳಿದುಹಾಕುತ್ತಿತ್ತು. ಆಗ ಖಡ್ಗಧರನು ತನ್ನ ಕತ್ತಿಯ ಒಂದೇ ಏಟಿನಿಂದ ಅದರ ಸೊಂಡಿಲನ್ನು ಕತ್ತರಿಸಿಹಾಕಿದನು; ಕಾಲುಗಳ ಮಧ್ಯದಲ್ಲಿ ನುಸಿದು ಹಿಂದಕ್ಕೆ ಹೋಗಿ ಇನ್ನೊಂದು ಏಟಿನಿಂದ ಪಿರ್ರೆಯನ್ನು ಕೊಚ್ಚಿಹಾಕಿದನು; ಮೂರನೆಯ ಏಟಿನಿಂದ ಎರಡು ಕಾಲುಗಳನ್ನೂ ಕತ್ತರಿಸಿದನು. ಆಗ ಆನೆಯು ಕಿರಿಚಿಕೊಳ್ಳುತ್ತ ಬಿದ್ದು ಸತ್ತುಹೋಯಿತು. ಎಲ್ಲರೂ ಆ ಶೌರ್ಯವನ್ನು ಹೊಗಳಿದರು. ಮತ್ತೊಂದು ದಿನ ಅವರು ನಾಲ್ವರೂ ರಾಜನ ಜೊತೆಯಲ್ಲಿ ಬೇಟೆಗೆ ಹೋಗಿದ್ದು ಎಲ್ಲರೂ ಒಂದೊಂದು ಸಿಂಹವನ್ನು ಕೊಂದರು. ಇದನ್ನೆಲ್ಲಾ ರಾಜನು ಮಗಳಿಗೆ ತಿಳಿಸಿ ಇವರೆಲ್ಲರೂ ಶೂರರು; ಮೊದಲಿಬ್ಬರೂ ಬೇರೆ ಜಾತಿಯವರು, ಬ್ರಾಹ್ಮಣ ಕರ್ಮಭ್ರಷ್ಟ-ಎಂದೆ. ಆದ್ದರಿಂದ ಕ್ಷತ್ರಿಯನನ್ನೇಕೆ ಮದುವೆ ಮಾಡಿಕೊಳ್ಳಬಾರದು? ಅವನು ಸೇವೆಯಿಂದ ಜೀವಿಸದಂತೆ ಅವನನ್ನು ಈಗಲೇ ಸ್ವತಂತ್ರನಾದ ರಾಜನಾಗಿ ಮಾಡುತ್ತೇನೆ!’ ಎಂದನು. ಅವಳು, ‘ಹಾಗಾದರೆ ಜೋಯಿಸರನ್ನು ಕರೆಸಿ ಕೇಳು; ಏನು ಹೇಳುತ್ತಾರೆ ನೋಡೋಣ!’ ಎಂದಳು. ಜೋಯಿಸರು ಅವರ ನಕ್ಷತ್ರವನ್ನು ಕೇಳಿ, ತುಂಬಹೊತ್ತು ಲೆಕ್ಕಹಾಕಿ, ‘ಮಹಾರಾಜ! ನೀನು ಕೋಪಿಸಿಕೊಳ್ಳದಿದ್ದರೆ ಸ್ಪಷ್ಟವಾಗಿ ಹೇಳುತ್ತೇನೆ; ನಿನ್ನ ಮಗಳಿಗೆ ಇವರು ನಾಲ್ವರಲ್ಲಿ ಯಾರೂ ಅನುಕೂಲವಾಗುವುದಿಲ್ಲ. ಇವಳು ಶಾಪದಿಂದ ಮನುಷ್ಯಳಾಗಿ ಹುಟ್ಟಿರುವ ವಿದ್ಯಾಧರಿ; ಇವಳಿಗೆ ಇನ್ನು ಮೂರು ತಿಂಗಳಿಗೆ ಆ ಶಾಪದಿಂದ ಬಿಡುಗಡೆಯಾಗುತ್ತದೆ. ಆಗ ಇವಳು ತನ್ನ ಲೋಕಕ್ಕೆ ಹೋಗದಿದ್ದರೆ ಆಮೇಲೆ ಮದುವೆಯಾಗಬಹುದು’ ಎಂದರು. ಮೂರು ತಿಂಗಳಾದ ಕೂಡಲೆ ಅವಳನ್ನು ಕೇಳಲು ಅವಳು ಜಾತಿಸ್ಮರಳಾಗಿ ಸೆರಗಿನಿಂದ ಮುಖ ಮುಚ್ಚಿಕೊಂಡಳು. ಇದೇಕೆ ಮುಖ ಮುಚ್ಚಿ ಕೊಳ್ಳುತ್ತಾಳೆಂದು ನೋಡಿದರೆ, ಅವಳ ಜೀವ ಹೋಗಿತ್ತು. ಆಗ ರಾಜನು ಜೀವದತ್ತನನ್ನು ಕರೆದು ‘ಈಗ ಮಿಕ್ಕ ವೀರರೇನೂ ಮಾಡಲಾರರು; ನೀನು ಸತ್ತವಳನ್ನು ಬದುಕಿಸಬಲ್ಲೆಯೆಂದೆಯೆಲ್ಲಾ, ಈಗ ಇವಳನ್ನು ಬದುಕಿಸು; ಜೀವ ಬಂದರೆ ಅವಳನ್ನು ನಿನಗೇ ಕೊಡುತ್ತೇನೆ!’ ಎಂದನು. ಅವನು ರಾಜಪುತ್ರಿಯ ಮೇಲೆ ನೀರು ಚಿಮುಕಿಸಿ,

ಅಟ್ಟಾಟ್ಟಹಾಸಹಸಿತೇ ಕರಂಕಮಾಲಾಕುಲೇ ದುರಾಲೋಕೇ ।

ಚಾಮುಂಡೇ ವಿಕರಾಲೇ ಸಾಹಾಯ್ಯಂ ಮೇ ಕುರು ತ್ವರಿತಂ ॥

ಎಂಬ ಆರ್ಯೆಯನ್ನು ಹಾಡಿದನು. ಆದರೆ ಜೀವ ಬರಲಿಲ್ಲ. ಆಗ ಅವನು ‘ವಿಂಧ್ಯವಾಸಿನಿಯು ಕೊಟ್ಟ ವಿದ್ಯೆಯು ನಿಷ್ಫಲವಾಗಿ ನಾಚಿಕೆಗೀಡಾದೆ; ನಾನು ಬದುಕಿದ್ದೇನು ಪ್ರಯೋಜನ’ ಎಂದು ದೊಡ್ಡ ಕತ್ತಿಯಿಂದ ತನ್ನ ತಲೆಯನ್ನು ಕಡಿದುಕೊಳ್ಳುವುದಕ್ಕೆ ಹೋದನು. ಆಗ ಆಕಾಶದಿಂದ ‘ಅಯ್ಯಾ ಜೀವದತ್ತ! ಸಾಹಸ ಮಾಡಬೇಡ; ಈ ಅನಂಗಪ್ರಭೆಯು ವಿದ್ಯಾಧರಿ; ತಂದೆಯ ಶಾಪದಿಂದ ಮನುಷ್ಯಳಾಗಿದ್ದು ಈಗ ತನ್ನ ಲೋಕಕ್ಕೆ ಹೋದಳು. ವಿಂಧ್ಯವಾಸಿನಿಯನ್ನು ಆರಾಧಿಸು; ಅವಳ ಅನುಗ್ರಹದಿಂದ ಆ ವಿದ್ಯಾಧರಿಯನ್ನೇ ಹೆಂಡತಿಯಾಗಿ ಪಡೆಯುತ್ತೀಯೆ!’ ಎಂದು ಅಶರೀರವಾಣಿಯಾಯಿತು. ಅದರಂತೆ ಅವನು ವಿಂಧ್ಯವಾಸಿನಿಯನ್ನರ್ಚಿಸಲು ಅವಳು ಸ್ವಪ್ನದಲ್ಲಿ ಕಾಣಿಸಿಕೊಂಡು “ಹಿಮಾಲಯದಲ್ಲಿ ವೀರಪುರವೆಂಬ ನಗರವಿದೆ. ಅಲ್ಲಿ ಸಮರನೆಂಬ ವಿದ್ಯಾಧರರಾಜನಿದ್ದಾನೆ. ಅವನಿಗೆ ಅನಂಗಪ್ರಭೆಯೆಂಬ ಮಗಳಾದಳು. ಅವಳು ರೂಪಯೌವನಮದಗಳಿಂದ ಯಾರನ್ನೂ ಮದುವೆಮಾಡಿಕೊಳ್ಳುವುದಕ್ಕೆ ಒಪ್ಪದಿರಲು, ತಾಯಿತಂದೆಗಳು ತುಂಬ ಕೋಪಿಸಿಕೊಂಡು, ‘ನೀನು ಮನುಷ್ಯಳಾಗಿ ಹೋಗು; ಅಲ್ಲಿಯೂ ನಿನಗೆ ಗಂಡನ ಸುಖ ದೊರಕದಿರಲಿ; ಹದಿನಾರು ವರ್ಷದ ತನಕ ಹಾಗೆ ಇದ್ದು ಆಮೇಲೆ ಇಲ್ಲಿಗೆ ಬಾ; ಅಲ್ಲಿ ಮುನಿಕನ್ಯೆಗೆ ಆಸೆಪಟ್ಟು ಶಾಪಹೊಂದಿ ಮನುಷ್ಯನಾದ ಒಬ್ಬ ಕುರೂಪಿಯು ನಿನ್ನನ್ನು ಮದುವೆಯಾಗುತ್ತಾನೆ. ನಿನಗೆ ಇಷ್ಟವಿಲ್ಲದಿದ್ದರೂ ನಿನ್ನನ್ನು ಕರೆದುಕೊಂಡು ಹೋಗುತ್ತಾನೆ; ನೀನು ಅನ್ಯರ ಹಿಂದೆ ಹೋಗುತ್ತೀಯೆ; ಅವನು ಹಿಂದಿನ ಜನ್ಮದಲ್ಲಿ ಎಂಟು ಜನ ಪರಸ್ತ್ರೀಯರನ್ನು ಹೊತ್ತುಕೊಂಡು ಹೋಗಿದ್ದ; ಆದ್ದರಿಂದ ಈ ಜನ್ಮದಲ್ಲಿ ಎಂಟು ಜನ್ಮದ ದುಃಖವನ್ನು ಅನುಭವಿಸುತ್ತಾನೆ; ನೀನೂ ಆ ಒಂದು ಜನ್ಮದಲ್ಲಿ ಎಂಟು ಜನ್ಮದ ದುಃಖವನ್ನು ಅನುಭವಿಸು; ನಿನ್ನ ವಿದ್ಯೆಗಳೆಲ್ಲವೂ ಹೋಗಲಿ; ನಿನಗೆ ಹಲವು ಜನ ಗಂಡಂದಿರಾಗಲಿ; ನಿನಗೆ ಸರಿಸಮಾನನಾಗಿ ನಿನ್ನನ್ನು ಕೇಳಿದ ಮದನಪ್ರಭನೂ ಮನುಷ್ಯನಾಗಿರುತ್ತಾನೆ; ಅವನನ್ನು ಮದುವೆಮಾಡಿಕೊಂಡಮೇಲೆ ಅವನು ವಿದ್ಯಾಧರನಾಗುತ್ತಾನೆ; ನಿನಗೂ ಶಾಪವಿಮೋಚನೆಯಾಗಿ ಇಲ್ಲಿಗೆ ಬಂದು ಅವನೊಡನೆ ಇರುತ್ತೀಯೆ!’ ಎಂದು ಶಾಪಕೊಟ್ಟನು. ಆ ಅನಂಗಪ್ರಭೆಯೇ ಅನಂಗರತಿಯಾಗಿ ಇಲ್ಲಿ ಹುಟ್ಟಿದ್ದು ಈಗ ತಂದೆಯ ಹತ್ತಿರಕ್ಕೆ ಹೋದಳು. ನೀನು ವೀರಪುರಕ್ಕೆ ಹೋಗಿ ಅವಳ ತಂದೆಯನ್ನು ಗೆದ್ದು ಅವಳನ್ನು ಪಡೆ! ಈ ಕತ್ತಿಯನ್ನು ತೆಗೆದುಕೋ; ಇದರಿಂದ ನೀನು ಆಕಾಶಗಾಮಿಯಾಗಬಹುದು; ವಿಜಯ ದೊರೆಯುತ್ತದೆ” ಎಂದಳು. ಎಚ್ಚರವಾದಾಗ ಕೈಯಲ್ಲಿ ಕತ್ತಿ ಇತ್ತು. ಅದರಂತೆ ಅವಳನ್ನು ಪಡೆದು ಅವನು ಮನುಷ್ಯಲೋಕಕ್ಕೆ ಕರೆತರುತ್ತಿರಲು ದಾರಿಯಲ್ಲಿ ಅವಳು ಒಂದು ಸುಂದರವಾದ ಪರ್ವತವನ್ನು ಕಂಡು ‘ಇಲ್ಲಿ ಸ್ವಲ್ಪ ವಿಶ್ರಮಿಸಿಕೊಳ್ಳೋಣ; ನನಗೆ ಆಯಾಸವಾಗಿದೆ’ ಎಂದಳು. ಅಲ್ಲಿ ಇಳಿದು ವಿದ್ಯಾಬಲದಿಂದ ತಿಂಡಿತೀರ್ಥಗಳನ್ನು ಮಾಡಿಕೊಂಡು ತಿಂದು ಅವನು ವಿಧಿಪ್ರೇರಿತನಾಗಿ ‘ಇಂಪಾಗಿರುವಂತೆ ಸ್ವಲ್ಪ ಗಾನ ಮಾಡುತ್ತೀಯಾ?’ ಎಂದು ಕೇಳಿದನು. ಅವಳು ಶಿವನ ಮೇಲಣ ಒಂದು ಕೀರ್ತನೆಯನ್ನು ಹೇಳುತ್ತಿರಲು, ಅವನು ಅದನ್ನು ಕೇಳುತ್ತ ನಿದ್ರೆಹೋದನು. ಅಷ್ಟುಹೊತ್ತಿಗೆ ಸರಿಯಾಗಿ ಬೇಟೆಯಾಡಿ ಆಯಾಸಪಟ್ಟು ನೀರನ್ನು ಹುಡುಕಿಕೊಂಡು ಬರುತ್ತ ಈ ಕೀರ್ತನೆಯನ್ನು ಕೇಳಿದ ಹರಿವರನೆಂಬ ರಾಜನು ಅವಳಿದ್ದೆಡೆಗೆ ಬಂದನು. ಒಬ್ಬರಲ್ಲೊಬ್ಬರು ಮೋಹಿತರಾದರು. ಅವಳು ‘ಈ ನನ್ನ ಗಂಡನು ಏಳುವುದರೊಳಗಾಗಿ ನಿಮ್ಮೂರಿಗೆ ಹೋಗಿಬಿಡೋಣ’ ಎಂದಳು. ಅವನನ್ನೂ ಕರೆದುಕೊಂಡು ಅಂತರಿಕ್ಷದಲ್ಲಿ ಹಾರಿಹೋಗಬಹುದೆಂದು ಅವಳು ಭಾವಿಸಿದ್ದಳು. ಆದರೆ ಗಂಡನಿಗೆ ಎರಡು ಬಗೆದದ್ದರಿಂದ ಅವಳ ವಿದ್ಯೆಗಳೆಲ್ಲವೂ ನಾಶವಾದವು. ಅವಳಿಗೆ ಹಾರುವುದಕ್ಕೆ ಆಗದೆ ಹೋಯಿತು. ಆದ್ದರಿಂದ ಅವನು ಅವಳನ್ನು ತನ್ನ ರಥದಲ್ಲಿ ಕೂರಿಸಿಕೊಂಡು ತನ್ನ ಊರಿಗೆ ಕರೆದುಕೊಂಡು ಹೋದನು. ಅತ್ತ ಜೀವದತ್ತನು ಎದ್ದು ನೋಡುವ ಹೊತ್ತಿಗೆ ತನ್ನ ಹೆಂಡತಿ ಮಾಯವಾಗಿದ್ದಳು; ಕತ್ತಿ ಹೋಗಿತ್ತು. ಆದ್ದರಿಂದ ಅವನು ಅಲ್ಲಿಂದ ಒಬ್ಬನೇ ಹೊರಟು ಒಂದು ಗ್ರಾಮವನ್ನು ಸೇರಿ ಅಲ್ಲಿ ಅನುಕೂಲಸ್ಥನಾದ ಒಬ್ಬ ಬ್ರಾಹ್ಮಣನ ಮನೆಗೆ ಹೋದನು. ಪ್ರಿಯದತ್ತೆ ಎಂಬ ಆ ಮನೆಯಾಕೆಯು ತನ್ನ ದಾಸಿಯರನ್ನು ಕರೆದು ‘ಬೇಗ ಆ ಬ್ರಾಹ್ಮಣನ ಕಾಲು ತೊಳೆಯಿರಿ; ಪಾಪ! ಅವನಿಗೆ ಹದಿಮೂರು ದಿನಗಳಿಂದ ಊಟವಿಲ್ಲ!’ ಎಂದಳು. ಅವನು ಆ ಮಾತನ್ನು ಕೇಳಿ ಆಶ್ಚರ್ಯಗೊಂಡು ಊಟವಾದಮೇಲೆ, ‘ತಾಯಿ! ನನ್ನ ವೃತ್ತಾಂತ ನಿನಗೆ ಹೇಗೆ ಗೊತ್ತಾಯಿತು? ನನ್ನ ಹೆಂಡತಿಯೂ ಕತ್ತಿಯೂ ಎಲ್ಲಿ ಹೇಳಬಲ್ಲೆಯಾ?’ ಎಂದು ಕೇಳಿದನು. ಆಕೆ ‘ನಾನು ಪತಿಯನ್ನು ಹೊರತು ಮತ್ತೊಬ್ಬನನ್ನು ಕನಸುಮನಸಿನಲ್ಲಿಯೂ ನೆನಯುವುದಿಲ್ಲ; ಮನೆಗೆ ಬಂದ ಅತಿಥಿಯನ್ನು ಸತ್ಕರಿಸದೆ ಕಳುಹಿಸುವುದಿಲ್ಲ; ಇದರ ಪ್ರಭಾವದಿಂದ ಭೂತಭವಿಷ್ಯತ್ತುಗಳೆರಡೂ ನನಗೆ ಗೊತ್ತಾಗುತ್ತವೆ; ನೀನು ಗೀತವನ್ನು ಕೇಳಿ ನಿದ್ರೆಹೋದಾಗ ಹರಿವರರಾಜನು ನಿನ್ನ ಹೆಂಡತಿಯನ್ನು ಎತ್ತಿಕೊಂಡು ಹೋದನು. ಅವಳು ನಿನಗೆ ದಕ್ಕುವುದಿಲ್ಲ. ಅವನನ್ನೂ ಬಿಟ್ಟು ಇನ್ನೊಬ್ಬನ ಹಿಂದೆ ಹೋಗುತ್ತಾಳೆ. ಅವಳನ್ನು ಪಡೆಯುವುದಕ್ಕೆಂದು ದೇವಿಯು ನಿನಗೆ ಕತ್ತಿಯನ್ನು ಕೊಟ್ಟಿದ್ದಳು; ಈಗ ಅದು ದೇವಿಯ ಹತ್ತಿರಕ್ಕೇ ಹಿಂತಿರುಗಿಹೋಯಿತು’ ಎಂದಳು. ಆದ್ದರಿಂದ ಅವನು ಅನಂಗಪ್ರಭೆಯ ಚಿಂತೆಯನ್ನು ಬಿಟ್ಟು ತೀರ್ಥಯಾತ್ರೆ ಮಾಡುತ್ತ ಮತ್ತೆ ವಿಂಧ್ಯವಾಸಿನಿಯಲ್ಲಿಗೆ ಹೋಗಿ ತೀವ್ರವಾಗಿ ತಪಸ್ಸು ಮಾಡಿದನು. ಅವಳು ಪ್ರಸನ್ನಳಾಗಿ “ಅಯ್ಯಾ! ನೀವು ನಾಲ್ಕು ಜನವೂ ಪಂಚಮೂಲ ಚತುರ್ವಕ್ತ್ರ ಮಹೋದರ ವಿಕಟವದನ ಎಂಬ ನನ್ನ ನಾಲ್ಕು ಗಣಗಳು. ನೀವು ಒಂದುಸಾರಿ ಗಂಗಾತೀರದ ಮರಳಿನ ಮೇಲೆ ವಿಹರಿಸುತ್ತಿದ್ದಾಗ ಅಲ್ಲಿಗೆ ಸ್ನಾನಕ್ಕೆ ಬಂದಿದ್ದ ಚಾಪಲೇಖೆಯೆಂಬ ಮುನಿಪುತ್ರಿಯನ್ನು ಮೋಹಿಸಿದಿರಿ. ಅವಳು ‘ನಾನು ಕನ್ಯೆ; ಹೋಗಿ ಆಚೆ!’ ಎಂದು ಅಟ್ಟಲು, ಮಿಕ್ಕ ಮೂವರೂ ಸುಮ್ಮನಾದರು; ನೀನು ಅವಳನ್ನು ಹಿಡಿದುಕೊಂಡೆ; ಅವಳು ‘ಅಪ್ಪಾ! ಅಪ್ಪಾ!’ ಎಂದು ಕೂಗಿಕೊಂಡಳು. ಹತ್ತಿರದಲ್ಲಿದ್ದ ಅವಳ ತಂದೆ ಕಪಿಲಜಟನು ಬಂದು ಕೋಪಿಸಿಕೊಂಡು “ಛೀ ಪಾಪಿಗಳೇ! ನೀವು ಈ ಕ್ಷಣ ಮನುಷ್ಯರಾಗಿ; ಅನಂಗಪ್ರಭೆಯನ್ನು ಮದುವೆ ಮಾಡಿಕೊಳ್ಳುವುದಕ್ಕೆ ಹೋಗಿ; ಅವಳು ವಿದ್ಯಾಧರ ಲೋಕಕ್ಕೆ ತೆರಳಲು, ನಿಮ್ಮ ಮೂವರಿಗೂ ಶಾಪವಿಮೋಚನೆಯಾಗಲಿ; ನೀನು ವಿದ್ಯಾಧರಿಯಾದ ಅವಳನ್ನು ಪಡೆದು ಪಡಬಾರದ ಕಷ್ಟಪಟ್ಟು ದೇವಿಯನ್ನು ಅರ್ಚಿಸಿ ಈ ಶಾಪದಿಂದ ಬಿಡುಗಡೆಹೊಂದು!’ ಎಂದು ಶಾಪಕೊಟ್ಟನು. ಅದರಂತೆ ನೀವು ನಾಲ್ವರೂ ಪಂಚಪಟ್ಟಿಕ ಮುಂತಾದ ನಾಲ್ವರು ಪ್ರವೀರರಾಗಿ ಹುಟ್ಟಿದಿರಿ; ಅವರು ಮೂವರಿಗೂ ಶಾಪವಿಮೋಚನೆಯಾಯಿತು. ನಿನಗೆ ಈಗ ವಿಮೋಚನೆಯ ಕಾಲ ಬಂದಿದೆ. ಈ ಅಗ್ನಿಧಾರಣೆಯನ್ನು ತೆಗೆದುಕೊಂಡು ನಿನ್ನ ಈ ಮನುಷ್ಯದೇಹವನ್ನೂ ಎಂಟು ಜನ್ಮಗಳ ಪಾಪವನ್ನೂ ಸುಟ್ಟುಹಾಕಿಕೋ” ಎಂದಳು. ಅವನು ಅದರಂತೆ ಪಾಪಮುಕ್ತನಾಗಿ ಗಣನಾದನು. ಅತ್ತ ಅನಂಗಪ್ರಭೆಯು ಹರಿವರನಿಗೆ ಅಚ್ಚುಮೆಚ್ಚಾದಳು; ಅವನು ಅವಳನ್ನು ಒಂದು ಘಳಿಗೆ ಬಿಟ್ಟಿರುತ್ತಿರಲಿಲ್ಲ; ಹೀಗಿರಲು ಒಂದು ದಿನ ಅಲ್ಲಿಗೆ ಮಧ್ಯದೇಶದಿಂದ ಲಬ್ಧವರನೆಂಬ ನಾಟ್ಯಾಚಾರ್ಯನು ಬಂದು ವಾದ್ಯನಾಟ್ಯಗಳಲ್ಲಿ ಅಪೂರ್ವ ಕೌಶಲವನ್ನು ತೋರಿಸಿದನು. ಆದ್ದರಿಂದ ಅವನನ್ನು ರಾಜನು ಅಂತಃಪುರದ ಸ್ತ್ರೀಯರಿಗೆ ನಾಟ್ಯಾಚಾರ್ಯನಾಗಿ ನಿಯಮಿಸಿದನು. ಅನಂಗಪ್ರಭೆಯು ನಾಟ್ಯದಲ್ಲಿ ಎಲ್ಲರನ್ನೂ ಮೀರಿಸಿದಳು; ಸಹವಾಸದಿಂದಲೂ ನರ್ತನವಿದ್ಯಾರಸದಿಂದಲೂ ಅವಳಿಗೆ ನಾಟ್ಯಾಚಾರ್ಯನಲ್ಲಿ ಚಾಪಲ್ಯವುಂಟಾಯಿತು. ಆದ್ದರಿಂದ ನಾಟ್ಯಮಂದಿರದಲ್ಲಿ ತಾವಿಬ್ಬರೇ ಇದ್ದಾಗ ಅವನ ವಶಳಾಗಿ, ತನ್ನ ಒಡವೆವಸ್ತುಗಳನ್ನು ತೆಗೆದುಕೊಂಡು ಗಂಡುವೇಷದಿಂದ ಅವನೊಡನೆ ಓಡಿಹೋದಳು. ಅವರು ವಿಯೋಗಪುರವೆಂಬ ಊರು ಸೇರಿ ಸುಖವಾಗಿದ್ದರು. ಇತ್ತ ಹರಿವರನು ಅವಳು ಹೋದಳೆಂದು ದೇಹತ್ಯಾಗ ಮಾಡಬೇಕೆಂದಿರಲು, ಅವನ ಮಂತ್ರಿಯಾದ ಸುಮಂತ್ರನು ‘ದೇವ! ಅವಳು ಖಡ್ಗವಿದ್ಯಾಧರನನ್ನು ಬಿಟ್ಟು ನಿನ್ನನ್ನು ಹಿಡಿದಳು; ಅಂಥವಳು ನಿನ್ನಲ್ಲಿ ತಾನೇ ಸ್ಥಿರವಾಗಿದ್ದಾಳೇ? ಅವಳು ನಾಟ್ಯಾಚಾರ್ಯನ ಜೊತೆಯಲ್ಲಿ ಓಡಿಹೋಗಿರಬೇಕು; ಅವರಿಬ್ಬರೂ ಇವೊತ್ತು ಬೆಳಗ್ಗೆ ಸಂಗೀತಶಾಲೆಯಲ್ಲಿದ್ದರಂತೆ. ವಿಲಾಸಿನಿಯು ಎಂದಿದ್ದರೂ ಸಂಧ್ಯೆಯಂತೆ ಕ್ಷಣರಾಗಿಣಿ!’ ಎಂದು ಅವನಿಗೆ ತಿಳಿಯಹೇಳಿದನು. ಅದರಿಂದ ಅವನ ಮನಸ್ಸು ತಿರುಗಿ ಮೊದಲಿದ್ದ ಹೆಂಡಿರೊಡನೆಯೇ ಸುಖವಾಗಿದ್ದನು. ಅತ್ತ ನಾಟ್ಯಾಚಾರ್ಯನಿಗೆ ಸುದರ್ಶನನೆಂಬ ಜೂಜುಕೋರನು ಗಂಟುಬಿದ್ದು ಅವನ ಕೈ ಬರಿದುಮಾಡಿದನು. ಅನಂಗಪ್ರಭೆಯು ಅವನ ಪಾಲಾದಳು; ಒಂದು ದಿನ ಅವನ ಹಣವನ್ನೆಲ್ಲಾ ಕಳ್ಳರು ಕದ್ದುಬಿಡಲು, ಅವನು ತನ್ನ ಸ್ನೇಹಿತನಾದ ಹಿರಣ್ಯಗುಪ್ತನೆಂಬ ವರ್ತಕನಿಂದ ಸ್ವಲ್ಪಹಣ ತರೋಣವೆಂದು ಹೋದನು; ಅನಂಗಪ್ರಭೆಯನ್ನು ನೋಡಿ ಅವಳ ಮೇಲೆ ಮನಸ್ಸಾಗಿ ಅವನು ‘ನಾಳೆ ಬೆಳಗ್ಗೆ ಕೊಡುತ್ತೇನೆ; ಇಂದು ಇಲ್ಲಿಯೇ ಊಟಮಾಡಿ ಮಲಗಿದ್ದು ಹೋಗಿ!’ ಎಂದನು. ಸುದರ್ಶನನು ಸ್ಥಿತಿಗತಿಗಳನ್ನು ನೋಡಿ ತನಗೆ ಹಸಿವಿಲ್ಲವೆಂದನು. ವರ್ತಕನು ‘ನಿನಗೆ ಹಸಿವಿಲ್ಲದಿದ್ದರೆ ಬೇಡ; ಈಕೆ ಮಾಡಲಿ; ಈಕೆ ನಮ್ಮ ಮನೆಗೆ ಬಂದದ್ದು ಇದೇ ಮೊದಲು’ ಎಂದನು. ಅವಳಿಗೂ ಇಷ್ಟುಹೊತ್ತಿಗೆ ಅವನ ಮೇಲೆ ಮನಸ್ಸಾಗಿತ್ತು. ಆದ್ದರಿಂದ ಅವಳು ಒಳಗೆ ಹೋಗಿ ಅವನೊಡನೆ ಪಾನ ಆಹಾರ ವಿಹಾರ ಮೊದಲಾದುವುಗಳಲ್ಲಿ ನಿರತಳಾದಳು. ಇತ್ತ ಸುದರ್ಶನನು ಹೊರಗೆ ಕಾದು ಕಾದು ಸಾಕಾಗಿ ‘ಅವಳಿಗೆ ಇನ್ನೂ ಊಟವಾಗಿಲ್ಲವೇ?’ ಎಂದು ಕೇಳಿದನು. ಭೃತ್ಯರು ‘ಅವಳು ಊಟಮಾಡಿಕೊಂಡು ಆಗಲೇ ಹೊರಟುಹೋದಳು! ಅವಳಿಗೋಸ್ಕರ ಇಲ್ಲಿ ಏಕೆ ಕಾದಿದ್ದೀಯೆ ಹೋಗು!’ ಎಂದರು. ಅವನು, ‘ಅವಳು ಹೊರಗೆ ಬಂದಿಲ್ಲ; ಒಳಗೇ ಇದ್ದಾಳೆ; ನಾನು ಹೋಗುವುದಿಲ್ಲ!’ ಎಂದನು. ಆಗ ಅವರು ಅವನನ್ನು ಒದ್ದು ಓಡಿಸಿದರು. ಅವನು ‘ಏನು? ನನ್ನ ಸ್ಮೇಹಿತನೇ ನನಗೆ ಮೋಸಮಾಡಿದನೇ! ಆಗಲಿ, ನಾನು ಮತ್ತೊಬ್ಬನಿಗೆ ಏನು ಮಾಡಿದೆನೋ ಅದನ್ನು ಇವನು ನನಗೆ ಮಾಡಿದ! ಇದಕ್ಕೇಕೆ ಕೋಪಿಸಿಕೊಳ್ಳಲಿ? ಕೋಪಿಸಿಕೊಳ್ಳಬೇಕಾದರೆ ನನ್ನ ಚರ್ಯೆಗೆ ನಾನೇ ಕೋಪಿಸಿಕೊಳ್ಳಬೇಕು!’ ಎಂದುಕೊಂಡು ವೈರಾಗ್ಯತಾಳಿ ಬದರಿಕಾಶ್ರಮಕ್ಕೆ ಹೊರಟುಹೋದನು. ಅನಂಗಪ್ರಭೆಯು ಹೂವಿಂದ ಹೂವಿಗೆ ದುಂಬಿಯು ಹಾರುವಂತೆ, ಒಬ್ಬನನ್ನು ಬಿಟ್ಟು ಮತ್ತೊಬ್ಬನನ್ನು ಸೇರುತ್ತ ರೂಪವಂತನಾದ ಆ ವರ್ತಕನ ಒಡತಿಯಾದಳು. ಅವನು ಅವಳನ್ನು ಕರೆದುಕೊಂಡು ದ್ವೀಪಾಂತರದ ವ್ಯಾಪಾರಕ್ಕೆಂದು ಹೊರಟನು. ದಾರಿಯಲ್ಲಿ ಬಿರುಗಾಳಿ ಎದ್ದು ಹಡಗು ತಲೆಕೆಳಕಾಗಲು ಅವನು ಹೇಗೆಹೇಗೋ ದಡವನ್ನು ಸೇರಿಕೊಂಡನು. ಅವಳು ತನ್ನ ಜೀವ ಉಳಿಸಿ ದಡಕ್ಕೆ ತಂದ ನಾವಿಕನಾದ ಸಾಗರವೀರನ ಕೈಸೇರಿದಳು. ಚಾರಿತ್ರ ಕೆಟ್ಟಮೇಲೆ ತಗ್ಗೇನು ತಿಟ್ಟೇನು? ಅವನೊಡನೆ ಇರುತ್ತ ಒಂದು ದಿನ ವಿಜಯವರ್ಮನೆಂಬ ಸುಂದರನಾದ ಕ್ಷತ್ರಿಯ ಕುಮಾರನನ್ನು ನೋಡಿ ಅವನ ವಶಳಾದಳು. ಮತ್ತೊಂದು ದಿನ ಆ ಊರಿನ ರಾಜನಾದ ಸಾಗರವರ್ಮನು ಆನೆಯ ಮೇಲೆ ಕುಳಿತು ಆ ಮಾರ್ಗವಾಗಿ ಹೋಗುತ್ತಿರಲು ಅವಳು ಮಹಡಿಯ ಮೇಲೆ ನಿಂತು ನೋಡುತ್ತ ಮಾವಟಿಗನನ್ನು ಕುರಿತು ‘ಅಯ್ಯಾ! ನಾನು ಎಂದೂ ಆನೆಯ ಮೇಲೆ ಕುಳಿತಿಲ್ಲ; ಅದರ ಸುಖ ಹೇಗಿರುತ್ತದೆಯೋ ನೋಡೋಣ; ಸ್ವಲ್ಪ ಕೂರಿಸುತ್ತೀಯಾ?’ ಎಂದು ಕೇಳಿದಳು. ಅವನು ರಾಜನ ಮುಖವನ್ನು ನೋಡಲು, ರಾಜನು, ‘ಆನೆಯನ್ನು ಆ ಮನೆಯ ಹತ್ತಿರಕ್ಕೆ ಬಿಡು!’ ಎಂದನು. ಅದರಂತೆ ಅವನು ಆನೆಯನ್ನು ಮನೆಯ ಹತ್ತಿರಕ್ಕೆ ತರಲು, ಅವಳು ರಾಜನ ತೊಡೆಯ ಮೇಲಕ್ಕೆ ಹಾರಿ, ಹೆದರಿದವಳಂತೆ ಅವನನ್ನು ತಬ್ಬಿ ಹಿಡಿದುಕೊಂಡಳು! ಅವನಿಗೆ ಪರಮಸಂತೋಷವಾಯಿತು. ಮನೆಗೆ ಕರೆದುಕೊಂಡು ಹೋಗಿ ಅವಳ ವೃತ್ತಾಂತವನ್ನು ತಿಳಿದು ಅವಳನ್ನು ಮಹಾರಾಣಿಯನ್ನಾಗಿ ಮಾಡಿಕೊಂಡನು. ವಿಜಯವರ್ಮನು ರಾಜ್ಯಭೃತ್ಯರೊಡನೆ ಹೋರಾಡಿ ದೇಹ ಬಿಟ್ಟನು. ಅಂತೂ ಅನಂಗಪ್ರಭೆಯು ಕೊನೆಗೆ ಸಾಗರವರ್ಮನಲ್ಲಿ ಸ್ಥಿರವಾಗಿ ನಿಂತಳು. ಅವನಿಂದ ಅವಳಲ್ಲಿ ಸಮುದ್ರವರ್ಮನೆಂಬ ಮಗನಾದನು. ಅವನು ಪ್ರಾಪ್ತವಯಸ್ಕನಾಗಲು ರಾಜನು ಅವನಿಗೆ ಯುವರಾಜಪಟ್ಟ ಕಟ್ಟಿ ಕಮಲವತಿಯೆಂಬ ಹುಡುಗಿಯನ್ನು ಮದುವೆಮಾಡಿದನು. ಅವನು ಶೂರನೆನಿಸಿಕೊಂಡು ಪರರಾಯರನ್ನು ಗೆದ್ದುಬರಲು ರಾಜನು ಅವನಿಗೆ ರಾಜ್ಯ ಒಪ್ಪಿಸಿ ಹೆಂಡತಿಯೊಡನೆ ಪ್ರಯಾಗಕ್ಕೆ ತಪಸ್ಸಿಗಾಗಿ ಹೊರಟುಹೋದನು. ಅಲ್ಲಿ ತಪಸ್ಸಿನಿಂದ ಈಶ್ವರನನ್ನು ಮೆಚ್ಚಿಸಲು ಅವನು ಪ್ರಸನ್ನನಾಗಿ ಕನಸಿನಲ್ಲಿ ಬಂದು ‘ಅಯ್ಯಾ! ನೀನೂ ಈ ಅನಂಗಪ್ರಭೆಯೂ ನಾಳೆ ವಿದ್ಯಾಧರರಾಗಿ ನಿಮ್ಮ ಲೋಕಕ್ಕೆ ತೆರಳುವಿರಿ!’ ಎಂದನು. ಅನಂಗಪ್ರಭೆಗೂ ಹಾಗೇ ಕನಸಾಯಿತು. ತನ್ನ ಪೂರ್ವಜನ್ಮ ಸ್ಮರಣೆಯಾಗಿ ಅದನ್ನು ಗಂಡನಿಗೆ ಹೇಳಿದಳು. ಅಷ್ಟುಹೊತ್ತಿಗೆ ಅವಳ ತಂದೆಯಾದ ಸಮರದೇವನು ಅಂತರಿಕ್ಷದಿಂದ ಅಲ್ಲಿಗೆ ಇಳಿದುಬಂದನು; ಇಬ್ಬರೂ ನಮಸ್ಕಾರ ಮಾಡಲು, ಅವನು ‘ಮಗಳೇ! ನೀನು ಈ ಒಂದು ಜನ್ಮದಲ್ಲಿ ಎಂಟು ಜನ್ಮಗಳ ದುಃಖವನ್ನು ಅನುಭವಿಸಿದೆ. ಇಗೋ, ವಿದ್ಯೆಗಳನ್ನು ಹಿಡಿ!’ ಎಂದು ಹೇಳಿ ಸಾಗರವರ್ಮನನ್ನು ಕುರಿತು ‘ಅಯ್ಯಾ, ನೀನು ಮದನಪ್ರಭ; ನಿನ್ನನ್ನು ಇವಳು ವಿದ್ಯಾಧರಿಯಾಗಿಯೇ ಮದುವೆಮಾಡಿಕೊಳ್ಳಬೇಕಾಗಿತ್ತು; ಆಗ ಒಲ್ಲದೆ ಈಗ ಹೀಗೆ ಮನುಷ್ಯಲೋಕದಲ್ಲಿ ಮಾಡಿಕೊಂಡಳು!’ ಎಂದನು. ಅವನಿಗೂ ಪೂರ್ವಜನ್ಮಸ್ಮರಣೆ ಬಂತು. ಎಲ್ಲರೂ ಆಕಾಶಕ್ಕೆ ಹಾರಿ ವೀರಪುರಕ್ಕೆ ಹೋದರು. ಅಲ್ಲಿ ಸುಖವಾಗಿದ್ದರು.

ಗೋಮುಖನು ಹೇಳಿದ ಈ ಕಥೆಯನ್ನು ನರವಾಹನದತ್ತನೂ ಅಲಂಕಾರವತಿಯೂ ಕೇಳಿ ತುಂಬ ಸಂತೋಷಪಟ್ಟರು.

೩. ಮತ್ತೊಂದು ದಿನ ಅಲಂಕಾರವತಿಯೊಡನೆ ಕುಳಿತಿದ್ದ ನರವಾಹನದತ್ತನನ್ನು ಕಂಡು ಮರುಭೂತಿಯು ‘ದೇವ! ಪಾಪ, ಈ ಕಾರ್ಪಟಿಕನು* ಒಂದು ತುಂಡು ಚರ್ಮ ಸುತ್ತಿಕೊಂಡು ಜುಟ್ಟುಜಟೆ ಹೊಸೆದುಕೊಂಡು ಮೈಯೆಲ್ಲಾ ಧೂಳಾಗಿ ಕೃಶವಾಗಿ, ಹಗಲೂ ರಾತ್ರಿಯೂ ಚಳಿಯೆನ್ನದೆ, ಬಿಸಿಲೆನ್ನದೆ ಸಿಂಹದ್ವಾರದಲ್ಲಿ ಕಾದಿರುತ್ತಾನೆ; ಅವನಮೇಲೆ ಏಕೆ ನಿನಗೆ ಇನ್ನೂ ದಯೆ ಬರದು? ಸಕಾಲದಲ್ಲಿ ಕೊಟ್ಟ ಕಾಸೂ ಒಂದು ಕೋಟಿಗೆ ಸಮಾನ; ಕಾಲವಲ್ಲದ ಕಾಲದಲ್ಲಿ ಎಷ್ಟು ಕೊಟ್ಟರೇನು ಸಾರ್ಥಕ? ಆದ್ದರಿಂದ ಅವನು ಪ್ರಾಣಬಿಡುವುದಕ್ಕಿಂತ ಮುಂಚೆಯೇ ಅವನ ಮೇಲೆ ಕೃಪೆತೋರು!’ ಎಂದನು. ಗೋಮುಖನು ಆ ಮಾತನ್ನು ಕೇಳಿ “ಮರುಭೂತಿ ಹೇಳಿದ್ದೇನೋ ಸರಿಯೆ; ಆದರೆ ಇದರಲ್ಲಿ ಮಹಾರಾಜನ ತಪ್ಪೇನೂ ಇಲ್ಲ; ಏಕೆಂದರೆ ಪ್ರಭು ಕೊಡಬೇಕೆಂದರೂ, ತೆಗೆದುಕೊಳ್ಳುವವನ ಪಾಪ ಕಳೆದುಹೋಗುವವರೆಗೂ ಅವನಿಗೆ ಕೊಡುವುದು ಸಾಧ್ಯವಾಗುವುದಿಲ್ಲ. ಪಾಪ ಕಳೆದರೆ, ಬೇಡವೆಂದರೂ ಈಶ್ವರನು ಕೊಟ್ಟೇ ಕೊಡುತ್ತಾನೆ; ಇದೆಲ್ಲಾ ಕರ್ಮಾಧೀನ; ಇದಕ್ಕೆ ಲಕ್ಷದತ್ತರಾಜ ಮತ್ತು ಕಪ್ಪಡಿಗ ಲಬ್ಧದತ್ತ ಇವರ ಕಥೆಯನ್ನು ಹೇಳುತ್ತೇನೆ ಕೇಳಿ!” ಎಂದು ಹೇಳಿದನು:—


## ಲಕ್ಷದತ್ತ ಮತ್ತು ಲಬ್ಧದತ್ತ - ಇವರ ಕಥೆ


ಲಕ್ಷಪುರವೆಂಬ ಊರಿನಲ್ಲಿ ಲಕ್ಷದತ್ತನೆಂಬ ರಾಜನಿದ್ದನು; ಅವನು ತುಂಬ ಉದಾರಿ; ಬಂದು ಕೇಳಿದವನಿಗೆ ಅವನು ಲಕ್ಷಕ್ಕಿಂತ ಕಡಿಮೆ ಕೊಟ್ಟೇ ಅರಿಯನು. ಸಂಭಾಷಣೆ ನಡೆಸಿದವನಿಗೆ ಐದು ಲಕ್ಷ ಕೊಡುವನು. ಯಾರಮೇಲಾದರೂ ಸಂತೋಷವುಂಟಾಯಿತೆಂದರೆ ಅವನ ದಾರಿದ್ರ್ಯ ಹರಿಯಿತೆಂದೇ ಅರ್ಥ; ಅವನ ಅರಮನೆಯ ಬಾಗಿಲಲ್ಲಿ ಒಬ್ಬ ಕಪ್ಪಡಿಗನು ಸದಾ ಕಾದಿರುತ್ತಿದ್ದನು; ಹಾಗೆ ಎಷ್ಟೋ ಕಾಲದಿಂದಿದ್ದರೂ ರಾಜನು ಅವನಿಗೆ ಏನೂ ಕೊಟ್ಟಿರಲಿಲ್ಲ. ಒಂದು ಸಾರಿ ರಾಜನು ಬೇಟೆಗೆ ಹೊರಡಲು ಕಪ್ಪಡಿಗನೂ ಅವನನ್ನು ಹಿಂಬಾಲಿಸಿ ಹೋದನು; ಮಿಕ್ಕವರು ವಾಹನಗಳ ಮೇಲೆ ಇದ್ದುಕೊಂಡು ಬಾಣಬಿಟ್ಟು ಮೃಗಗಳನ್ನು ಕೊಲ್ಲುತ್ತಿದ್ದರೆ ಅವನು ಎಲ್ಲರಿಗಿಂತ ಮುಂದಾಗಿ ನಡೆದೇ ಹೋಗುತ್ತ ಕೈಯಲ್ಲಿದ್ದ ದೊಣ್ಣೆಯಿಂದಲೇ ಮೃಗಗಳನ್ನು ಬಡಿದುಹಾಕುತ್ತಿದ್ದನು. ಅದನ್ನು ನೋಡಿ ರಾಜನು ‘ಆಹಾ! ಇವನು ಎಂಥಾ ಶೂರ!’ ಎಂದು ಮೆಚ್ಚಿಕೊಂಡನೇ ಹೊರತು ಅವನಿಗೆ ಏನನ್ನೂ ಕೊಡಲಿಲ್ಲ. ಬೇಟೆ ಮುಗಿಯಿತು. ಕಪ್ಪಡಿಗನು ಎಂದಿನಂತೆ ಸಿಂಹದ ಬಾಗಿಲಲ್ಲಿ ನಿಂತನು. ಮತ್ತೊಂದು ಸಾರಿ ಆ ರಾಜನಿಗೆ ಗಡಿನಾಡಿನ ಪ್ರಭುವಿನೊಡನೆ ಯುದ್ಧ ಒದಗಿತು. ಆಗ ಕಪ್ಪಡಿಗನು ಅವನೊಡನೆ ಹೋಗಿ ಕಗ್ಗಲಿ ದೊಣ್ಣೆಯಿಂದಲೇ ಅನೇಕ ಶತ್ರುಗಳನ್ನು ಬಡಿದುಹಾಕಿದನು. ರಾಜನಿಗೆ ಜಯವಾಗಿ ಊರಿಗೆ ಬಂದನು. ಕಪ್ಪಡಿಗನ ಪರಾಕ್ರಮವನ್ನು ಕಣ್ಣಾರೆ ಕಂಡಿದ್ದರೂ ಅವನಿಗೆ ಏನೂ ಕೊಡಲಿಲ್ಲ. ಹೀಗೆ ಐದು ವರ್ಷ ಕಳೆಯಿತು. ಆರನೆಯ ವರ್ಷದಲ್ಲಿ ಅವನಿಗೆ ಮನಸ್ಸು ಮರುಗಿ ‘ಇವನು ಇಷ್ಟು ಕಷ್ಟಪಡುತ್ತಿದ್ದಾನೆ; ಆದರೂ ನಾನು ಅವನಿಗೆ ಏನೂ ಕೊಟ್ಟಿಲ್ಲ; ಈವಾಗ ಏನನ್ನಾದರೂ ಕೊಟ್ಟು ನೋಡುತ್ತೇನೆ—ಈ ಪ್ರಾಣಿಯ ಪಾಪ ಹರಿದಿದೆಯೋ, ಲಕ್ಷ್ಮಿಯು ಕಣ್ಣುಬಿಟ್ಟು ನೋಡಿಯಾಳೋ!’ ಎಂದುಕೊಂಡು, ಒಂದು ಮಾದಲದ ಹಣ್ಣಿನಲ್ಲಿ ರತ್ನಗಳನ್ನು ತುಂಬಿ ಅದರ ಬಾಯಿ ಮುಚ್ಚಿ ಸಿದ್ಧಮಾಡಿಟ್ಟುಕೊಂಡನು. ಅನಂತರ ತುಂಬಿದ ಆಸ್ಥಾನದಲ್ಲಿ ಕಪ್ಪಡಿಗನನ್ನು ಹತ್ತಿರಕ್ಕೆ ಕರೆದು ಕೂರಿಸಿಕೊಂಡು ‘ಯಾವುದಾದರೂ ಒಂದು ಸುಭಾಷಿತವನ್ನು ಹೇಳು!’ ಎಂದನು. ಅವನು—

ಪೂರಯತಿ ಪೂರ್ಣಮೇಷಾ ತರಂಗಿಣೀಸಂಹತಿಃ ಸಮುದ್ರಮಿವ ।

ಲಕ್ಷ್ಮೀರಧನಸ್ಯ ಪುನಃ ಲೋಚನಮಾರ್ಗೇಽಪಿ ನಾಯಾತಿ ॥*

ಎಂಬ ಆರ್ಯೆಯನ್ನು ಹೇಳಿದನು. ರಾಜನು ಸಂತೋಷಗೊಂಡು ಅವನಿಗೆ ರತ್ನ ತುಂಬಿದ್ದ ಆ ಮಾದಲದ ಹಣ್ಣನ್ನು ಕೊಟ್ಟನು. ಅದನ್ನು ನೋಡಿದವರೆಲ್ಲ ‘ರಾಜನಿಗೆ ಯಾರ ಮೇಲಾದರೂ ಸಂತೋಷವಾದರೆ ಅಂಥವರ ಬಡತನ ಹರಿಯುತ್ತದೆ; ಹೀಗಿರಲು, ಈ ಕಪ್ಪಡಿಗನನ್ನು ಇಷ್ಟು ಆದರದಿಂದ ಕರೆದು ಸಂತೋಷ ಸೂಚಿಸಿ, ಒಂದು ಮಾದಲದ ಹಣ್ಣನ್ನು ಕೊಟ್ಟು ಕಳುಹಿಸಿದ್ದನ್ನು ನೋಡಿದರೆ ಅಯ್ಯೋ ಪಾಪವೆನಿಸುತ್ತದೆ; ಅದೃಷ್ಟಹೀನರಿಗೆ ಕಲ್ಪವೃಕ್ಷವೂ ಮುತ್ತುಗದ ಮರವಾಗುತ್ತದೆ!’ ಎಂದು ವ್ಯಥೆಪಟ್ಟರು. ಕಪ್ಪಡಿಗನು ಅದನ್ನು ತೆಗೆದುಕೊಂಡು ಬರುತ್ತ ಎದುರಿಗೆ ಒಬ್ಬ ಬೌದ್ಧಭಿಕ್ಷುವು ಸಿಕ್ಕಲು ಅವನಿಗೆ ಅದನ್ನು ಕೊಟ್ಟು ಪ್ರತಿಯಾಗಿ ಅವನ ಕಾವಿಶಾಠಿಯನ್ನು ತೆಗೆದುಕೊಂಡು ಅದನ್ನು ಮಾರಿ ಅನ್ನಪಾನಗಳನ್ನು ಒದಗಿಸಿಕೊಂಡನು. ಭಿಕ್ಷುವು ಹಣ್ಣು ಚೆನ್ನಾಗಿತ್ತೆಂದು ಅದನ್ನು ರಾಜನಿಗೆ ಉಪಾಹಾರವಾಗಿ ತಂದು ಒಪ್ಪಿಸಿದನು. ಅದು ಎಲ್ಲಿತ್ತೆಂದು ಕೇಳಲು ಅವನು ಕಪ್ಪಡಿಗನಿಂದ ತೆಗೆದುಕೊಂಡೆನೆಂದನು. ರಾಜನಿಗೆ ವ್ಯಥೆಯೂ ಆಶ್ಚರ್ಯವೂ ಆಗಿ ‘ಅವನ ಪಾಪ ಇನ್ನೂ ಹರಿದಿಲ್ಲ’ ಎಂದುಕೊಂಡನು. ಎರಡನೆಯ ದಿನ ಮತ್ತೆ ಸಿಂಹದ್ವಾರದಲ್ಲಿದ್ದ ಕಪ್ಪಡಿಗನನ್ನು ಆಸ್ಥಾನಕ್ಕೆ ಕರೆದು ಹತ್ತಿರದಲ್ಲಿ ಕೂರಿಸಿಕೊಂಡು, ಅದೇ ಆರ್ಯೆಯನ್ನೇ ಹೇಳಿಸಿ ಕೇಳಿ ಅದೇ ಮಾದಲ ಹಣ್ಣನ್ನು ಕೊಟ್ಟನು. ಅದನ್ನು ನೋಡಿ ಎಲ್ಲರೂ ‘ಎರಡನೆಯ ದಿನ ರಾಜನು ಪಟ್ಟ ಸಂತೋಷವೂ ವ್ಯರ್ಥವಾಯಿತು; ಇದೇಕೆ!’ ಎಂದು ವಿಸ್ಮಿತರಾದರು. ಕಪ್ಪಡಿಗನು ಅದನ್ನು ಹಿಡಿದುಕೊಂಡು ಹೊರಗೆ ಹೋಗುತ್ತಿರಲು ರಾಜನನ್ನು ನೋಡುವುದಕ್ಕೆ ಬರುತ್ತಿದ್ದ ಒಬ್ಬನು ಅದು ಒಳ್ಳೆಯ ಶಕುನವೆಂದುಕೊಂಡು ಒಂದು ಜೊತೆ ವಸ್ತ್ರಗಳನ್ನು ಕೊಟ್ಟು ಪ್ರತಿಯಾಗಿ ಆ ಹಣ್ಣನ್ನು ತೆಗೆದುಕೊಂಡು ಹೋದನು. ರಾಜನಿಗೆ ಅದನ್ನು ಮೊದಲು ಒಪ್ಪಿಸಿ ಆಮೇಲೆ ತಾನು ತಂದಿದ್ದ ಕಾಣಿಕೆಯನ್ನು ಕೊಟ್ಟನು. ಆ ಹಣ್ಣು ಅವನಿಗೆ ಹೇಗೆ ಬಂತೆಂದು ಕೇಳಿ ತಿಳಿದು ರಾಜನು ‘ಅವನಿಗೆ ಇನ್ನೂ ಲಕ್ಷ್ಮಿಯು ದರ್ಶನಕೊಡಲಿಲ್ಲ!’ ಎಂದುಕೊಂಡನು. ಕಪ್ಪಡಿಗನು ಆ ಬಟ್ಟೆಗಳಲ್ಲಿ ಒಂದನ್ನು ಮಾರಿ ಅನ್ನಪಾನಗಳನ್ನು ಮಾಡಿಕೊಂಡು ಇನ್ನೊಂದನ್ನು ಹರಿದು ಎರಡು ತುಂಡುಮಾಡಿ ತನಗೆ ಉಡುಗೆಯಾಗಿ ಇಟ್ಟುಕೊಂಡನು. ಮೂರನೆಯ ದಿನವೂ ಹಾಗೆಯೇ ನಡೆಯಿತು. ಅಂದು ಕಪ್ಪಡಿಗನು ಆ ಹಣ್ಣನ್ನು ರಾಜನ ಸೂಳೆಯೊಬ್ಬಳಿಗೆ ಮಾರಲು ಅವಳು ಒಂದು ಹೊನ್ನನ್ನು ಕೊಟ್ಟು ಅದನ್ನು ಕೊಂಡುಕೊಂಡಳು. ಅದು ಅವಳಿಂದ ಮತ್ತೆ ರಾಜನ ಕೈಸೇರಲು ಅವನು ‘ಲಕ್ಷ್ಮಿಯ ದೃಷ್ಟಿ ಇನ್ನೂ ಅವನ ಮೇಲೆ ಬಿದ್ದಿಲ್ಲ! ಅನರ್ಘ್ಯ ರತ್ನಗಳನ್ನು ಕೊಟ್ಟರೂ ಆ ನಿರ್ಭಾಗ್ಯನಿಗೆ ಅದು ತಿಳಿಯದೇ ಅವು ನನಗೇ ಹಿಂತಿರುಗಿ ಬರುತ್ತಿವೆ. ನನ್ನ ಅನುಗ್ರಹ ವ್ಯರ್ಥ! ಎಂದುಕೊಂಡನು. ನಾಲ್ಕನೆಯ ದಿನವೂ ಅದರಂತೆ ಹಣ್ಣನ್ನು ಕೊಡಲು ಹೋದಾಗ, ಅದು ಸ್ವಲ್ಪ ಬಿರುಸಾಗಿ ಬಿದ್ದು ಕಪ್ಪಡಿಗನ ಕೈಯಿಂದ ಜಾರಿತು. ನೆಲದ ಮೇಲೆ ಬಿದ್ದು, ಮುಚ್ಚಿದ್ದ ಹೋಳು ತೆರೆಯಿತು; ಉಂಡಿಗೆಯಿಂದ ಮಹಾರ್ಘ್ಯವಾದ ರತ್ನಗಳು ಆಸ್ಥಾನದಲ್ಲೆಲ್ಲಾ ಎರಚಾಡಿದವು. ಆಗ ಎಲ್ಲರಿಗೂ ರಾಜನ ಪ್ರಸಾದ ಅರ್ಥವಾಯಿತು. ಅವನು ‘ಲಕ್ಷ್ಮಿಯು ಇವನ ಕಣ್ಣಿಗೆ ಬೀಳುತ್ತಾಳೋ ಇಲ್ಲವೋ ನೋಡೋಣ ಎಂದು ಈ ಉಪಾಯಮಾಡಿ ನೋಡಿದೆ; ಅವನ ಪಾಪ ಹರಿಯಬೇಕಾದರೆ ಇನ್ನೂ ಮೂರು ದಿನವಿತ್ತು. ಇಂದು ಅದು ಹರಿದು ಲಕ್ಷ್ಮಿಯು ದರ್ಶನವಿತ್ತಳು!’ ಎಂದನು. ಅವುಗಳ ಜೊತೆಗೆ ಗ್ರಾಮ ಆನೆ ಕುದುರೆ ಹೊನ್ನು ಎಲ್ಲಾ ಕೊಟ್ಟು ಅವನನ್ನು ತನ್ನ ಸಾಮಂತನಾಗಿ ಮಾಡಿಕೊಂಡನು. ಹೀಗೆ ಭೃತ್ಯನಾದವನು ಎಷ್ಟು ಕ್ಲೇಶವನ್ನನುಭವಿಸಿದರೂ ಪಾಪ ಹರಿಯುವವರೆಗೆ ಪ್ರಭುಪ್ರಸಾದ ದೊರೆಯುವುದಿಲ್ಲ. ಆದ್ದರಿಂದ ಈ ಕಪ್ಪಡಿಗನಿಗೆ ಇನ್ನೂ ಪಾಪ ಕಳೆದಿಲ್ಲವೆಂದು ತೋರುತ್ತದೆ—ಎಂದನು. ಆಗ ನರವಾಹನದತ್ತನು ಅವನಿಗೆ ಗ್ರಾಮಗಳನ್ನೂ ಆನೆ ಕುದುರೆಗಳನ್ನೂ ವಸ್ತ್ರಾಭರಣಗಳನ್ನೂ ಬೆಳ್ಳಿಬಂಗಾರಗಳನ್ನೂ ಕೊಟ್ಟು ಅವನನ್ನು ರಾಜನಿಗೆ ಸರಿಸಮನಾಗಿ ಮಾಡಿದನು.

ಹೀಗಿರಲು ಒಂದುಸಾರಿ ದಕ್ಷಿಣದೇಶದಿಂದ ಪ್ರಲಂಬಬಾಹುವೆಂಬ ಒಬ್ಬ ವೀರನು ಬಂದು ‘ಸ್ವಾಮಿಯ ಕೀರ್ತಿಯನ್ನು ಕೇಳಿ ತಮ್ಮ ಪಾದದ ಹತ್ತಿರಕ್ಕೆ ಬಂದಿದ್ದೇನೆ; ಆದರೆ ನಾನು ಭೂಮಿಯ ಮೇಲಾಗಲೀ ಅಂತರಿಕ್ಷದಲ್ಲಾಗಲೀ ನಿಮ್ಮ ಹಿಂದೆ ಹಿಂದೆ ತಿರುಗತಕ್ಕವನಲ್ಲ; ನನಗೆ ಒಂದು ದಿನಕ್ಕೆ ನೂರು ಹೊನ್ನು ಕೊಟ್ಟರೆ ತಮ್ಮ ಉದ್ಯೋಗದಲ್ಲಿರುತ್ತೇನೆ’ ಎಂದನು. ನರವಾಹನದತ್ತನು ಅದಕ್ಕೆ ಒಪ್ಪಿ ಅವನನ್ನು ತನ್ನ ಹತ್ತಿರ ನಿಲ್ಲಿಸಿಕೊಂಡನು. ಆ ಸಂದರ್ಭದಲ್ಲಿ ಗೋಮುಖನು ‘ದೇವ! ರಾಜರಲ್ಲಿ ಇಂಥ ಸೇವಕರೂ ಇರುತ್ತಾರೆ; ಇದಕ್ಕೊಂದು ಕಥೆಯನ್ನು ಹೇಳುತ್ತೇನೆ; ಕೇಳಬೇಕು!’ ಎಂದು ಅದನ್ನು ಹೇಳಿದನು:—


## ವಿಕ್ರಮತುಂಗ ಮತ್ತು ವೀರವರ - ಇವರ ಕಥೆ


ಹಿಂದೆ ವಿಕ್ರಮಪುರವೆಂಬ ಊರಿನಲ್ಲಿ ವಿಕ್ರಮತುಂಗನೆಂಬ ರಾಜನಿದ್ದನು. ಒಂದು ದಿನ ಮಾಲವ ದೇಶದಿಂದ ವೀರವರನೆಂಬ ಶೂರ ಬ್ರಾಹ್ಮಣನು ಅವನ ಹತ್ತಿರ ಉದ್ಯೋಗಕ್ಕೆಂದು ಬಂದನು. ಧರ್ಮವತಿ ಎಂಬ ಹೆಂಡತಿ, ಸತ್ವವರನೆಂಬ ಮಗ, ವೀರವತಿಯೆಂಬ ಮಗಳು, ಸೊಂಟದಲ್ಲಿ ಒಂದು ಕತ್ತಿ, ಒಂದು ಕೈಯಲ್ಲಿ ಗುರಾಣಿ ಮತ್ತೊಂದು ಕೈಯಲ್ಲಿ ಕನ್ನಡಿ ಇವಿಷ್ಟೇ ಅವನ ಪರಿವಾರ ಪರಿಕರಗಳು. ದಿನವೊಂದಕ್ಕೆ ಐನೂರು ದೀನಾರಗಳನ್ನು ಸಂಬಳವಾಗಿ ಕೇಳಲು, ರಾಜನು ಅವನ ಶೂರಾಕಾರವನ್ನು ನೋಡಿ ಅದಕ್ಕೆ ಒಪ್ಪಿ ಅವನನ್ನು ತನ್ನ ಹತ್ತಿರ ಇಟ್ಟುಕೊಂಡನು. ಇಷ್ಟು ಹಣವನ್ನು ಇವನು ಏನು ಮಾಡುತ್ತಾನೆ ನೋಡೋಣವೆಂದು ಕೆಲವು ಚಾರರನ್ನು ನೇಮಿಸಲು ಅವರು ನೋಡಿ ಬಂದು— ‘ಆ ದೀನಾರಗಳಲ್ಲಿ ಪ್ರತಿನಿತ್ಯವೂ ಊಟ ಮೊದಲಾದ ವೆಚ್ಚಕ್ಕಾಗಿ ಹೆಂಡತಿಗೆ ನೂರು ದೀನಾರಗಳನ್ನು ಕೊಡುತ್ತಾನೆ. ನೂರು ದೀನಾರಗಳಿಗೆ ಬಟ್ಟೆಬರೆಗಳನ್ನು ಕೊಂಡುಕೊಳ್ಳುತ್ತಾನೆ. ನೂರನ್ನು ಹರಿಹರಾದಿ ದೇವತಾರ್ಚನೆಗೆ ಉಪಯೋಗಿಸಿಕೊಳ್ಳುತ್ತಾನೆ; ಮಿಕ್ಕ ಇನ್ನೂರನ್ನು ಬ್ರಾಹ್ಮಣರಿಗೂ ದೀನರಿಗೂ ಕೊಡುತ್ತಾನೆ; ಹೀಗೆ ಅವನು ನಿತ್ಯವೂ ಐನೂರು ದೀನಾರಗಳನ್ನೂ ವೆಚ್ಚಮಾಡುತ್ತಾನೆ’ ಎಂದು ವರದಿ ಮಾಡಿದರು. ಅವನು ಸ್ನಾನ ಆಹ್ನಿಕ ಊಟ ಇವಕ್ಕೆ ಬೇಕಾದ ಹೊತ್ತು ಬಿಟ್ಟು ಮಿಕ್ಕ ಹೊತ್ತಿನಲ್ಲೆಲ್ಲಾ ಹಗಲೂ ರಾತ್ರಿಯೂ ಸಿಂಹದ್ವಾರದಲ್ಲಿ ಕಾವಲಿರುವನು. ಒಂದು ದಿನ ರಾತ್ರಿ ಮಳೆ ಬರುತ್ತಿತ್ತು. ಆಗಲೂ ಅಲ್ಲಿಯೇ ಇದ್ದಾನೋ ಇಲ್ಲವೋ ನೋಡೋಣವೆಂದು ರಾಜನು ಉಪ್ಪರಿಗೆಯ ಮೇಲಿನಿಂದಲೇ ‘ಯಾರಿದ್ದೀರಿ ಸಿಂಹದ್ವಾರದಲ್ಲಿ?’ ಎಂದು ಕೂಗಿದನು. ವೀರವರನು ‘ನಾನು!’ ಎಂದು ಉತ್ತರಕೊಟ್ಟನು. ‘ಇಂಥ ಮಳೆಯಲ್ಲಿಯೂ ಪಹರೆ ಕೊಡುತ್ತಿದ್ದಾನೆಯೆ!’ ಎಂದು ರಾಜನು ಆಶ್ಚರ್ಯಪಡುತ್ತಿರಲು ದೂರದಲ್ಲಿ ಯಾರೋ ಹೆಂಗಸು ಅಳುತ್ತಿದ್ದದ್ದು ಕೇಳಿತು; ‘ನನ್ನ ರಾಜ್ಯದಲ್ಲಿ ದುಃಖಿತರಾರೂ ಇಲ್ಲವಲ್ಲ! ಇದು ಯಾರು ಅಳುತ್ತಿರಬಹುದು!’ ಎಂದುಕೊಂಡು ರಾಜನು ವೀರವರನನ್ನು ಕುರಿತು ‘ಯಾರೋ ಹೆಂಗಸು ಅಳುತ್ತಿದ್ದಾಳೆ; ಅದು ಯಾರು? ಏಕೆ? ಹೋಗಿ ತಿಳಿದುಕೊಂಡು ಬಾ!’ ಎಂದನು. ವೀರವರನು ಕೂಡಲೆ ಹೊರಟನು. ಅವನ ಹಿಂದೆ ಕುತೂಹಲದಿಂದ ರಾಜನೂ ಕಾಣಿಸಿಕೊಳ್ಳದೆ ಹೊರಟನು. ಊರ ಹೊರಗೆ ಹೋದಾಗ ಅಲ್ಲಿ ಒಂದು ಕೊಳದ ಹತ್ತಿರ ಒಂದು ಹೆಂಗಸು ‘ಹಾ ನಾಥ! ಕೃಪಾಳು! ಶೂರ! ನಿನ್ನನ್ನು ಬಿಟ್ಟು ಹೇಗಿರಲಿ?’ ಎಂದು ಅಳುತ್ತಿದ್ದಳು. ವೀರವರನು ಅವಳನ್ನು ಕಂಡು ‘ನೀನು ಯಾರು? ಏಕೆ ಅಳುತ್ತೀಯೆ?’ ಎಂದು ಕೇಳಿದನು. ಅವಳು ‘ನಾನು ಭೂದೇವಿ; ನಮ್ಮ ರಾಜನಾದ ವಿಕ್ರಮತುಂಗನಿಗೆ ಇನ್ನು ಮೂರು ದಿವಸಕ್ಕೆ ಮೃತ್ಯು ಸಂಭವಿಸುತ್ತದೆ; ಇಂಥ ಪತಿ ಮತ್ತೆ ದೊರಕಿಯಾನೇ? ಆದ್ದರಿಂದ ಅಳುತ್ತೇನೆ’* ಎಂದಳು. ವೀರವರನು ‘ಇದನ್ನು ನಿವಾರಣೆ ಮಾಡಲು ಏನಾದರೂ ಮಾರ್ಗವಿದೆಯೇ?’ ಎಂದು ಕೇಳಲು, ಅವಳು ‘ಇರುವುದು ಒಂದೇ ಮಾರ್ಗ; ಅದು ನಿನಗೇ ಸಾಧ್ಯ’ ಎಂದಳು. ವೀರವರನು ‘ದೇವಿ! ಹಾಗಾದರೆ ಅದೇನು ಹೇಳು; ನನ್ನ ಅಥವಾ ನನ್ನ ಹೆಂಡತಿ ಮಕ್ಕಳ ಪ್ರಾಣವನ್ನು ಬೇಕಾದರೂ ಕೊಡಲು ಸಿದ್ಧವಾಗಿದ್ದೇನೆ!’ ಎಂದನು. ದೇವಿಯು ‘ಈ ಅರಮನೆಯ ಹತ್ತಿರ ಚಂಡೀ ದೇವಾಲಯವಿದೆ; ಅಲ್ಲಿ ನಿನ್ನ ಮಗನನ್ನು ಬಲಿಕೊಡುವೆಯಾದರೆ ರಾಜನು ಉಳಿಯುತ್ತಾನೆ; ಇನ್ನು ಬೇರೆ ಮಾರ್ಗವಿಲ್ಲ!’ ಎಂದಳು. ಕೂಡಲೆ ವೀರವರನು ತನ್ನ ಮನೆಗೆ ಹೋಗಿ ಹೆಂಡತಿಯನ್ನು ಎಬ್ಬಿಸಿ ಅವಳಿಗೆ ಇದನ್ನು ತಿಳಿಸಿದನು. ಅವಳು ಸ್ವಾಮಿಗೆ ಯಾವುದು ಹಿತವೋ ಅದನ್ನು ನಡೆಸಲೇಬೇಕು; ಹುಡುಗನನ್ನು ಎಬ್ಬಿಸು!’ ಎಂದಳು. ಅವನು ಎದ್ದು ಸಂದರ್ಭವನ್ನು ತಿಳಿದು ‘ಪ್ರಭುಕಾರ್ಯಕ್ಕೆ ಪ್ರಯೋಜನವಾಗುವ ನಾನು ಪುಣ್ಯವಂತನಲ್ಲವೇನಪ್ಪ! ಅವನ ಉಪ್ಪನ್ನು ತಿಂದಮೇಲೆ ಅವನ ಕಷ್ಟಕ್ಕೆ ಆಗಬೇಡವೇ! ಅಗತ್ಯವಾಗಿ ಕರೆದುಕೊಂಡು ಹೋಗು!’ ಎಂದನು. ವೀರವರನು ಸಂತೋಷಪಟ್ಟು ‘ನಿಜವಾಗಿಯೂ ನೀನು ನನ್ನ ಮಗನೇಯೇ!’ ಎಂದನು. ವೀರವರನ ಹಿಂದೆಯೇ ಬಂದಿದ್ದ ರಾಜನು ಇದೆಲ್ಲವನ್ನೂ ಕೇಳಿ ‘ಇವರೆಲ್ಲರೂ ಧೀರರೇಯೆ!’ ಎಂದು ಸಂತೋಷಿಸಿದನು. ವೀರವರನು ಮಗನನ್ನು ಹೆಗಲಮೇಲೆ ಕೂರಿಸಿಕೊಂಡನು. ಧರ್ಮವತಿಯು ಮಗಳನ್ನು ಎತ್ತಿಕೊಂಡಳು. ಎಲ್ಲರೂ ದೇವಾಲಯಕ್ಕೆ ಹೋದರು. ಹುಡುಗನು ಚಂಡಿಗೆ ನಮಸ್ಕರಿಸಿ, ‘ದೇವಿ! ನನ್ನನ್ನು ಬಲಿಯಾಗಿ ಒಪ್ಪಿಸಿಕೊಳ್ಳುತ್ತೇನೆ; ಇದರಿಂದ ನಮ್ಮ ರಾಜನು ಜೀವಿಸಲಿ! ನಿರಾತಂಕವಾಗಿ ರಾಜ್ಯವಾಳಲಿ! ಎಂದು ಪ್ರಾರ್ಥಿಸಿದನು. ವೀರವರನು, ‘ಮಹಾರಾಜನಿಗೆ ಶ್ರೇಯಸ್ಸಾಗಲಿ!’ ಎಂದು ಹರಕೆ ಹೇಳಿ ಮಗನ ಕತ್ತನ್ನು ಕಡಿದು ದೇವಿಗೆ ಅರ್ಪಿಸಿದನು. ‘ವೀರವರ, ಸಾಧು! ಮಗನನ್ನು ಕೊಟ್ಟು ರಾಜನ ಜೀವವನ್ನು ಉಳಿಸಿದೆ!’ ಎಂದು ಆಕಾಶವಾಣಿಯಾಯಿತು. ವೀರವತಿಯು ಅಣ್ಣನ ತಲೆಯನ್ನು ಅವಚಿಕೊಂಡು ‘ಅಯ್ಯೋ ಅಣ್ಣಾ!’ ಎಂದು ಅಳುತ್ತಾ ಎದೆಯೊಡೆದು ಪ್ರಾಣಬಿಟ್ಟಳು. ಅದನ್ನು ನೋಡಿ ಧರ್ಮವತಿಯು ಗಂಡನನ್ನು ಕುರಿತು ‘ರಾಜನಿಗೆ ಒಳ್ಳೆಯದಾಯಿತಲ್ಲ! ಇನ್ನು ನಾನು ನನ್ನ ಮಕ್ಕಳೊಡನೆ ಅಗ್ನಿಪ್ರವೇಶಮಾಡುತ್ತೇನೆ. ಈ ಅರಿಯದ ಹುಡುಗಿ ಅಣ್ಣನ ದುಃಖವನ್ನು ತಡೆಯಲಾರದೆ ಪ್ರಾಣಬಿಟ್ಟಿತು. ಇಂಥ ಎರಡು ಮಕ್ಕಳನ್ನೂ ಕಳೆದುಕೊಂಡು ನಾನು ಏನು ಸುಖಕ್ಕಾಗಿ ಬದುಕಿರಲಿ?’ ಎಂದಳು. ವೀರವರನು ‘ಪ್ರಿಯೆ ಇಬ್ಬರು ಮಕ್ಕಳನ್ನೂ ಕಳೆದುಕೊಂಡಮೇಲೆ ಈ ಸಂಸಾರ ನಿನಗೆ ಶೋಕಮಯವಾಗುವುದೆಂದು ನಾನು ಬಲ್ಲೆ. ಆದ್ದರಿಂದ ನಿನಗೆ ಹೇಗೆ ಬೇಕೋ ಹಾಗೆ ಮಾಡು!’ ಎಂದನು. ಚಿತೆ ಸಿದ್ಧವಾಗಲು ಮಕ್ಕಳನ್ನು ಅದರ ಮೇಲಿಟ್ಟು ಧರ್ಮವತಿಯು ಗಂಡನಿಗೆ ನಮಸ್ಕರಿಸಿ ‘ಇನ್ನೊಂದು ಜನ್ಮದಲ್ಲಿಯೂ ನೀನೇ ಪತಿಯಾಗಲಿ! ರಾಜನಿಗೆ ಮಂಗಳವಾಗಲಿ!’ ಎಂದು ಜ್ವಲಿಸುತ್ತಿದ್ದ ಬೆಂಕಿಯಲ್ಲಿ ಬಿದ್ದಳು. ಅದನ್ನು ನೋಡಿ ಮರೆಯಲ್ಲಿ ನಿಂತಿದ್ದ ವಿಕ್ರಮತುಂಗನು ‘ಅಯ್ಯೋ! ಇವರ ಈ ಋಣವನ್ನು ನಾನು ಹೇಗೆ ತೀರಿಸಲಿ!’ ಎಂದು ನೊಂದುಕೊಂಡನು. ಆಗ ವೀರವರನು, ‘ಸ್ವಾಮಿಕಾರ್ಯವಾಯಿತು; ಪ್ರಭು ಇಟ್ಟ ಅನ್ನಕ್ಕೆ ಸೇವೆಮಾಡಿ ಆಯಿತು; ಬೇಕಾದದ್ದನ್ನೆಲ್ಲಾ ವೆಚ್ಚಮಾಡಿ ಕುಟುಂಬವನ್ನು ರಕ್ಷಿಸಬೇಕು; ಒಬ್ಬ ಹೊಟ್ಟೆಹೊರೆದುಕೊಂಡು ಏನು ಸಾರ್ಥಕ? ಆದ್ದರಿಂದ ನಾನು ನನ್ನನ್ನು ದೇವಿಗೆ ಉಪಾಹಾರವಾಗಿ ಕೊಟ್ಟುಕೊಳ್ಳುತ್ತೇನೆ’ ಎಂದು ಕೊರಳಿಗೆ ಕತ್ತಿಹಾಕಿಕೊಳ್ಳಲು ‘ಮಗನೆ! ಸಾಹಸಮಾಡಬೇಡ! ನಿನ್ನ ಸತ್ತ್ವ ವನ್ನು ನೋಡಿ ನನಗೆ ಸಂತೋಷವಾಯಿತು. ನಿನಗೆ ಬೇಕಾದ ವರವನ್ನು ಕೇಳು!’ ಎಂದು ಅಶರೀರವಾಣಿಯಾಯಿತು. ವೀರವರನು ಹಾಗಾದರೆ ವಿಕ್ರಮತುಂಗರಾಜನು ಇನ್ನು ನೂರು ವರ್ಷ ಬಾಳಲಿ! ನನ್ನ ಹೆಂಡತಿ ಮಕ್ಕಳು ಬದುಕಿಕೊಳ್ಳಲಿ’ ಎಂದನು. ‘ಹಾಗೆಯೇ ಆಗಲಿ!’ ಎಂದು ಮತ್ತೆ ಅಶರೀರವಾಣಿ ಕೇಳಿಸಿತು. ಆ ಕ್ಷಣವೇ ಮೂವರೂ ಎದ್ದರು. ವೀರವರನು ಅವರನ್ನು ಮನೆಗೆ ಕರೆದುಕೊಂಡುಹೋಗಿ ಬಿಟ್ಟು ಅರಮನೆಯ ಬಾಗಿಲಿಗೆ ಬಂದನು. ರಾಜನು ಇದನ್ನೆಲ್ಲಾ ನೋಡಿ ಬೆರಗಾಗಿ ಯಾರಿಗೂ ಕಾಣಿಸಿಕೊಳ್ಳದಂತೆ ಅರಮನೆಗೆ ಹೋಗಿ ಉಪ್ಪರಿಗೆಯಿಂದ ‘ಸಿಂಹದ್ವಾರದಲ್ಲಿ ಯಾರಿದ್ದೀರಿ?’ ಎಂದು ಕೂಗಿದನು. ವೀರವರನು ‘ನಾನಿದ್ದೇನೆ; ಆ ಹೆಂಗಸನ್ನು ನೋಡಿದೆ; ಅವಳು ಒಬ್ಬ ದೇವತೆಯಂತೆ; ನನ್ನ ಕಣ್ಣಿಗೆ ಬಿದ್ದಕೂಡಲೆ ಮಾಯವಾದಳು!’ ಎಂದು ಉತ್ತರಕೊಟ್ಟನು. ನಡೆದ ಆ ಅದ್ಭುತ ಸಂಗತಿಯನ್ನೆಲ್ಲಾ ಕಣ್ಣಾರ ಕಂಡು ಕಿವಿಯಾರ ಕೇಳಿದ ರಾಜನು ‘ಆಹಾ! ಇವನು ಎಂಥ ಮಹಾಪುರುಷ! ಇಂಥ ಶ್ಲಾಘ್ಯವಾದ ಕಾರ್ಯ ಮಾಡಿಯೂ ಅದನ್ನು ಹೇಳಿಕೊಳ್ಳಲಿಲ್ಲವಲ್ಲ! ಗಾಂಭೀರ್ಯ ವೈಶಾಲ್ಯ ಮಹಾಸತ್ವಾದಿಗಳಲ್ಲಿ ಮಹಾಸಾಗರವೂ ಇವನಿಗೆ ಸಮವಾಗಲಾರದು! ಇಂಥವನಿಗೆ ನಾನು ಏನು ತಾನೇ ಪ್ರತ್ಯುಪಕಾರ ಮಾಡಿಯೇನು!’ ಎಂದುಕೊಂಡು ವಿಸ್ಮಯದಲ್ಲಿಯೇ ಅಂದಿನ ರಾತ್ರಿಯನ್ನು ಕಳೆದನು. ಬೆಳಗ್ಗೆ ಆಸ್ಥಾನದಲ್ಲಿ ವೀರವರನ ಆ ಅದ್ಭುತ ಚರಿತ್ರೆಯನ್ನು ತಿಳಿಸಿ ಅವನಿಗೆ ರಾಜಪಟ್ಟ ಕಟ್ಟಿದನು. ಆನೆ ಕುದುರೆ ರತ್ನ ಚಿನ್ನ ಎಲ್ಲವನ್ನೂ ಯಥೇಚ್ಛವಾಗಿ ಕೊಟ್ಟನು. ಬ್ರಾಹ್ಮಣನಾಗಿದ್ದ ವೀರವರನು ರಾಜನಾದನು.

ಗೋಮುಖನು ಈ ಕಥೆಯನ್ನು ಹೇಳಿ ‘ದೇವ! ಪುಣ್ಯವಿದ್ದರೆ ಇಂಥವರು ಒಬ್ಬೊಬ್ಬರು ಭೃತ್ಯರು ದೊರೆಯುತ್ತಾರೆ; ಇವನೂ ಅಂಥವನಾಗಿ ಕಾಣುತ್ತಾನೆ!’ ಎಂದನು. ನರವಾಹನದತ್ತನು ಈ ಕಥೆಯನ್ನು ಕೇಳಿ ಸಂತೋಷಪಟ್ಟನು.

೪. ಒಂದು ಸಾರಿ ನರವಾಹನದತ್ತನು ಬೇಟೆಗೆ ಹೋಗಿದ್ದು ಆಯಾಸವಾಗಿ ಅಲ್ಲಿ ಒಂದು ಸರೋವರದಲ್ಲಿ ಸ್ನಾನಮಾಡಿ ನೀರು ಕುಡಿದು ಆಯಾಸ ಪರಿಹರಿಸಿಕೊಂಡನು. ಆ ಸರೋವರದ ತಡಿಯಲ್ಲಿ ಮತ್ತೊಂದು ಕಡೆ ದಿವ್ಯರೂಪ ಉಳ್ಳ ನಾಲ್ವರು ಸ್ವರ್ಣಕಮಲಗಳನ್ನು ಕೀಳುತ್ತಿರಲು ಕುತೂಹಲದಿಂದ ಅವರ ಹತ್ತಿರ ಹೋಗಿ ಅವರು ಯಾರು ಎಂದು ಕೇಳಿದನು. ಅವರು ‘ಮಹಾಸಾಗರದ ಮಧ್ಯೆ ನಾರಿಕೇಲವೆಂಬ ದ್ವೀಪವಿದೆ. ಆ ದ್ವೀಪದಲ್ಲಿ ಮೈನಾಕ ವೃಷಭ ಚಕ್ರ ಬಲಾಹಕ ಎಂಬ ನಾಲ್ಕು ಪರ್ವತಗಳು ಇವೆ. ಅವು ದಿವ್ಯಭೂಮಿಗಳು; ನಾವು ಅಲ್ಲಿ ಇರುತ್ತೇವೆ. ರೂಪಸಿದ್ಧಿ ಪ್ರಮಾಣಸಿದ್ಧಿ ಜ್ಞಾನಸಿದ್ಧಿ ದೇವಸಿದ್ಧಿಯೆಂದು ನಮ್ಮ ಹೆಸರು. ಶ್ವೇತದ್ವೀಪದಲ್ಲಿರುವ ಶ್ರೀಹರಿಯನ್ನು ಪೂಜಿಸಲು ಈ ಸ್ವರ್ಣಕಮಲಗಳನ್ನು ಕುಯ್ದುಕೊಳ್ಳುವುದಕ್ಕೆ ಇಲ್ಲಿಗೆ ಬಂದಿದ್ದೆವು. ನೀನೂ ಬರುವಹಾಗಿದ್ದರೆ ಅಲ್ಲಿಗೆ ಕರೆದುಕೊಂಡು ಹೋಗುತ್ತೇವೆ!’ ಎಂದರು. ಆಗ ನರವಾಹನದತ್ತನು ಗೋಮುಖ ಮೊದಲಾದವರನ್ನು ಕೊಳದ ತೀರದಲ್ಲಿಯೇ ಬಿಟ್ಟು ತಾನು ಆ ದಿವ್ಯಪುರುಷರೊಂದಿಗೆ ಆಕಾಶಮಾರ್ಗದಿಂದ ಶ್ವೇತದ್ವೀಪಕ್ಕೆ ಹೋದನು. ಅಲ್ಲಿ ಸಶರೀರರಾದ ಶಂಖ ಚಕ್ರ ಗದಾಪದ್ಮಗಳಿಂದ ಸೇವಿತನಾಗಿದ್ದ ಶ್ರೀಹರಿಯ ದರ್ಶನಮಾಡಿ ಅವನನ್ನು ಸ್ತುತಿಸಿದನು. ವಿಷ್ಣುವು ಸಂತುಷ್ಟನಾಗಿ ನಾರದನ ಮೂಲಕ ಇಂದ್ರನಲ್ಲಿದ್ದ ದೇವರೂಪೆ ದೇವರತಿ ದೇವಮಾಲೆ ದೇವಪ್ರಿಯೆ ಎಂಬ ಅಪ್ಸರೆಯರನ್ನು ಕರೆಸಿ ನರವಾಹನದತ್ತನಿಗೆ ಕೊಟ್ಟನು. ಮಾತಲಿಯನ್ನು ಕರೆದು ಅವರನ್ನು ಮನೆಗೆ ಬಿಟ್ಟುಬರುವಂತೆ ಆಜ್ಞಾಪಿಸಿದನು. ನರವಾಹನದತ್ತನು ನಾರಿಕೇಲದ್ವೀಪದ ಮೇಲೆ ಹೋಗಿ ಅಲ್ಲಿ ಕೆಲವು ದಿನವಿದ್ದು ತನ್ನ ಹೊಸ ಸ್ನೇಹಿತರಾದ ರೂಪಸಿದ್ಧ ಮೊದಲಾದವರನ್ನು ಕೌಶಾಂಬಿಗೆ ಬರುವಂತೆ ಅವರಿಗೆ ಆಹ್ವಾನವಿತ್ತನು. ಅವರು ‘ನಿಮ್ಮೂರಿನಲ್ಲಿ ಸಾರವಾದ ವಸ್ತುವೆಂದರೆ ನೀನು! ನಿನ್ನನ್ನು ನೋಡಿಯಾದಮೇಲೆ ಅಲ್ಲಿ ಬಂದು ನಾವು ಮಾಡತಕ್ಕದ್ದೇನಿದೆ! ನೀನು ನಮ್ಮನ್ನು ಮರೆಯಬಾರದು, ಅಷ್ಟೇಯೆ!’ ಎಂದರು. ಆಮೇಲೆ ಮುಂದಕ್ಕೆ ಪ್ರಯಾಣಮಾಡಿ ಸರೋವರದ ತಡಿಯಲ್ಲಿ ಗೋಮುಖಾದಿಗಳಿಗೆ ಊರಿಗೆ ಬರುವಂತೆ ಹೇಳಿ ತಾನು ಅಪ್ಸರೆಯರೊಡನೆ ಇಂದ್ರರಥದಲ್ಲಿ ಕೌಶಾಂಬಿಗೆ ಹೋದನು.

ಒಂದು ದಿನ ಅವನು ತನ್ನ ಸ್ನೇಹಿತರೊಡನೆ ಅಲಂಕಾರವತಿಯ ಅರಮನೆಯಲ್ಲಿರಲು, ಹೊರಗೆ ವಾದ್ಯಗಳ ಕೋಲಾಹಲವಾಯಿತು. ಅದೇನು ನೋಡಿಕೊಂಡು ಬಾ ಎಂದು ಹರಿಶಿಖನನ್ನು ಕಳುಹಿಸಲು ಅವನು ನೋಡಿಕೊಂಡು ಬಂದು “ದೇವ! ಈ ಊರಿನಲ್ಲಿ ರುದ್ರನೆಂಬ ವರ್ತಕನಿದ್ದಾನೆ; ಅವನು ವ್ಯಾಪಾರಕ್ಕೆಂದು ಸುವರ್ಣದ್ವೀಪಕ್ಕೆ ಹೋಗಿ ಬರುತ್ತ ದಾರಿಯಲ್ಲಿ ಹಡಗೊಡೆದು ಅವನ ಐಶ್ವರ್ಯವೆಲ್ಲಾ ನೀರಿನ ಪಾಲಾಯಿತು; ತಾನೊಬ್ಬನು ಹೇಗೋ ಜೀವಸಹಿತ ಉಳಿದುಕೊಂಡು ಈ ಊರಿಗೆ ಆರು ದಿನಗಳ ಕೆಳಗೆ ಬಂದನು; ಬಂದ ಒಂದೆರಡು ದಿನಗಳಲ್ಲಿ ಅವನಿಗೆ ತನ್ನ ತೋಟದಲ್ಲಿ ಒಂದು ದೊಡ್ಡ ನಿಧಿ ಸಿಕ್ಕಿತು. ಅವನು ಅದನ್ನು ತೆಗೆದುಕೊಂಡು ಬಂದು ವತ್ಸರಾಜನನ್ನು ಕಂಡು ಅವನ ಅಪ್ಪಣೆಯಾದರೆ ಅದನ್ನು ಅವನಿಗೆ ಒಪ್ಪಿಸುವುದಾಗಿ ತಿಳಿಸಿದನು. ಮಹಾರಾಜನು ‘ಸಮುದ್ರವು ನುಂಗಿದ್ದನ್ನು ವಿಧಿಯು ದಯೆಯಿಟ್ಟು ತಂದುಕೊಟ್ಟಿದೆ; ಅದನ್ನು ಯಾವ ದಡ್ಡ ನಿನ್ನಿಂದ ಕಸಿದುಕೊಂಡಾನು! ಹೋಗು, ನಿನ್ನ ಭೂಮಿಯಲ್ಲಿ ಸಿಕ್ಕಿದ್ದನ್ನು ನೀನು ಅನುಭವಿಸು!’ ಎಂದನು. ಆಗ ವರ್ತಕನು ಮಹಾರಾಜನಿಗೆ ನಮಸ್ಕರಿಸಿ ಹರ್ಷದಿಂದ ತುಂಬಿ ವಾದ್ಯ ಮಾಡಿಸಿಕೊಂಡು ತನ್ನ ಮನೆಗೆ ಹೋಗುತ್ತಿದ್ದಾನೆ!” ಎಂದನು. ನರವಾಹನದತ್ತನು ಆಶ್ಚರ್ಯಪಟ್ಟು, ‘ಇಂದು ಕಿತ್ತುಕೊಂಡ ಆಸ್ತಿಯನ್ನು ನಾಳೆ ಕೊಟ್ಟು, ಬೀಳು ಏಳುಗಳಿಂದ ವಿಧಿಯು ಮನುಷ್ಯರೊಡನೆ ಆಟವಾಡುವಂತಿದೆ!’ ಎಂದನು. ಇದನ್ನು ಕೇಳಿ ಗೋಮುಖನು “ವಿಧಿಯ ಗತಿಯೇ ಹೀಗೆ! ಇದಕ್ಕೆ ಸಮುದ್ರಶೂರನ ಕಥೆಯನ್ನು ಹೇಳುತ್ತೇನೆ ಕೇಳು!" ಎಂದು ಅದನ್ನು ಹೇಳಿದನು:—


## ಸಮುದ್ರಶೂರನ ಕಥೆ


ಹಿಂದೆ ಹರ್ಷಪುರದಲ್ಲಿ ಹರ್ಷವರ್ಮನೆಂಬ ರಾಜನಿದ್ದನು. ಆ ಊರಿನಲ್ಲಿ ಸಮುದ್ರಶೂರನೆಂಬ ದೊಡ್ಡ ವರ್ತಕನಿದ್ದನು. ಅವನು ವ್ಯಾಪಾರಕ್ಕೆಂದು ಸುವರ್ಣದ್ವೀಪಕ್ಕೆ ಹೋದಾಗ ಗಾಳಿ ಎದ್ದು, ಇನ್ನೇನು ಸ್ವಲ್ಪ ದೂರವಿದೆ ಎನ್ನುವಾಗ ಹಡಗು ಮುಳುಗಿಹೋಯಿತು. ಅವನು ನೀರಿನಲ್ಲಿ ಧುಮುಕಿ ಈಜಿಕೊಂಡು ಹೋಗುತ್ತಿರಲು, ಒಂದು ತೇಲುತ್ತಿದ್ದ ಹೆಣ ಸಿಕ್ಕಿತು. ಅದನ್ನು ಹಿಡಿದುಕೊಂಡು ಹೋಗಿ ಅವನು ದ್ವೀಪದ ಹತ್ತಿರದಲ್ಲಿದ್ದ ಮರಳ ದಿಬ್ಬವನ್ನು ತಲುಪಿದನು. ಆ ಹೆಣದ ಸೊಂಟದಲ್ಲಿ ಒಂದು ಗಂಟನ್ನು ಕಂಡು ಅದನ್ನು ಬಿಚ್ಚಿನೋಡಲು, ಅದರಲ್ಲಿ ಒಂದು ರತ್ನಹಾರವಿತ್ತು. ಅದರ ಬೆಲೆಗೆ ಹೋಲಿಸಿದರೆ ಅವನು ಸಮುದ್ರದಲ್ಲಿ ಕಳೆದುಕೊಂಡದ್ದು ಒಂದು ಹುಲ್ಲುಕಡ್ಡಿಗೆ ಸಮಾನ ಎನ್ನಬಹುದಾಗಿತ್ತು! ಅದನ್ನು ತೆಗೆದುಕೊಂಡು ಅವನು ಕಲಶಪುರವೆಂಬ ಊರಿಗೆ ಹೋಗಿ ಒಂದು ದೇವಾಲಯದಲ್ಲಿ ಆಯಾಸದಿಂದ ಮಲಗಿ ನಿದ್ರೆಹೋದನು. ಆಗ ಪುರರಕ್ಷಕರು ಬಂದು ಅವನ ಕೈಯಲ್ಲಿದ್ದ ರತ್ನಕಂಠಿಯನ್ನು ನೋಡಿ ‘ಇದೇ ರಾಜಕುಮಾರಿ ಚಕ್ರಸೇನೆಯ ಕತ್ತಿನಲ್ಲಿದ್ದ ರತ್ನಹಾರ; ಇವನೇ ಅದನ್ನು ಕದ್ದುಕೊಂಡು ಹೋದ ಕಳ್ಳ!’ ಎಂದು ಅವನನ್ನು ಎಬ್ಬಿಸಿ ರಾಜನ ಹತ್ತಿರಕ್ಕೆ ಕರೆದುಕೊಂಡು ಹೋದರು. ಅವನು ವರ್ತಕನ ಕಥೆಯನ್ನು ಕೇಳಿ ಆ ಹಾರವನ್ನು ತೋರಿಸುತ್ತ ಸಭಿಕರನ್ನು ಕುರಿತು ‘ಇವನು ಹೇಳುತ್ತಿರುವುದೆಲ್ಲಾ ಸುಳ್ಳು! ಇವನೇ ಕಳ್ಳ!’ ಎನ್ನಲು ಒಂದು ಹದ್ದು ಹಾರಿಬಂದು ಹೊಳೆಯುತ್ತಿದ್ದ ಆ ಹಾರವನ್ನು ಕಚ್ಚಿಕೊಂಡು ಹೋಗಿಬಿಟ್ಟಿತು. ರಾಜನು ಅವನನ್ನು ವಧಿಸಿರೆಂದು ಆಜ್ಞೆಮಾಡಿದನು. ಆಗ ‘ಅಯ್ಯಾ ರಾಜ! ಇವನನ್ನು ಕೊಲ್ಲಿಸಬೇಡ! ಇವನು ಹರ್ಷಪುರದಿಂದ ನಿಮ್ಮೂರಿಗೆ ಬಂದ ಸಮುದ್ರಶೂರನೆಂಬ ವರ್ತಕ; ಪರಮಸಾಧು; ರತ್ನಕಂಠಿಯನ್ನು ಕದ್ದ ಕಳ್ಳನು ಪುರರಕ್ಷಕರ ಹೆದರಿಕೆಯಿಂದ ಸಮುದ್ರದಲ್ಲಿ ಬಿದ್ದು ಸಾಯಲು, ಇವನು ಆ ಕಳ್ಳನ ಹೆಣದ ಮೇಲೆ ಹತ್ತಿಕೊಂಡು ಬಂದ; ಅವನ ಸೊಂಟದಲ್ಲಿದ್ದ ಹಾರವನ್ನು ತೆಗೆದುಕೊಂಡ; ಇವನು ಕಳ್ಳನಲ್ಲ; ಇವನನ್ನು ಮರ್ಯಾದೆಯಿಂದ ಕೊಟ್ಟು ಕಳುಹಿಸು!’ ಎಂದು ಅಶರೀರವಾಣಿಯಾಯಿತು. ಆದ್ದರಿಂದ ಅವನು ಬಿಡುಗಡೆಹೊಂದಿ ರಾಜನು ಕೊಟ್ಟ ಹಣದಿಂದ ಬೇಕಾದ ಸಾಮಾನುಗಳನ್ನು ಕೊಂಡುಕೊಂಡು ತನ್ನ ಊರಿಗೆ ಹಿಂತಿರುಗಿದನು. ಕೆಲವು ದಿವಸದ ಮೇಲೆ ಅವನು ತನ್ನ ಪಡೆಯೊಡನೆ ಪ್ರಯಾಣಮಾಡುತ್ತ ಒಂದು ಸಂಜೆ ಕಾಡಿನಲ್ಲಿ ತಂಗಿರಲು, ಅವರನ್ನು ಕಳ್ಳರು ಮುತ್ತಿದರು. ಅವನಿಗೆ ಎಚ್ಚರವಾಗಿದ್ದದ್ದರಿಂದ ಇದ್ದಬದ್ದದ್ದನ್ನೆಲ್ಲಾ ಅಲ್ಲಿಯೇ ಬಿಟ್ಟು ಓಡಿಹೋಗಿ ಅವನು ಒಂದು ಆಲದಮರವನ್ನೇರಿ ಅದರ ಮೇಲೆ ಮರಸಿಕೊಂಡು ಕುಳಿತನು. ರಾತ್ರಿಯನ್ನೆಲ್ಲಾ ಅಲ್ಲಿಯೇ ಕಳೆದು ಬೆಳಗ್ಗೆ ಎದ್ದು ನೋಡಲು, ಮರದ ಮೇಲೆ ಎಲೆಗಳ ಸಂದಿಯಿಂದ ಏನೋ ಫಳಫಳನೆ ಹೊಳೆಯುತ್ತಿದ್ದದ್ದು ಕಂಡಿತು. ಅದೇನಿರಬಹುದೆಂದು ಅಲ್ಲಿಗೆ ಹೋಗಿ ನೋಡಲು ಅಲ್ಲಿ ಒಂದು ಹದ್ದಿನ ಗೂಡು ಇತ್ತು. ಅದರೊಳಗೆ ರತ್ನಾಭರಣಗಳು ತುಂಬಿದ್ದವು; ಅವನ್ನು ತೆಗೆದುಕೊಳ್ಳಲು ಅವುಗಳೊಳಗೆ ಆ ರತ್ನಕಂಠಿಯೂ ಸಿಕ್ಕಿತು. ಅವನ್ನೆಲ್ಲಾ ತೆಗೆದುಕೊಂಡು ಅವನು ತಮ್ಮೂರಿಗೆ ಹೋಗಿ ಹಣ ಸಂಪಾದನೆ ಮಾಡಬೇಕೆಂಬ ಆಸೆ ಇಲ್ಲದೆ ತನ್ನ ಜನರೊಡನೆ ಸುಖವಾಗಿ ಜೀವಿಸಿಕೊಂಡಿದ್ದನು. ಹೀಗೆ ವಿಧಿಯ ವಿಲಾಸವು ವಿಚಿತ್ರವಾಗಿರುತ್ತದೆ; ಪುಣ್ಯವಂತನಾದವನು ದುಃಖವನ್ನೂ ಅನುಭವಿಸಿ ಸುಖವನ್ನೂ ಪಡೆಯುತ್ತಾನೆ—ಎಂದನು.

ಮತ್ತೊಂದು ದಿನ ಅವನು ಆಸ್ಥಾನದಲ್ಲಿದ್ದಾಗ ಸಮರತುಂಗನೆಂಬ ರಾಜಪುತ್ರನು ಬಂದು ‘ದೇವ! ನನ್ನ ದಾಯಾದಿಯಾದ ಸಂಗ್ರಾಮವರ್ಷನೂ ಅವನ ನಾಲ್ವರು ಮಕ್ಕಳೂ ಸೇರಿಕೊಂಡು ದೇಶವನ್ನು ಹಾಳುಮಾಡಿದ್ದಾರೆ. ನಾನು ಹೋಗಿ ಅವರನ್ನು ಸೆರೆಹಿಡಿದು ತರುತ್ತೇನೆ’ ಎಂದನು. ಅವನಿಗಿದ್ದ ಸೈನ್ಯ ಸಣ್ಣದೆಂದು ನರವಾಹನದತ್ತನು ತನ್ನ ಸೈನ್ಯವನ್ನು ಸಹಾಯವಾಗಿ ಕೊಟ್ಟನು. ಅವನು ಅದನ್ನು ತೆಗೆದುಕೊಳ್ಳದೆಯೇ ಹೋಗಿ ಅವರನ್ನು ಗೆದ್ದು ಸೆರೆಹಿಡಿದು ತಂದನು. ನರವಾಹನದತ್ತನು ಅವನಿಗೆ ಸನ್ಮಾನಮಾಡಿ ‘ಐದು ಜನರನ್ನೂ ಇವನೊಬ್ಬನೇ ಜಯಿಸಿ ತಂದನಲ್ಲಾ ಇದು ಆಶ್ಚರ್ಯವಲ್ಲವೇ?’ ಎಂದನು. ಗೋಮುಖನು ‘ದೇವ! ಇಂಥ ಸಂಗತಿಯನ್ನು ನೀನು ಕೇಳಿರದಿದ್ದರೆ ಚಮರವಾಲ ರಾಜನ ಕಥೆಯನ್ನು ಹೇಳುತ್ತೇನೆ ಕೇಳು’ ಎಂದು ಅದನ್ನು ಹೇಳಿದನು:—


## ಚಮರವಾಲ ರಾಜನ ಕಥೆ


ಹಸ್ತಿನಾಪುರದಲ್ಲಿ ಚಮರವಾಲನೆಂಬ ರಾಜನಿದ್ದನು. ಅವನ ದಾಯಾದಿಗಳಾದ ನೆರೆಯ ರಾಜರು ‘ನಾವು ಒಂಟೊಂಟಿಯಾಗಿದ್ದರೆ ಇವನು ನಮ್ಮನ್ನು ಬಾಧಿಸುತ್ತಾನೆ; ಆದ್ದರಿಂದ ಎಲ್ಲರೂ ಸೇರಿ ಇವನನ್ನು ಮಟ್ಟಹಾಕೋಣ’ ಎಂದು ಐದು ಜನರೂ ನಿಶ್ಚಯಿಸಿಕೊಂಡು, ಹೊರಡುವುದಕ್ಕೆ ಒಳ್ಳೆಯ ಲಗ್ನವಾವುದೆಂದು ಜೋಯಿಸನನ್ನು ಕೇಳಿದರು. ಅವನು ಯೋಚಿಸಿ ನೋಡಿ ‘ಈ ವರ್ಷ ಶುಭಲಗ್ನವಿಲ್ಲ! ಹೋದರೂ ನಿಮಗೆ ಜಯವಾಗುವುದಿಲ್ಲ; ನಿಮ್ಮಿಂದ ಅವನಿಗೇ ಸಮೃದ್ಧಿಯುಂಟಾಗುತ್ತದೆ. ಲಕ್ಷ್ಮಿ ಒಲಿದರೆ ತಾನೇ ಭೋಗ? ನಿಮ್ಮ ಪ್ರಾಪ್ತಿ ಇರುವುದಿಷ್ಟು; ಇಬ್ಬರು ವರ್ತಕರ ಕಥೆಯನ್ನು ಕೇಳಿಲ್ಲವೇ?’ ಎಂದು ಅದನ್ನು ಹೇಳಿದನು:—


## ಭೋಗವರ್ಮ ಅರ್ಥವರ್ಮ ಎಂಬ ವರ್ತಕರ ಕಥೆ


ಕೌತುಕಪುರವೆಂಬ ಊರಿನಲ್ಲಿ ಬಹುಸುವರ್ಣಕನೆಂಬ ರಾಜನಿದ್ದನು. ಅವನೇನೋ ಹೆಸರಿಗೆ ತಕ್ಕಂತೆ ಐಶ್ವರ್ಯವಂತನೂ ಉದಾರಿಯೂ ಆಗಿದ್ದನು. ಆದರೆ ಅವನನ್ನು ಆಶ್ರಯಿಸಿಕೊಂಡಿದ್ದ ಯಶೋವರ್ಮನೆಂಬ ಕ್ಷತ್ರಿಯಕುಮಾರನಿಗೆ ಮಾತ್ರ ಎಂದೂ ಏನೂ ಕೊಡುತ್ತಿರಲಿಲ್ಲ. ಕೇಳಿಕೊಂಡಾಗಲೆಲ್ಲ ಅವನು ಸೂರ್ಯನನ್ನು ತೋರಿಸಿ “ನಾನೇನೋ ಕೊಡಬೇಕೆಂದಿದ್ದೇನೆ, ಇವನು ಕೊಡಬೇಡವೆನ್ನುತ್ತಾನೆ; ನಾನೇನು ಮಾಡಲಿ?” ಎಂದುಬಿಡುತ್ತಿದ್ದನು. ಒಂದು ಸಾರಿ ಸೂರ್ಯಗ್ರಹಣ ಬಂದು ರಾಜನು ಮಹಾದಾನಗಳನ್ನು ಕೊಡುತ್ತಿರಲು ಯಶೋವರ್ಮನು ಬಂದು ‘ಇದುವರೆಗೂ ನಿನ್ನನ್ನು ಕೊಡಗೊಡಿಸದೆ ಇದ್ದ ಈ ಸೂರ್ಯನು ಈಗ ಶತ್ರುವಿಗೆ ಗ್ರಾಸವಾಗಿ ಹೋಗಿದ್ದಾನೆ; ಆದ್ದರಿಂದ ನನಗೆ ಏನಾದರೂ ಕೊಡು!’ ಎಂದು ಕೇಳಿದನು. ಅದನ್ನು ಕೇಳಿ ನಕ್ಕು ರಾಜನು ಅವನಿಗೆ ಹಣವನ್ನೂ ಬಟ್ಟೆಗಳನ್ನೂ ಯಥೇಚ್ಛವಾಗಿ ಕೊಡಿಸಿದನು. ಆದರೆ ಕಾಲಕ್ರಮದಲ್ಲಿ ಅದೆಲ್ಲವೂ ಮುಗಿಯಿತು. ಹೆಂಡತಿ ಸತ್ತುಹೋದಳು. ಆದ್ದರಿಂದ ಅವನು ವಿಂಧ್ಯವಾಸಿನಿಯಲ್ಲಿಗೆ ಹೋಗಿ ದರ್ಭಶಯನದಲ್ಲಿ ನಿರಾಹಾರನಾಗಿ ತಪಸ್ಸು ಮಾಡಿದನು. ಅವಳು ಸ್ವಪ್ನದಲ್ಲಿ ಬಂದು ‘ಮಗನೇ! ನಾನು ಪ್ರಸನ್ನಳಾಗಿದ್ದೇನೆ; ನಿನಗೆ ಭೋಗ ಬೇಕೋ, ಭಾಗ್ಯ ಬೇಕೋ?’ ಎಂದು ಕೇಳಿದಳು. ಅವನು ಅವಕ್ಕೆ ಪರಸ್ಪರ ವ್ಯತ್ಯಾಸ ತನಗೆ ಚೆನ್ನಾಗಿ ತಿಳಿಯದೆಂದನು. ಆಗ ಅವಳು, ‘ಹಾಗಾದರೆ ನಿಮ್ಮೂರಿಗೆ ಹೋಗಿ ಭೋಗವರ್ಮ ಅರ್ಥವರ್ಮ ಎಂಬ ವರ್ತಕರಿದ್ದಾರಲ್ಲಾ ಅವರನ್ನು ನೋಡು; ನಿನಗೆ ಅವರಲ್ಲಿ ಯಾರು ಮನಸ್ಸಿಗೆ ಬಂದರೆ ಅವರಂತೆ ನಿನ್ನನ್ನು ಮಾಡುತ್ತೇನೆ’ ಎಂದಳು. ಅದರಂತೆ ಅವನು ಮೊದಲು ಅರ್ಥವರ್ಮನ ಮನೆಗೆ ಹೋದನು. ಚಿನ್ನರನ್ನಗಳ ವ್ಯಾಪಾರದಲ್ಲಿ ಅವನು ಯಥೇಚ್ಛವಾದ ಐಶ್ವರ್ಯವನ್ನು ಸಂಪಾದಿಸಿದ್ದನು. ಅವನು ಯಶೋವರ್ಮನನ್ನು ಸತ್ಕರಿಸಿ ತನ್ನೊಡನೆ ಊಟಕ್ಕೆ ಕರೆದನು. ಅವನಿಗೆ ತುಪ್ಪ ಮಾಂಸ ತರ್ಕಾರಿ ಇವುಗಳನ್ನು ಧಂಡಿಯಾಗಿ ಹಾಕಿಸಿ, ತಾನು ಅರ್ಧ ಪಲದಷ್ಟು ತುಪ್ಪ, ಸ್ವಲ್ಪ ಹಿಟ್ಟು, ಚೂರು ಮಾಂಸ, ಕೊಂಚ ತರ್ಕಾರಿ ಇಷ್ಟನ್ನು ಮಾತ್ರ ತಿಂದನು. ಅದೇಕೆಂದು ಕೇಳಲು ವರ್ತಕನು “ಇವೊತ್ತು ನಿನ್ನ ದಾಕ್ಷಿಣ್ಯಕ್ಕೆ ಇಷ್ಟು ತಿಂದಿದ್ದೇನೆ. ಯಾವಾಗಲೂ ನಾನು ತಿನ್ನುವುದು ಒಂದು ಕರ್ಷದಷ್ಟು ತುಪ್ಪ, ಸ್ವಲ್ಪ ಹಿಟ್ಟು ಅಷ್ಟೇಯೆ. ಅದಕ್ಕಿಂತ ಹೆಚ್ಚಾಗಿ ತಿಂದರೆ ನನಗೆ ಅರಗುವುದಿಲ್ಲ” ಎಂದನು. ರಾತ್ರಿ ಯಶೋವರ್ಮನು ಊಟಮಾಡಿ ಹಾಲು ಕುಡಿದನು. ಅರ್ಥವರ್ಮನು ಒಂದು ಪಲ ಹಾಲನ್ನು ಮಾತ್ರ ಕುಡಿದನು. ಇಬ್ಬರೂ ಒಂದೇಕಡೆಯಲ್ಲಿ ಹಾಸಿಗೆ ಹಾಸಿಕೊಂಡು ಮಲಗಿದರು. ರಾತ್ರಿ ಒಂದು ಹೊತ್ತಿನಲ್ಲಿ ಕೆಲವರು ದೊಣ್ಣೆಹಿಡಿದು ಬಂದು ‘ಕರ್ಷಕ್ಕಿಂತ ಹೆಚ್ಚಾಗಿ ತುಪ್ಪವನ್ನು ಏಕೆ ತಿಂದೆ? ಮಾಂಸಾನ್ನವನ್ನೇಕೆ ತಿಂದೆ? ಒಂದು ಪಲ ಹಾಲೇಕೆ ಕುಡಿದೆ?’ ಎಂದು ಗದರಿಸಿ ಅರ್ಥವರ್ಮನನ್ನು ಕಾಲು ಹಿಡಿದು ಎಳೆದುಕೊಂಡು ಹೋಗಿ ದೊಣ್ಣೆಗಳಿಂದ ಹೊಡೆದು ಹೆಚ್ಚಿನ ಆಹಾರವನ್ನೆಲ್ಲಾ ಹೊಟ್ಟೆಯಿಂದ ತೆಗೆದುಹಾಕಿದ ಹಾಗೆ ಯಶೋವರ್ಮನಿಗೆ ಕನಸಾಯಿತು. ಎದ್ದು ನೋಡಲು ಅರ್ಥವರ್ಮನು ಹೊಟ್ಟೆಯ ನೋವಿನಿಂದ ಒದ್ದಾಡುತ್ತಿದ್ದನು. ಆಳುಗಳು ಬಂದು ಅವನ ಹೊಟ್ಟೆಯನ್ನು ಮಿದ್ದು ಕಿವಿಚಿದರು. ಆಗ ತಿಂದದ್ದೆಲ್ಲಾ ವಾಂತಿಯಾಗಿ ಅವನ ಹೊಟ್ಟೆಯ ಶೂಲೆ ಶಾಂತವಾಯಿತು. ಇದನ್ನು ನೋಡಿ ಯಶೋವರ್ಮನು ‘ಇವನು ಪಡುವ ಸುಖ ಇಷ್ಟರಮಟ್ಟಿಗಿದ್ದರೆ, ಇವನ ಧನಸಂಪತ್ತಿನಿಂದ ಏನು ಪ್ರಯೋಜನ? ಛಿ!’ ಎಂದುಕೊಂಡನು. ಬೆಳಗ್ಗೆ ಅವನ ಅಪ್ಪಣೆ ತೆಗೆದುಕೊಂಡು, ಭೋಗವರ್ಮನ ಮನೆಗೆ ಹೋದನು. ಅಲ್ಲಿಯೂ ಅವನನ್ನು ಆದರಿಸಿ ಊಟಕ್ಕೆ ಕರೆದರು. ಅಚ್ಚುಕಟ್ಟಾದ ಮನೆ, ಬಟ್ಟೆಬರಿ, ಒಡವೆವಸ್ತು, ಹೊರತು ಅವನಿಗೆ ಹೆಚ್ಚಾದ ಧನಸಂಪತ್ತೇನೂ ಇರಲಿಲ್ಲ. ಅವನು ಕೈಯಲ್ಲಿ ಕಾಸಿಲ್ಲದೆ, ಯಾರ ಪಾತ್ರೆಯನ್ನು ಯಾರ ಹತ್ತಿರವೋ ಒತ್ತೆ ಇಟ್ಟು, ಕೆಲವು ದೀನಾರಗಳನ್ನು ಸಂಪಾದಿಸಿಕೊಂಡು ಬಂದು ಅದನ್ನು ಹೆಂಡತಿಗೆ ಕೊಟ್ಟು, ಒಳ್ಳೆಯ ಅಡುಗೆ ಮಾಡುವಂತೆ ಹೇಳಿದನು. ಅಷ್ಟುಹೊತ್ತಿಗೆ ಅವನ ಸ್ನೇಹಿತನು ಅವನನ್ನು ಊಟಕ್ಕೆ ಕರೆಯುವುದಕ್ಕೆ ಬಂದನು. ‘ಮಿಕ್ಕ ಸ್ನೇಹಿತರೆಲ್ಲಾ ಬಂದಿದ್ದಾರೆ; ನಿನಗೋಸ್ಕರ ಕಾದಿದ್ದಾರೆ! ಹೊರಡು!’ ಎಂದು ಒತ್ತಾಯಪಡಿಸಿದನು. ಅವನು ‘ಇವೊತ್ತು ನಾನು ಊಟಕ್ಕೆ ಬರುವುದಿಲ್ಲ; ಮನೆಗೆ ಅತಿಥಿ ಬಂದಿದ್ದಾನೆ!’ ಎಂದನು. ಸ್ನೇಹಿತನು ‘ನಿನ್ನೊಡನೆ ಅವನೂ ಬರಲಿ; ನಿನ್ನ ಅತಿಥಿ ನಮ್ಮ ಸ್ನೇಹಿತನಲ್ಲವೇ? ಏಳು, ಬೇಗ ಏಳು!’ ಎಂದನು. ಬಲವಂತಮಾಡಿ ಕರೆದುಕೊಂಡು ಹೋದನು. ಯಶೋವರ್ಮನಿಗೂ ಅವನಿಗೂ ಪರಿಷ್ಕಾರವಾದ ಪುಷ್ಕಳವಾದ ಭೋಜನವಾಯಿತು; ಮನೆಗೆ ಬಂದರೆ ಸಂಜೆ ಅಚ್ಚುಕಟ್ಟಾದ ಅಡುಗೆ ಆಗಿತ್ತು; ಊಟವಾದ ಮೇಲೆ ಭೋಗವರ್ಮನು ಆಳುಗಳನ್ನು ಕರೆದು ‘ರಾತ್ರಿಗೆ ಏನಾದರೂ ಇದೆಯೋ?’ ಎಂದು ಕೇಳಲು, ಅವರು ಏನೂ ಇಲ್ಲವೆಂದರು. ಅವನು ‘ಹಾಲನ್ನು ನಾಳೆ ಕುಡಿದರಾಯಿತು! ಇವೊತ್ತು ನೀರು ಕುಡಿದು ಮಲಗೋಣ’ ಎಂದನು. ಇಬ್ಬರೂ ಒಂದೇ ಕಡೆ ಮಲಗಿದರು. ಒಂದು ಹೊತ್ತಿನಲ್ಲಿ ಇಬ್ಬರು ಮೂವರು ಯಾರೋ ಅಲ್ಲಿಗೆ ಬಂದಹಾಗೂ ಅವರ ಹಿಂದೆ ಇನ್ನೂ ಕೆಲವರು ಅವರನ್ನು ‘ಭೋಗವರ್ಮನಿಗೆ ಇಂದು ರಾತ್ರಿಗೆ ಬೇಕಾದ ಸಾಮಾನು ಇದೆಯೇ ಇಲ್ಲವೇ ಎಂದು ಯೋಚಿಸದೆ, ಎಲ್ಲಿ ಹೋಗಿದ್ದಿರಿ ಹಾಳು ಸೂಳೆಯ ಮಕ್ಕಳಿರಾ!’ ಎಂದು ದೊಣ್ಣೆಯಿಂದ ಹೊಡೆದು ಅಟ್ಟಿಸಿಕೊಂಡು ಬರುತ್ತಿದ್ದ ಹಾಗೂ ಅವರು ‘ಇದೊಂದುಸಾರಿ ನಾವು ಮಾಡಿದ ತಪ್ಪನ್ನು ಕ್ಷಮಿಸಬೇಕು!’ ಎಂದು ಬೇಡಿಕೊಳ್ಳುತ್ತಿದ್ದ ಹಾಗೂ ಯಶೋವರ್ಮನಿಗೆ ಕನಸಾಯಿತು. ಎಚ್ಚರಗೊಂಡು ಅವನು 'ಭೋಗವರ್ಮನಿಗೆ ಚಿಂತಿಸದೆಯೇ ಬರತಕ್ಕ ಭೋಗವೇ ಮೇಲು; ಅರ್ಥವರ್ಮನಿಗೆ ಇರುವ ಬೋಗರಹಿತವಾದ ಭಾಗ್ಯವೇಕೆ?’ ಎಂದು ಯೋಚಿಸುತ್ತಿರಲು ಅಂದಿನ ರಾತ್ರಿ ಕಳೆಯಿತು. ಬೆಳಿಗ್ಗೆ ಅವನು ಭೋಗವರ್ಮನ ಅಪ್ಪಣೆ ಪಡೆದು, ವಿಂಧ್ಯವಾಸಿನಿಯಲ್ಲಿಗೆ ಹೋಗಿ ಭೋಗವನ್ನೇ ಪ್ರಾರ್ಥಿಸಿ ಪಡೆದನು. ಮನೆಗೆ ಬಂದಮೇಲೆ ಅನಾಯಾಸವಾಗಿ ಚಿಂತೆ ಇಲ್ಲದೆ, ಒದಗುತ್ತಿದ್ದ ಭೋಗದಿಂದ ಸುಖವಾಗಿದ್ದನು. ಹೀಗೆ ಭೋಗವಿಲ್ಲದ ಭಾಗ್ಯ ಎಷ್ಟಿದ್ದರೂ ವ್ಯರ್ಥ. ಭೋಗವಿರುವ ಭಾಗ್ಯ ಎಷ್ಟು ಸ್ವಲ್ಪವಾಗಿದ್ದರೂ ಮೇಲು. ಆದ್ದರಿಂದ ಅವನು, ‘ಭಾಗ್ಯವನ್ನು ನೋಡಿ ಏಕೆ ಸಂಕಟಪಡುತ್ತೀರಿ? ನಿಮ್ಮ ಭೋಗವನ್ನು ನೋಡಿಕೊಂಡು ಸಂತೋಷಪಟ್ಟುಕೊಳ್ಳಿ; ಅವನ ಮೇಲೆ ಯುದ್ಧಕ್ಕೆ ಹೋಗಬೇಡಿ; ಹೊರಡುವುದಕ್ಕೆ ಸರಿಯಾದ ಲಗ್ನವೂ ಇಲ್ಲ; ಹೋದರೆ ಜಯವೂ ಆಗುವಂತೆ ತೋರುವುದಿಲ್ಲ—ಎಂದನು. ಆದರೂ ಆ ಐದು ಜನರೂ ಚಮರವಾಲನ ಮೇಲೆ ದಂಡೆತ್ತಿಹೋದರು. ಅವರ ಸೇನೆ ಒಂದಕ್ಕೆ ನಾಲ್ಕರಷ್ಟಿದ್ದರೂ ಚಮರವಾಲನಿಗೇ ಜಯವಾಯಿತು. ಐದು ಜನ ರಾಜರೂ ಸೆರೆಸಿಕ್ಕಿ ಅವರ ಸೇನೆಯೆಲ್ಲಾ ಹತವಾಯಿತು, ಇಲ್ಲ ಓಡಿಹೋಯಿತು. ಅವರಲ್ಲಿ ಪ್ರತಾಪಸೇನನೆಂಬುವನ ಹೆಂಡತಿಯಾದ ಯಶೋಲೇಖೆಯು ಅವನಿಗೆ ದೊರೆತಳು. ಅವಳೂ ‘ನನ್ನನ್ನು ಎಷ್ಟಾದರೂ ಇವನು ಯುದ್ಧದಲ್ಲಿ ಗೆದ್ದು ಪಡೆದಿದ್ದಾನೆ!’ ಎಂದುಕೊಂಡು ಅವನ ಅಂತಃಪುರವನ್ನು ಸೇರಿಕೊಂಡಳು. ಸ್ವಲ್ಪ ದಿವಸದ ಮೇಲೆ ಅವಳ ಪ್ರಾರ್ಥನೆಯಂತೆ ಅವಳ ಗಂಡನೇ ಮುಂತಾದ ಐವರನ್ನೂ ಅವನು ಬಿಡುಗಡೆಮಾಡಿ ಮರ್ಯಾದೆಯಿಂದ ಅವರ ದೇಶಕ್ಕೆ ಹಿಂತಿರುಗಿ ಕಳುಹಿಸಿದನು. ಹೀಗೆ ಅವನು ಧೀರನಾದ್ದರಿಂದ, ತಮ್ಮ ಬಲಾಬಲಗಳು ಗೊತ್ತಿಲ್ಲದೆ ದ್ವೇಷದಿಂದ ಮೇಲೆಬಿದ್ದ ಅಷ್ಟೊಂದು ಹೆಚ್ಚಿನ ಶತ್ರುಗಳನ್ನೂ ಒಬ್ಬನೇ ಸೋಲಿಸಿದನು.

ಹೀಗೆಂದು ಗೋಮುಖನು ಹೇಳಿದ ಕಥೆಯನ್ನು ನರವಾಹನದತ್ತನು ಶ್ಲಾಘಿಸಿ ಅಂದಿನ ಸ್ನಾನಾಹ್ನಿಕಗಳಿಗೆ ಎದ್ದನು.

೫. ಮತ್ತೊಂದು ದಿವಸ ನರವಾಹನದತ್ತನು ಅವನ ಮಂತ್ರಿಗಳೊಡನೆ ಅಲಂಕಾರವತಿಯ ಮನೆಯಲ್ಲಿದ್ದಾಗ ಅಲ್ಲಿಗೆ ಮರುಭೂತಿಯ ಸೇವಕನು ಬಂದು ‘ದೇವ! ನಾನು ಮರುಭೂತಿಯಲ್ಲಿ ಈಗ ಎರಡು ವರ್ಷಗಳಿಂದ ಸೇವೆಮಾಡಿಕೊಂಡಿದ್ದೇನೆ; ಆತನು ನನಗೂ ನನ್ನ ಹೆಂಡತಿಗೂ ಅನ್ನವನ್ನೂ ಬಟ್ಟೆಯನ್ನೂ ಕೊಟ್ಟಿದ್ದಾನೆ; ಅದರ ಮೇಲೆ ವರ್ಷಕ್ಕೆ ಐವತ್ತು ದೀನಾರಗಳನ್ನು ಕೊಡಬೇಕು; ಅದನ್ನು ಕೊಟ್ಟಿಲ್ಲ. ಕೇಳಿದ್ದಕ್ಕೆ ನನ್ನನ್ನು ಒದೆದು ಕಳುಹಿಸಿದನು; ಇದನ್ನು ನೀನು ವಿಚಾರಮಾಡದಿದ್ದರೆ ನಾನು ಬೆಂಕಿಯಲ್ಲಿ ಬಿದ್ದು ಪ್ರಾಣಕಳೆದುಕೊಳ್ಳಬೇಕೆಂದಿದ್ದೇನೆ!’ ಎಂದನು. ಮರುಭೂತಿಯು ಈ ಮಾತನ್ನು ಕೇಳಿ ‘ನಾನು ಇವನಿಗೆ ದೀನಾರಗಳನ್ನು ಕೊಡಬೇಕಾದದ್ದು ನಿಜ; ಆದರೆ ನನ್ನ ಹತ್ತಿರ ಈಗ ದೀನಾರ ಇಲ್ಲ!’ ಎಂದನು. ಅದನ್ನು ಕೇಳಿ ಎಲ್ಲರೂ ನಕ್ಕರು. ನರವಾಹನದತ್ತನು ‘ಇದೇನು ನಿನ್ನ ಮೂರ್ಖತನ! ಇಷ್ಟೇಯೇ ನಿನ್ನ ಬುದ್ಧಿ? ಏಳು! ತಡಮಾಡದೆ ಇವನಿಗೆ ನೂರು ದೀನಾರವನ್ನು ಕೊಟ್ಟು ಕಳುಹಿಸು!’ ಎಂದನು. ಮರುಭೂತಿಗೆ ನಾಚಿಕೆಯಾಯಿತು. ಎದ್ದುಹೋಗಿ ನೂರು ದೀನಾರಗಳನ್ನು ತಂದು ಕೊಟ್ಟುಬಿಟ್ಟನು. ಆಗ ಗೋಮುಖನು ‘ದೇವ! ಈ ಮರುಭೂತಿಯ ಚಿತ್ತವೃತ್ತಿಯು ಬ್ರಹ್ಮನ ವಿಚಿತ್ರ ಸೃಷ್ಟಿಗಳಲ್ಲಿ ಒಂದು; ಚಿರದಾತೃರಾಜ ಮತ್ತು ಅವನ ಆಳು ಪ್ರಸಂಗ ಇವರ ಕಥೆಯನ್ನು ಕೇಳಿಲ್ಲವೇ? ಎಂದು ಅದನ್ನು ಹೇಳಿದನು:—


## ಚಿರದಾತೃರಾಜನ ಕಥೆ


ಚಿರಪುರದಲ್ಲಿ ಚಿರದಾತನೆಂಬ ರಾಜನಿದ್ದನು. ಅವನೇನೋ ಒಳ್ಳೆಯವನೇಯೆ; ಆದರೆ ಅವನ ಸುತ್ತಮುತ್ತ ಇದ್ದ ಪರಿವಾರ ಕೆಟ್ಟದ್ದು; ಆದ್ದರಿಂದ ಪರಪ್ರಾಂತದಿಂದ ಬಂದು ಅವನ ಚಾಕರಿಯಲ್ಲಿದ್ದ ಪ್ರಸಂಗನೆಂಬವನೂ ಅವನ ಇಬ್ಬರು ಸ್ನೇಹಿತರೂ ಐದು ವರ್ಷಕಾಲ ದುಡಿದರೂ ರಾಜನಿಂದ ಏನನ್ನೂ ಪಡೆದಿರಲಿಲ್ಲ. ಪರಿವಾರದವರು ರಾಜನನ್ನು ನೋಡಬೇಕೆಂದರೂ ಅವಕಾಶ ಕೊಡುತ್ತಿರಲಿಲ್ಲ. ಹೀಗಿರಲು ಆ ರಾಜನ ಮಗನು ಸತ್ತುಹೋದನು. ಆಗ ಭೃತ್ಯವರ್ಗದವರೆಲ್ಲರೂ ಬಂದು ರಾಜನಿಗೆ ತಮ್ಮ ಸಂತಾಪವನ್ನು ತಿಳಿಸಿ ಸಮಾಧಾನ ಹೇಳಿದರು. ಅವರ ಮಧ್ಯದಲ್ಲಿದ್ದ ಪ್ರಸಂಗನು, ಹತ್ತಿರದಲ್ಲಿದ್ದವರು ತಡೆದರೂ ಸುಮ್ಮನಿರದೆ, ‘ದೇವ! ನಾವು ಬಹುಕಾಲದಿಂದ ನಿನ್ನಲ್ಲಿ ಸೇವೆಮಾಡಿಕೊಂಡಿದ್ದೇವೆ; ಆದರೆ ನಮಗೆ ಏನೂ ಸಿಕ್ಕಲಿಲ್ಲ; ನೀನು ಕೊಡದಿದ್ದರೆ ನಿನ್ನ ಮಗನಾದರೂ ಕೊಡುತ್ತಾನೆಂದಿದ್ದೆವು; ದೈವವು ಅವನನ್ನು ಕಿತ್ತುಕೊಂಡುಹೋಯಿತು! ಆದ್ದರಿಂದ ನಮಗೆ ಇಲ್ಲಿ ಏನಿದೆ? ನಾವು ಹೋಗುತ್ತೇವೆ, ಅಪ್ಪಣೆಕೊಡು!’ ಎಂದು ನಮಸ್ಕರಿಸಿ ಹೊರಟುಹೋದನು. ರಾಜನು ಈ ಮಾತನ್ನು ಕೇಳಿ ‘ಆಹಾ! ಇವರಿಗೆ ನನ್ನ ಮಗನಲ್ಲಿ ಎಷ್ಟು ಆಸ್ಥೆ! ಇವರು ನಿಜವಾಗಿಯೂ ನನ್ನಲ್ಲಿ ಸ್ಥಿರಭಕ್ತಿ ಇರತಕ್ಕವರು! ಇವರನ್ನು ಬಿಡಬಾರದು!’ ಎಂದುಕೊಂಡು ಅವರನ್ನು ಕರೆಸಿ, ಬಡತನವು ಅವರ ಹತ್ತಿರ ಸುಳಿಯದಂತೆ ಧನವನ್ನು ಕೊಟ್ಟನು. ದೇವ! ಹೀಗೆ ಜನರ ಸ್ವಭಾವ ಚಿತ್ರವಿಚಿತ್ರವಾಗಿರುತ್ತದೆ! ಆ ರಾಜನು ಸಕಾಲದಲ್ಲಿ ಕೊಡದೆ ಅಕಾಲದಲ್ಲಿ ಕೊಟ್ಟನು—ಎಂದನು. ಇದರಂತೆ ಇನ್ನೂ ಒಂದು ಕಥೆಯನ್ನು ಹೇಳಿದನು:—


## ಕನಕವರ್ಷರಾಜನ ಕಥೆ


ಹಿಂದೆ ಗಂಗಾನದಿಯ ತೀರದಲ್ಲಿ ಕನಕಪುರವೆಂಬ ಊರು ಇತ್ತು. ಅಲ್ಲಿ ವಾಸುಕಿಯ ಮೊಮ್ಮಗನಾದ ಕನಕವರ್ಷನೆಂಬ ರಾಜನು ಆಳುತ್ತಿದ್ದನು. ಒಂದು ಸಾರಿ ಅವನ ಹತ್ತಿರಕ್ಕೆ ರೋಲದೇವನೆಂಬ ಚಿತ್ರಕಾರನು ಬಂದು ‘ಮಹಾಸ್ವಾಮೀ! ನಾನು ಕೋಟೆಯ ಬಾಗಿಲಿಗೆ ದಟ್ಟಿಯನ್ನು ಕಟ್ಟಿದ್ದದ್ದು ಮಹಾಸ್ವಾಮಿಯವರ ದರ್ಶನ ಮಾಡಬೇಕೆಂದೇ ಹೊರತು ನನ್ನ ವಿಜ್ಞಾನದ ಮದದಿಂದಲ್ಲ; ಚಿತ್ರದಲ್ಲಿ ಏನು ಬರೆಯಲಿ? ಅಪ್ಪಣೆಯಾಗಬೇಕು!’ ಎಂದನು. ರಾಜನು ‘ಉಪಾಧ್ಯಾಯ! ನಿನಗೆ ಇಷ್ಟ ಬಂದದ್ದೇನಾದರೂ ಒಂದನ್ನು ಮೊದಲು ಬರೆ! ನಿನ್ನ ಕೌಶಲ ಎಷ್ಟರಮಟ್ಟಿನದು ಎಂಬುದು ಅದರಿಂದ ಗೊತ್ತಾಗುತ್ತದೆ!’ ಎಂದನು. ಹತ್ತಿರದಲ್ಲಿದ್ದವರು ‘ರಾಜನನ್ನೇ ಚಿತ್ರಿಸು, ಮಿಕ್ಕ ಕುರೂಪಿಗಳನ್ನು ಕಟ್ಟಿಕೊಂಡೇನು?’ ಎಂದರು. ಅದರಂತೆ ಬರೆಯಲು ಅದನ್ನು ಎಲ್ಲರೂ ಹೊಗಳಿ ‘ರಾಜನು ಒಬ್ಬನೇ ಇದ್ದರೆ ಚೆನ್ನಾಗಿರುವುದಿಲ್ಲ; ಅವನ ಪಕ್ಕದಲ್ಲಿ ಅವನಿಗೆ ಅನುರೂಪಳಾದ ರಾಣಿಯೊಬ್ಬಳನ್ನು ಬರೆ!’ ಎಂದು ಸುತ್ತಲೂ ಸೇರಿದ್ದ ಸ್ತ್ರೀಪರಿವಾರವನ್ನು ತೋರಿಸಿದರು. ಅವನು ಅವರೆಲ್ಲರನ್ನೂ ನೋಡಿ ‘ಇವರು ಇಷ್ಟೊಂದು ಜನವಿದ್ದರೂ ರಾಜನಿಗೆ ಅನುರೂಪಳಾದ ಹೆಂಗಸು ಇಲ್ಲಿ ಯಾರೂ ಇಲ್ಲ; ವಿದರ್ಭ ರಾಜಕುಮಾರಿಯಾದ ಮದನಸುಂದರಿಯೊಬ್ಬಳೇ ಅವನಿಗೆ ತಕ್ಕವಳು! ಅವಳಿಗೂ ನಿನ್ನಲ್ಲಿ ಅನುರಾಗವಿರುವುದಾಗಿ ನನಗೆ ಅಲ್ಲಿ ಇದ್ದಾಗ ತಿಳಿಯಿತು. ನಾನು ಅವಳ ಚಿತ್ರಪಟವನ್ನು ಬರೆದು ತಂದಿದ್ದೇನೆ’ ಎಂದು ಅದನ್ನು ತೋರಿಸಿದನು. ಆ ರೂಪಲಾವಣ್ಯಗಳನ್ನು ನೋಡಿ ರಾಜನು ಬೆರಗಾಗಿ ಹೋದನು. ಕೆಲವು ದಿನಗಳ ಮೇಲೆ ಅವನು ಸಂಗಮಸ್ವಾಮಿಯೆಂಬ ಕಾರ್ಯಶಾಲಿಯಾದ ಬ್ರಾಹ್ಮಣನನ್ನು ವಿದರ್ಭರಾಜನಾದ ದೇವಶಕ್ತಿಯ ಹತ್ತಿರಕ್ಕೆ ಕಳುಹಿಸಿದನು. ಅವನು ಒಪ್ಪಲು, ಕನಕವರ್ಷನು ಕುಂಡಿನಪುರಕ್ಕೆ ಹೋಗಿ ಅವಳನ್ನು ಮದುವೆ ಮಾಡಿಕೊಂಡು ಬಂದನು. ಅವಳು ಕೃಷ್ಣನಿಗೆ ರುಕ್ಮಿಣಿ ಹೇಗೋ ಹಾಗೆ ಅವನಿಗೆ ಅಚ್ಚುಮೆಚ್ಚಾದ ಹೆಂಡತಿಯಾದಳು. ಒಂದು ದಿನ ಅವಳೊಡನೆ ಮಲಗಿ ನಿದ್ರಿಸುತ್ತಿದ್ದಾಗ ಯಾವಳೋ ಒಬ್ಬಳು ವಿಕಾರವಾದ ಹೆಂಗಸು ಅವನ ಏಕಾವಳೀಸರವನ್ನೂ ಚೂಡಾರತ್ನವನ್ನೂ ಕಿತ್ತುಕೊಂಡು ಹೋದ ಹಾಗೂ ಭೇತಾಳನು ತನ್ನನ್ನು ಹೊತ್ತುಕೊಂಡು ಹೋಗಿ ಸಮುದ್ರದಲ್ಲಿ ಹಾಕಿದ ಹಾಗೂ ಅಲ್ಲಿಂದ ಎದ್ದಾಗ ಕತ್ತಿನಲ್ಲಿ ಸರವೂ ತಲೆಯಲ್ಲಿ ಚೂಡಾಮಣಿಯೂ ಮೊದಲಿನಂತೆಯೇ ಇದ್ದ ಹಾಗೂ ಕನಸನ್ನು ಕಂಡನು. ಬೆಳಗ್ಗೆ ಬಂದ ಪರಿಚಯಸ್ಥನಾದ ಕ್ಷಪಣಕನೊಬ್ಬನನ್ನು ಅದಕ್ಕೆ ಅರ್ಥವೇನೆಂದು ಕೇಳಲು ಅವನು ‘ನಿನ್ನ ಹೆಂಡತಿ ಮಕ್ಕಳೊಡನೆ ವಿಯೋಗ ಉಂಟಾಗಿ, ಕೊಂಚಕಾಲ ದುಃಖ ಅನುಭವಿಸಿದ ಮೇಲೆ ಅವರನ್ನು ಮತ್ತೆ ಪಡೆಯುತ್ತೀಯೆ ಎಂದು ಇದಕ್ಕೆ ಅರ್ಥ’ ಎಂದು ಹೇಳಿದನು. ಆದರೆ ಅವನಿಗೆ ಆಗ ಇನ್ನೂ ಮಗನೇ ಆಗಿರಲಿಲ್ಲ. ಆಮೇಲೆ ವಾಸುಕಿಯ ಮಗಳೂ ಅವನ ತಂದೆಯ ತಂಗಿಯೂ ಆದ ರತ್ನಪ್ರಭೆಯ ಸೂಚನೆಯಂತೆ ಅವನು ಕುಮಾರಸ್ವಾಮಿಯನ್ನು ಉಪಾಸನೆಮಾಡಿ ಒಬ್ಬ ಮಗನ ವರವನ್ನು ಪಡೆದನು. ಆದರೆ ಹೆಂಗಸೊಬ್ಬಳು ಅವನಿಗೆ ಅನುವಾಗಿದ್ದಳೆಂದು ತಿಳಿದು ಆ ಕುಮಾರಸ್ವಾಮಿಯೇ ‘ನಿನಗೂ ನಿನ್ನ ಹೆಂಡತಿಮಕ್ಕಳಿಗೂ ವಿಯೋಗ ಉಂಟಾಗಲಿ; ಮೂರು ಗಂಡಗಳನ್ನು ಕಳೆದಮೇಲೆ ಅವರೊಡನೆ ಮತ್ತೆ ಸೇರು!’ ಎಂದು ಶಪಿಸಿದನು. ಮದನಸುಂದರಿಯು ಗರ್ಭಿಣಿಯಾಗಿ ಒಂದು ಗಂಡುಮಗುವನ್ನು ಹೆತ್ತಳು. ಆರನೆಯ ದಿನ ರಾತ್ರಿ ಒಬ್ಬ ಭಯಂಕರಳಾದ ಸ್ತ್ರೀಯು ಕೈಯಲ್ಲಿ ಚೂರಿ ಹಿಡಿದು ಹೊಲೆಮನೆಗೆ ನುಗ್ಗಿ ಮದನಸುಂದರಿಯ ಮಗ್ಗುಲಲ್ಲಿ ಹಾಲು ಕುಡಿಯುತ್ತ ಮಲಗಿದ್ದ ಮಗುವನ್ನು ಎತ್ತಿಕೊಂಡು ಹೋದಳು. ‘ಅಯ್ಯೋ! ರಾಕ್ಷಸಿಯು ನನ್ನ ಮಗುವನ್ನು ಎತ್ತಿಕೊಂಡು ಹೋಗುತ್ತಿದ್ದಾಳೆ!’ ಎಂದು ಕೂಗುತ್ತ ಮದನಸುಂದರಿಯು ಅವಳನ್ನು ಅಟ್ಟಿಸಿಕೊಂಡು ಹೋದಳು. ಅವಳು ಓಡಿಹೋಗಿ ಕೊಳದಲ್ಲಿ ಮಗುವಿನೊಡನೆ ಮುಳುಗಿಬಿಟ್ಟಳು. ಮಗು ಬಿದ್ದೆಡೆಯಲ್ಲಿ ತಾಯಿಯೂ ಬಿದ್ದಳು. ರಾಜನು ಶಾಪವನ್ನು ನೆನೆದು ಊರಲ್ಲಿ ನಿಲ್ಲಲಾರದೆ ವಿಂಧ್ಯಾಟವಿಗೆ ಹೋದನು. ಅಲ್ಲಿ ಅವನನ್ನು ಒಂದು ಸಿಂಹವು ಅಟ್ಟಿಸಿಕೊಂಡು ಬಂತು. ಆದರೆ ಅದನ್ನು ಆಕಾಶದಿಂದ ಇಳಿದುಬಂದ ಒಬ್ಬ ವಿದ್ಯಾಧರನು ಕೊಂದುಹಾಕಿದನು. ಅವನು ಹಿಂದೆ ರಾಜನಿಂದ ಸಹಾಯವನ್ನು ಪಡೆದು ಬೇತಾಳನನ್ನು ಸಾಧಿಸಿ ಹೀಗೆ ವಿದ್ಯಾಧರನಾಗಿದ್ದನು. ಅಲ್ಲಿಂದ ಮುಂದೆ ಹೋಗುತ್ತಿರಲು ಅವನನ್ನು ಒಂದು ಆನೆಯು ಅಟ್ಟಿಸಿಕೊಂಡು ಬಂತು. ರಾಜನು ಓರೆಯಾಗಲು, ಆನೆಯು ಮುಂದೆ ನುಗ್ಗಿ ಒಂದು ಕಮರಿಯಲ್ಲಿ ಮಗುಚಿಕೊಂಡಿತು. ಇಷ್ಟುಹೊತ್ತಿಗೆ ಆಯಾಸವಾಗಿ ಒಂದು ಕೊಳದಲ್ಲಿ ಸ್ನಾನಮಾಡಿ ನೀರು ಕುಡಿದು ತಾವರೆದಂಟನ್ನು ತಿಂದು ತೀರದಲ್ಲಿ ಮರದ ಕೆಳಗೆ ಮಲಗಿರಲು, ಕೆಲವು ಶಬರರು ಅವನನ್ನು ವಿಂಧ್ಯವಾಸಿನಿಗೆ ಬಲಿಕೊಡುವುದಕ್ಕೆಂದು ಕಟ್ಟಿ ತೆಗೆದುಕೊಂಡು ಹೋದರು. ಅವನು ದೇವಿಯನ್ನು ಸ್ತೋತ್ರಮಾಡಲು ಅವನ ಕಟ್ಟುಗಳೆಲ್ಲಾ ಕಳಚಿಬಿದ್ದವು. ಈ ಆಶ್ಚರ್ಯವನ್ನು ನೋಡಿ, ಅದು ದೇವಿಯ ಅನುಗ್ರಹವೆಂದು ಭಾವಿಸಿ ಶಬರರಾಜನು ಅವನನ್ನು ಬಿಡುಗಡೆ ಮಾಡಿದನು. ಹೀಗೆ ಮೂರು ಗಂಡಗಳು ಕಳೆಯಲು, ಅವನ ಸೋದರತ್ತೆಯು ಅವನ ಹೆಂಡತಿಯನ್ನೂ ಮಗುವನ್ನೂ ಕರೆದುಕೊಂಡು ಬಂದು ಒಪ್ಪಿಸಿದಳು. ಕುಮಾರಸ್ವಾಮಿಯ ಶಾಪ ಕಳೆಯಲೆಂದು ಆ ಕಾಲದಲ್ಲಿ ತಾನು ಅವರನ್ನು ಕರೆದುಕೊಂಡು ಹೋಗಿ ತನ್ನ ಮನೆಯಲ್ಲಿಟ್ಟುಕೊಂಡಿದ್ದಳೆಂದು ಸಮಾಧಾನ ಹೇಳಿದಳು. ಆಮೇಲೆ ಅವನು ಅವರನ್ನು ಕನಕಪುರಕ್ಕೆ ಕರೆದುಕೊಂಡುಬಂದು ಅವರೊಡನೆ ಸುಖವಾಗಿದ್ದನು—ಎಂದನು.

೬. ನರವಾಹನದತ್ತನು ಈ ಕಥೆಯನ್ನು ಕೇಳಿ ಸಂತೋಷಗೊಂಡು ಮರುಭೂತಿಯನ್ನು ನೋಡಿ ‘ನೀನೂ ಏನಾದರೂ ಒಂದು ಕಥೆಯನ್ನು ಹೇಳುವುದಿಲ್ಲವೇನಯ್ಯಾ?’ ಎಂದು ಕೇಳಿದನು. ಅವನು ಇದನ್ನು ಹೇಳಿದನು:—


## ಚಂದ್ರಸ್ವಾಮಿಯ ಕಥೆ


ಕಮಲಪುರದಲ್ಲಿ ಚಂದ್ರಸ್ವಾಮಿಯೆಂಬ ಬ್ರಾಹ್ಮಣನಿದ್ದನು. ಅವನಿಗೆ ಲಕ್ಷ್ಮೀಸರಸ್ವತಿಯರ ಜೊತೆಗೆ ದೇವಮತಿಯೆಂಬ ವಿನಯವತಿಯಾದ ಹೆಂಡತಿಯೂ ಇದ್ದಳು. ಅವರಿಗೆ ಮಹೀಪಾಲನೆಂಬ ಮಗನೂ ಚಂದ್ರಮತಿಯೆಂಬ ಮಗಳೂ ಹುಟ್ಟಿದರು. ಆ ಪ್ರಾಂತದಲ್ಲಿ ಅನಾವೃಷ್ಟಿಯಿಂದ ಮಳೆಬೆಳೆಗಳು ಹೋಗಲು, ರಾಜನು ಪ್ರಜೆಗಳನ್ನು ಸುಲಿಯಲು ಮೊದಲುಮಾಡಿದನು. ಆಗ ದೇವಮತಿಯು ತನ್ನ ತವರುಮನೆಗೆ ಹೋಗಿಬಿಡೋಣವೆಂದು ಗಂಡನಿಗೆ ಹೇಳಿದಳು. ಅವನು ‘ಅದು ಸರಿಯಲ್ಲ; ಬರಗಾಲದಲ್ಲಿ ಮನೆಬಿಟ್ಟು ಓಡಿಹೋಗುವುದು ಮಹಾಪಾಪಕಾರ್ಯ; ಆದ್ದರಿಂದ ಈ ಹುಡುಗರನ್ನು ನಾನು ನಿಮ್ಮ ತಂದೆಯ ಮನೆಯಲ್ಲಿ ಬಿಟ್ಟುಬರುತ್ತೇನೆ’ ಎಂದನು. ಅವಳು ಒಪ್ಪಲು ಅವನು ಹೊರಟು ಮೂರುನಾಲ್ಕು ದಿನಗಳಲ್ಲಿ ಒಂದು ಕಾಡಿಗೆ ಬಂದನು. ಅಲ್ಲಿ ಬಿಸಿಲಿನಿಂದ ನೆಲ ಕಾದುಹೋಗಿತ್ತು; ಮರಗಳು ಓಣಗಿ ನಿಂತಿದ್ದವು; ಅವೂ ಹೆಚ್ಚಾಗಿರಲಿಲ್ಲ. ಅಂಥ ಕಡೆಯಲ್ಲಿ ನೀರಡಿಸಿ ಬಾಯಿ ಒಣಗಿಹೋಗಲು, ಅವನು ಹುಡುಗರನ್ನು ಒಂದು ಮರದ ಕೆಳಗೆ ಕೂರಿಸಿ ನೀರನ್ನು ಹುಡುಕಿಕೊಂಡು ಹೋದನು. ಸ್ವಲ್ಪದೂರ ಹೋದಕೂಡಲೆ ಎದುರಿಗೆ ಸಿಂಹದಂಷ್ಟ್ರನೆಂಬ ಶಬರರಾಜನನ್ನು ಕಂಡು ಅಲ್ಲಿ ನೀರೆಲ್ಲಿದೆ ಎಂದು ಕೇಳಲು ಅವನು ತನ್ನ ಪರಿವಾರದವರಿಗೆ ಸಂಜ್ಞೆ ಮಾಡಿ ‘ಇವನಿಗೆ ನೀರು ತೋರಿಸಿ!’ ಎಂದನು. ಅವರು ಅವನನ್ನು ಹಳ್ಳಿಗೆ ಕರೆದುಕೊಂಡು ಹೋಗಿ ಕಟ್ಟಿಹಾಕಿದರು. ಆಗ ಅವರ ಮೋಸ ತಿಳಿಯಿತು. ತನ್ನನ್ನು ಬಲಿಕೊಟ್ಟರೆ ಮಕ್ಕಳ ಗತಿ ಏನು ಎಂದು ಚಿಂತಿಸುತ್ತ ಕತ್ತೆತ್ತಿ ನೋಡಿ ಸೂರ್ಯನನ್ನು ಭಕ್ತಿಯಿಂದ ಸ್ತುತಿಸಿದನು. ಆಗ ‘ಚಂದ್ರಸ್ವಾಮಿ, ನೀನು ವಧೆಗೀಡಾಗುವುದಿಲ್ಲ; ನಿನ್ನ ಮಕ್ಕಳೂ ಸಿಕ್ಕುತ್ತಾರೆ!’ ಎಂದು ಆಶರೀರವಾಣಿಯಾಯಿತು. ಅತ್ತ, ತಂದೆಯು ಎಷ್ಟುಹೊತ್ತಾದರೂ ಬರದಿರಲು, ಹುಡುಗರು ಅಳುವುದಕ್ಕೆ ಮೊದಲು ಮಾಡಿದವು. ಆಗ ಆ ಮಾರ್ಗವಾಗಿ ಹೋಗುತ್ತಿದ್ದ ವರ್ತಕಪಡೆಯ ಯಜಮಾನನಾದ ಸಾರ್ಥಧರನೆಂಬವನು ಅವರ ವೃತ್ತಾಂತವನ್ನು ಕೇಳಿ ಮನಕರಗಿ ಅವರನ್ನು ತನ್ನೊಡನೆ ಕರೆದುಕೊಂಡು ಹೋದನು. ಅವನೊಡನೆ ಇದ್ದ ಮಹೀಪಾಲನನ್ನು ತಾರಾಪುರದ ಮಂತ್ರಿಯಾದ ಅನಂತಸ್ವಾಮಿಯು ಕಂಡು, ಅವನ ವೃತ್ತಾಂತವನ್ನು ಕೇಳಿದನು. ಬ್ರಾಹ್ಮಣ ಹುಡುಗನೆಂದು ತಿಳಿಯಿತು. ಹುಡುಗನು ತೇಜಸ್ವಿಯಾಗಿಯೂ ಅಗ್ನಿಕಾರ್ಯಾದಿ ಕರ್ಮನಿರತನಾಗಿಯೂ ಇದ್ದನು. ಆದ್ದರಿಂದ ವರ್ತಕನನ್ನು ಕೇಳಿ ಆ ಹುಡುಗರನ್ನು ಕರೆದುಕೊಂಡುಹೋಗಿ ತನ್ನ ಮನೆಯಲ್ಲಿ ಸಾಕುತ್ತಿದ್ದನು. ಅತ್ತ ಶಬರನಾಯಕನಿಗೆ ಸೂರ್ಯನು ಕನಸಿನಲ್ಲಿ ಕಾಣಿಸಿಕೊಂಡು ಚಂದ್ರಸ್ವಾಮಿಯನ್ನು ಬಿಟ್ಟುಬಿಡುವಂತೆ ಹೇಳಿದ್ದರಿಂದ ಅವನು ತನ್ನ ಊರಿಗೆ ಹಿಂತಿರುಗಿ ಬಂದು ಅವನನ್ನು ಬಿಡಿಸಿದನು. ಆಮೇಲೆ ಅವನು ಹುಡುಗರನ್ನು ಹುಡುಕುತ್ತ ಜಲಪುರವೆಂಬ ಊರಿಗೆ ಹೋಗಿ ಅಲ್ಲಿ ಒಬ್ಬ ಬ್ರಾಹ್ಮಣನ ಮನೆಯಲ್ಲಿ ನಿಂತಾಗ ಅವನ ಪ್ರಸ್ತಾಪ ಬಂದು ‘ಈಗ ಕೆಲವು ದಿನಗಳ ಕೆಳಗೆ ಕನಕವರ್ಮನೆಂಬ ವರ್ತಕನು ಕಾಡಿನಲ್ಲಿ ಒಬ್ಬ ಬ್ರಾಹ್ಮಣ ಹುಡುಗನೂ ಹುಡುಗಿಯೂ ಸಿಕ್ಕಿದರೆಂದು ಕರೆತಂದಿದ್ದನು.; ಅವನು ನಾರೀಕೇಳದ್ವೀಪಕ್ಕೆ ಹೋದನೆಂದು ಕೇಳಿದೆ. ಅದು ಎಲ್ಲಿದೆಯೋ ತಿಳಿಯದು’ ಎಂದನು. ಆ ಮಾತನ್ನು ಕೇಳಿ ಆ ಹುಡುಗರೇ ತನ್ನ ಮಕ್ಕಳಿರಬೇಕೆಂದು ಚಂದ್ರಸ್ವಾಮಿಯು ಭಾವಿಸಿ ಆ ದ್ವೀಪಕ್ಕೆ ಹೋಗುತ್ತಿದ್ದ ಒಬ್ಬ ವರ್ತಕನ ಜೊತೆಯಲ್ಲಿ ಅಲ್ಲಿಗೆ ಹೋಗಿ ವಿಚಾರಮಾಡಲು, ಅವನು ಅಲ್ಲಿಂದ ಕಟಾಹದ್ವೀಪಕ್ಕೆ ಹೋದನೆಂದರು. ಅಲ್ಲಿಗೆ ಹೋದರೆ, ಅಲ್ಲಿಂದ ಕರ್ಪೂರ ದ್ವೀಪಕ್ಕೆ ಹೋದನೆಂದರು. ಅಲ್ಲಿಂದ ಸುವರ್ಣದ್ವೀಪ ಸಿಂಹಳದ್ವೀಪಗಳನ್ನು ಸುತ್ತಿ ಕೊನೆಗೆ ಕನಕವರ್ಮನ ಊರಾದ ಚಿತ್ರಕೂಟಪುರಕ್ಕೆ ಹೋಗಿ ನೋಡಿದರೆ ಆ ವರ್ತಕನಿಗೆ ಸಿಕ್ಕಿದ್ದ ಹುಡುಗರು ತನ್ನ ಮಕ್ಕಳಲ್ಲ, ಇನ್ನಾರೋ ಆಗಿದ್ದರು! ಆಗ ಅವನು ಅತ್ತು ನಿರಾಶೆಯಿಂದ ‘ಈ ಹಾಳು ವಿಧಿಯು ನನ್ನನ್ನು ಇಷ್ಟುದೂರ ವ್ಯರ್ಥವಾಗಿ ಅಲೆದಾಡಿಸಿತು. ಈ ವರ್ಷದೊಳಗಾಗಿ ಅವರು ಸಿಕ್ಕದಿದ್ದರೆ ಗಂಗಾತೀರದಲ್ಲಿ ತಪಸ್ಸಿನಿಂದ ದೇಹ ಬಿಡತಕ್ಕದ್ದೇ ಸರಿ!’ ಎಂದು ನಿರ್ಧರಿಸಿದನು. ಆಗ ಒಬ್ಬ ಜ್ಞಾನಿಯು ಅವನಿಗೆ ‘ನಾರಾಯಣಿಯ ಅನುಗ್ರಹದಿಂದ ನಿನ್ನ ಮಕ್ಕಳನ್ನು ಪಡೆಯುತ್ತೀಯೆ!’ ಎಂದು ಹೇಳಿದನು. ಅದನ್ನು ನಂಬಿಕೊಂಡು ಅವನು ಅಗ್ರಹಾರ ಗ್ರಾಮನಗರಗಳನ್ನು ಸುತ್ತುತ್ತ ಒಂದು ಕಾಡಿಗೆ ಬಂದು ಹಣ್ಣು ತಿಂದು ನೀರು ಕುಡಿದು ರಾತ್ರಿ ಹುಲಿ ಸಿಂಹ ಮುಂತಾದ ಮೃಗಗಳು ಬಂದಾವೆಂದು ಮರಹತ್ತಿ ಕುಳಿತನು. ಒಂದು ಹೊತ್ತಿನಲ್ಲಿ ಆ ಮರದ ಕೆಳಗೆ ನಾರಾಯಣಿ ಮುಂತಾದ ಮಾತೃದೇವತೆಗಳು ಬಂದು ಸೇರಿ ಭೈರವನಿಗೆ ಕಾದುಕೊಂಡಿದ್ದರು.* ಆಗ ನಾರಾಯಣಿಯ ದಾಸಿಯೊಬ್ಬಳು ಮರದ ಮೇಲಿದ್ದ ಬ್ರಾಹ್ಮಣನನ್ನು ನೋಡಿದಳು; ಅವನ ಮೇಲೆ ಮನಸ್ಸಾಯಿತು; ಅವನೂ ಅವಳನ್ನು ನೋಡಿ ಚಂಚಲನಾದನು. ಇದನ್ನು ಅರಿತು ನಾರಾಯಣಿಯು ಎಲ್ಲರೂ ಹೋದಮೇಲೆ ಅವರನ್ನು ವಿಚಾರಮಾಡಿದಳು. ದಾಸಿಯು ಒಪ್ಪಿಕೊಂಡಳು. ಚಂದ್ರಸ್ವಾಮಿಯು "ತಾಯಿ! ಮನಸ್ಸು ಚಂಚಲ; ಏನು ಮಾಡುವುದು? ಆದರೂ ಪರಸ್ತ್ರೀಯರನ್ನು ಮುಟ್ಟಲಾರೆ; ಕಾಯಕವಾದ ಪಾಪದಿಂದಲಾದರೂ ದೂರವಾಗಿರಬೇಕೆನ್ನುತ್ತೇನೆ!” ಎಂದನು. ನಾರಾಯಣಿಯು ಸತ್ಯವಾದ ಈ ಮಾತಿಗೆ ಮೆಚ್ಚಿ ‘ನಿನ್ನ ಹೆಂಡತಿ ಮಕ್ಕಳು ನಿನಗೆ ಬೇಗ ದೊರೆಯಲಿ; ಇಗೋ, ಈ ಉತ್ಪಲಮಾಲೆಯನ್ನು ತೆಗೆದುಕೋ; ಇದು ವಿಷನಿವಾರಕವಾದದ್ದು!’ ಎಂದು ದಾಸಿಯೊಡನೆ ಹೊರಟುಹೋದಳು. ಅವನು ರಾತ್ರಿಯನ್ನು ಮರದ ಮೇಲೆ ಕಳೆದು ಅಲ್ಲಿ ಇಲ್ಲಿ ಸುತ್ತುತ್ತ ತಾರಾಪುರಕ್ಕೆ ಬಂದನು. ಅಲ್ಲಿ ಒಂದು ಸರೋವರದಲ್ಲಿ ಸ್ನಾನಮಾಡಿಕೊಂಡು ಬರುತ್ತಿರಲು, ದಾರಿಯಲ್ಲಿ ‘ಅಯ್ಯೋ ಪಾಪ!’ ಎಂದು ಜನರು ಮಾತನಾಡಿಕೊಂಡು ಹೋಗುತ್ತಿದ್ದರು. ಅದೇನೆಂದು ಕೇಳಲು ಅವರು ‘ನಮ್ಮ ಮಂತ್ರಿಯಾದ ಅನಂತಸ್ವಾಮಿಯು ಇಬ್ಬರು ಹುಡುಗರನ್ನು ತಂದು ಸಾಕಿಕೊಂಡಿದ್ದನು. ಅವನಿಗೆ ಮಕ್ಕಳಿಲ್ಲದ್ದರಿಂದ ಅವರ ಮೇಲೆ ತುಂಬ ಪ್ರೀತಿಯಿತ್ತು. ಅವರಲ್ಲಿ ಮಹೀಪಾಲನೆಂಬ ಹುಡುಗನನ್ನು ಕೃಷ್ಣಸರ್ಪವು ಕಚ್ಚಿ ಬಿಟ್ಟಿದೆ!’ ಎಂದರು. ಅವನೇ ತನ್ನ ಮಗನೆಂದು ನಿರ್ಧರಿಸಿ ಚಂದ್ರಸ್ವಾಮಿಯು ಅಲ್ಲಿಗೆ ಓಡಿಹೋದನು. ದೇವಿಯು ಕೊಟ್ಟ ಉತ್ಪಲಮಾಲೆ ಕೈಯಲ್ಲಿದ್ದದ್ದರಿಂದ ತುಂಬ ಸಂತೋಷವಾಯಿತು. ಗುಂಪಿನೊಳಗೆ ನುಗ್ಗಿಹೋಗಿ ಅದನ್ನು ಹುಡುಗನ ಮೂಗಿಗೆ ಹಿಡಿದನು; ಕೂಡಲೆ ವಿಷವಿಳಿಯಿತು; ಊರಿನಲ್ಲಿ ರಾಜನು ಮೊದಲುಮಾಡಿಕೊಂಡು ಎಲ್ಲರೂ ಸಂತೋಷಪಟ್ಟರು. ಚಂದ್ರಸ್ವಾಮಿಯು ಯಾವನೋ ದೇವಾಂಶ ಪುರುಷನಿರಬೇಕೆಂದು ರಾಜನೂ ಮಂತ್ರಿಯೂ ಪುರಜನರೂ ಎಲ್ಲರೂ ಗೌರವಿಸಿದರು. ಅವನು ಮಂತ್ರಿಯ ಮನೆಯಲ್ಲಿಯೇ ನಿಂತನು. ತಂದೆಮಕ್ಕಳಿಗೆ ಗುರುತಾಯಿತು. ಆದರೂ ಅವರು ಅದನ್ನು ಯಾರಿಗೂ ತಿಳಿಸದೆ ಗೋಪ್ಯವಾಗಿಟ್ಟುಕೊಂಡಿದ್ದರು. ತಾರಾವರ್ಮರಾಜನು ಮಹೀಪಾಲನ ಗುಣಾತಿಶಯಗಳನ್ನು ನೋಡಿ ಸಂತೋಷಪಟ್ಟು ಅವನಿಗೆ ತನ್ನ ಮಗಳು ಬಂಧುಮತಿಯನ್ನು ಮದುವೆ ಮಾಡಿಕೊಟ್ಟನು. ಹಾಗೆಯೇ ಅರ್ಧರಾಜ್ಯವನ್ನೂ ಕೊಟ್ಟನು. ಆಮೇಲೆ ಚಂದ್ರಸ್ವಾಮಿಯು ಮಗನನ್ನು ಕುರಿತು, ‘ಊರಿಗೆ ಹೋಗಿ ನಿಮ್ಮ ತಾಯಿಯನ್ನು ಕರೆದುಕೊಂಡು ಬರೋಣ; ರಾಜನಾಗಿ ನನ್ನನ್ನು ಮರೆತುಬಿಟ್ಟ ಎಂದು ಅವಳು ದುಃಖದಿಂದ ಶಪಿಸಿಯಾಳು. ತಾಯಿತಂದೆಗಳ ಶಾಪ ತಟ್ಟಿದರೆ ಯಾರೂ ಸುಖವಾಗಿರುವುದಕ್ಕಾಗುವುದಿಲ್ಲ. ಪಿತೃಭಕ್ತಿಯಾದರೋ ಕಾಮಧೇನುವಿಗೆ ಸಮಾನ’* ಎಂದು ಧರ್ಮವ್ಯಾಧನ ಕಥೆಯನ್ನು ಹೇಳಿದನು:—


## ಧರ್ಮವ್ಯಾಧನ ಕಥೆ


ಹಿಂದೆ ಒಬ್ಬ ಮುನಿಯು ಕಾಡಿನಲ್ಲಿ ಹೋಗುತ್ತ ಒಂದು ಮರದ ಕೆಳಗೆ ಕುಳಿತಾಗ ಅವನ ಮೇಲೆ ಬಲಾಕಾಪಕ್ಷಿಯು ಅಚ್ಚಿಕ್ಕಿತು. ಆದ್ದರಿಂದ ಅವನು ಅದನ್ನು ದುರುಗುಟ್ಟಿಕೊಂಡು ನೋಡಿದನು; ಅವನ ದೃಷ್ಟಿ ಬಿದ್ದದ್ದೇ ತಡ, ಅದು ಉರಿದು ಬೂದಿಯಾಯಿತು; ತನ್ನ ತಪಸ್ಸಿನ ಪ್ರಭಾವ ಇಷ್ಟುಮಟ್ಟಿಗಿದೆ ಎಂದು ಅವನಿಗೆ ಅಹಂಕಾರವುಂಟಾಯಿತು. ಆಮೇಲೆ ಅವನು ಒಂದು ಸಾರಿ ಊರಿನೊಳಗೆ ಒಬ್ಬ ಬ್ರಾಹ್ಮಣನ ಮನೆಯಲ್ಲಿ ಭಿಕ್ಷವನ್ನು ಕೇಳಿದನು; ಮನೆಯ ಯಜಮಾನಿಯು ‘ಸ್ವಲ್ಪ ತಾಳಿ; ಪತಿಯ ಸೇವೆಯನ್ನು ಮುಗಿಸಿಕೊಂಡು ಬರುತ್ತೇನೆ’ ಎಂದಳು. ಅವನಿಗೆ ಕೋಪ ಬಂದು ಅವಳನ್ನು ದುರುಗುಟ್ಟಿಕೊಂಡು ನೋಡಿದನು. ಆಕೆ ನಕ್ಕು ‘ಮುನಿಯೇ! ನಾನೇನು ಬಲಾಕಾಪಕ್ಷಿಯಲ್ಲ; ಸ್ವಲ್ಪ ತಾಳಿಕೋ!’ ಎಂದಳು. ಇದನ್ನು ಕೇಳಿ ಅವನು ‘ಈಕೆಗೆ ಇದು ಹೇಗೆ ಗೊತ್ತಾಯಿತು? ಇದು ಆಶ್ಚರ್ಯವಾಗಿದೆ!’ ಎಂದು ಯೋಚಿಸುತ್ತ ಅಲ್ಲಿ ಕುಳಿತುಕೊಂಡನು. ಪತಿಶುಶ್ರೂಷೆ ಮುಗಿದಮೇಲೆ ಆಕೆ ಭಿಕ್ಷೆಯನ್ನು ತಂದಳು. ಅವನು ಕೈ ಮುಗಿದುಕೊಂಡು ‘ತಾಯಿ! ಪರೋಕ್ಷವಾದ ಬಲಾಕಾವೃತ್ತಾಂತವು ನಿನಗೆ ಹೇಗೆ ತಿಳಿಯಿತೆಂದು ಹೇಳಿದರೆ ಆಮೇಲೆ ಭಿಕ್ಷೆ ಹಾಕಿಸಿಕೊಳ್ಳುತ್ತೇನೆ’ ಎಂದನು. ಆಕೆಯು ‘ಅಯ್ಯಾ! ಪತಿಭಕ್ತಿಗಿಂತ ಮತ್ತಾವ ಧರ್ಮವನ್ನೂ ನಾನು ಅರಿಯೆ; ಅದರ ಪ್ರಭಾವದಿಂದ ನನಗೆ ಇದು ತಿಳಿಯಿತು; ನೀನು ಮಾಂಸವ್ಯಾಪಾರಿಯಾದ ಧರ್ಮವ್ಯಾಧನನ್ನು ಹೋಗಿ ನೋಡು; ಅದರಿಂದ ನಿನಗೆ ಶ್ರೇಯಸ್ಸಾಗುತ್ತದೆ; ಅಹಂಕಾರ ಹೋಗುತ್ತದೆ’ ಎಂದಳು. ಅದರಂತೆ ಅವನು ಧರ್ಮವ್ಯಾಧನನ್ನು ಹುಡುಕಿಕೊಂಡು ಹೋಗಿ ಮಾಂಸದ ಅಂಗಡಿಯ ಮೇಲೆ ಕುಳಿತಿದ್ದ ಅವನನ್ನು ಕಂಡನು. ಅವನು ಮುನಿಯನ್ನು ನೋಡುತ್ತಿದ್ದ ಹಾಗೆಯೇ ‘ಅಯ್ಯಾ ಬ್ರಾಹ್ಮಣ! ನಿನ್ನನ್ನು ಆ ಪತಿವ್ರತೆಯು ಕಳುಹಿಸಿದ್ದಾಳೆಯೇನು?’ ಎಂದು ಕೇಳಿದನು. ಅದನ್ನು ಕೇಳಿ ಮುನಿಯು ‘ಮಾಂಸ ವ್ಯಾಪಾರಿಯಾದ ನಿನಗೆ ಇದು ಗೊತ್ತಾದದ್ದು ಹೇಗೆ?’ ಎಂದು ಕೇಳಿದನು. ಧರ್ಮವ್ಯಾಧನು ‘ನಾನು ಮಾತಾಪಿತೃಭಕ್ತ; ಅವರೇ ನನಗೆ ಸರ್ವಸ್ವ. ಅವರಿಗೆ ಸ್ನಾನ ಮಾಡಿಸಿದಮೇಲೆ ನಾನು ಸ್ನಾನಮಾಡುತ್ತೇನೆ; ಊಟಮಾಡಿಸಿದ ಮೇಲೆ ಊಟ ನಾನು ಮಾಡುತ್ತೇನೆ; ಅವರು ಮಲಗಿದಮೇಲೆ ನಾನು ಮಲಗುತ್ತೇನೆ; ಅದರಿಂದ ನನಗೆ ಈ ಜ್ಞಾನವುಂಟಾಗಿದೆ. ಇತರರು ಮೃಗಗಳನ್ನು ಕೊಂದು ತಂದ ಮಾಂಸವನ್ನು ಸ್ವಧರ್ಮವೆಂದು ಮಾರುತ್ತೇನೆ. ದುಡ್ಡಿನ ಆಸೆಯಿಂದಲ್ಲ; ಆ ಪತಿವ್ರತೆಗಾಗಲಿ ನನಗಾಗಲಿ ಅಹಂಕಾರವಿಲ್ಲ; ಅಹಂಕಾರವು ಜ್ಞಾನಕ್ಕೆ ಅಡ್ಡಿಯಾಗುತ್ತದೆ; ಆದ್ದರಿಂದ ನೀನೂ ಅಹಂಕಾರವನ್ನು ಬಿಡು; ಅದರಿಂದ ಪರಿಶುದ್ಧನಾಗುತ್ತೀಯೆ; ನಿನ್ನ ಧರ್ಮವನ್ನು ನೀನು ಆಚರಿಸು; ಅದರಿಂದ ಪರಂಜ್ಯೋತಿಯನ್ನು ಪಡೆಯುತ್ತೀಯೆ’ ಎಂದನು. ಆಮೇಲೆ ಮುನಿಯು ಅವನ ಮನೆಗೆ ಹೋಗಿ ಅವನ ನಡವಳಿಕೆಯನ್ನು ನೋಡಿ ಸಂತೋಷಗೊಂಡು, ಕಾಡಿಗೆ ಹೋಗಿ ಅವನ ಉಪದೇಶವನ್ನು ಅನುಸರಿಸಿ ಸಿದ್ಧನಾದನು; ಆ ಧರ್ಮವ್ಯಾಧ ಪತಿವ್ರತೆಯರೂ ಧರ್ಮಾಚರಣೆಯಿಂದ ಸಿದ್ಧಿಯನ್ನು ಪಡೆದರು.

ಗಂಡನಲ್ಲಿಯೂ ತಾಯಿತಂದೆಗಳಲ್ಲಿಯೂ ಭಕ್ತಿ ಇರತಕ್ಕವರ ಮಹಿಮೆ ಇಂಥದು! ಆದ್ದರಿಂದ ಬಾ! ನಿನ್ನನ್ನು ನೋಡುವುದಕ್ಕೆ ತವಕಪಡುತ್ತಿರುವ ನಿನ್ನ ತಾಯಿಯನ್ನು ನೋಡೋಣ!—ಎಂದನು. ಆಗ ಮಹೀಪಾಲನು ತನ್ನ ಧರ್ಮಪಿತೃವಾದ ಅನಂತಸ್ವಾಮಿಗೆ ಎಲ್ಲವನ್ನೂ ತಿಳಿಸಿ, ರಾಜ್ಯಭಾರವನ್ನು ಒಪ್ಪಿಸಿ, ಊರಿಗೆ ಹೋಗಿ ತಾಯಿಯನ್ನು ಕಂಡನು. ದೇವಮತಿಯು ಕೋಗಿಲೆ ವಸಂತವನ್ನು ಕಂಡಂತೆ ಸಂತೋಷಗೊಂಡಳು. ಅವಳೊಡನೆ ಅಲ್ಲಿಯೇ ಸ್ವಲ್ಪಕಾಲವಿರಲು ಅತ್ತ ತಾರಾಪುರದಲ್ಲಿ ಅವನ ಹೆಂಡತಿಯು ಗಂಡನ ವಿರಹವನ್ನು ತಾಳದೆ ತಳಮಳಗೊಂಡಳು. ‘ಯಾವುದೋ ಒಂದು ಕೆಲಸದ ನಿಮಿತ್ತವಾಗಿ ಹೋಗುತ್ತಿದ್ದೇನೆ; ಬೇಗ ಬಂದುಬಿಡುತ್ತೇನೆ’ ಎಂದು ಹೇಳಿಹೋಗಿದ್ದಾನೆ; ಚಿಂತೆ ಮಾಡಬೇಡ—ಎಂದು ತಂದೆ ಎಷ್ಟು ಹೇಳಿದರೂ ಅವಳಿಗೆ ಮನಸ್ಸು ಸಮಾಧಾನವಾಗಲಿಲ್ಲ. ಆದ್ದರಿಂದ ಪರದೇಶದಿಂದ ಬರುತ್ತಿದ್ದ ಬ್ರಾಹ್ಮಣರನ್ನೆಲ್ಲಾ ತನ್ನ ಗಂಡನ ಸಮಾಚಾರವನ್ನು ಕೇಳುತ್ತಿದ್ದಳು.* ಅವರು ತಾವು ಅವನನ್ನು ನೋಡಿರಲಿಲ್ಲವೆಂದೂ, ಆದರೆ ಅಧೈರ್ಯಪಡಬಾರದೆಂದೂ ಸತ್ಕರ್ಮನಿರತರಾದವರಿಗೆ ಸ್ವಲ್ಪ ತಡವಾದರೂ ಪ್ರಿಯಸಂಯೋಗವಾಗಿಯೇ ಆಗುವುದೆಂದೂ ಸಮಾಧಾನ ಹೇಳುತ್ತಿದ್ದರು. ಹೀಗೆ ಸುಮನನೆಂಬ ಬ್ರಾಹ್ಮಣನು ನಳನ ಕಥೆಯನ್ನು ಹೇಳಿದನು:—


## ನಳನ ಕಥೆ


ಹಿಂದೆ ನಿಷಧದೇಶದಲ್ಲಿ ನಳನೆಂಬ ದೊರೆಯಿದ್ದನು. ಅವನು ರೂಪಿನಲ್ಲಿ ಮನ್ಮಥನನ್ನು ಮೀರಿಸಿದ್ದನು. ತನಗೆ ಅನುರೂಪಳಾದ ಹೆಂಡತಿಯನ್ನು ಹುಡುಕುತ್ತಿದ್ದ ಅವನಿಗೆ, ವಿದರ್ಭರಾಜನಾದ ಭೀಮನ ಮಗಳು ದಮಯಂತಿ ಅಂಥವಳೆಂದು ತಿಳಿದುಬಂತು. ಭೀಮನಿಗೂ ಹಾಗೆಯೇ ನಳನು ತನ್ನ ಮಗಳಿಗೆ ಅನುರೂಪನಾದ ಗಂಡನೆಂದು ತಿಳಿದುಬಂತು. ಹೀಗಿರಲು ದಮಯಂತಿಯು ಒಂದುದಿನ ತಮ್ಮೂರಿನ ಸರೋವರದಲ್ಲಿ ಜಲಕ್ರೀಡೆಯಾಡುತ್ತಿದ್ದಾಗ, ಅಲ್ಲಿ ತಾವರೆಯನ್ನು ತಿನ್ನುತ್ತಿದ್ದ ಒಂದು ರಾಜಹಂಸವನ್ನು ತನ್ನ ಉತ್ತರೀಯ ಹಾಕಿ ಹಿಡಿದಳು. ಅದು ‘ರಾಜಪುತ್ರಿ! ನಾನು ನಿನಗೆ ಉಪಕಾರಮಾಡುತ್ತೇನೆ, ನನ್ನನ್ನು ಬಿಟ್ಟುಬಿಡು; ನಳನೆಂಬ ರಾಜನಿದ್ದಾನೆ; ಅವನನ್ನು ದಿವ್ಯಸ್ತ್ರೀಯರೂ ಅಪೇಕ್ಷಿಸುತ್ತಾರೆ; ಅವನಿಗೆ ನೀನು ತಕ್ಕವಳು; ನಿನಗೆ ಅವನು ತಕ್ಕವನು; ನಾನು ನಿಮ್ಮ ಪ್ರಣಯದೂತನಾಗುತ್ತೇನೆ!’ ಎಂದಿತು. ದಮಯಂತಿಯು ಹಾಗೆಯೇ ಆಗಲೆಂದು ಅದನ್ನು ಬಿಟ್ಟಳು. ಅದು ಬೇಗ ನಿಷಧದೇಶಕ್ಕೆ ಹೋಗಿ ನಳನು ಜಲಕ್ರೀಡೆಯಲ್ಲಿದ್ದ ಸರೋವರದಲ್ಲಿ ಇಳಿಯಿತು. ನಳನು ತನ್ನ ಉತ್ತರೀಯ ಹಾಕಿ ಅದನ್ನು ಕೌತುಕಕ್ಕಾಗಿ ಹಿಡಿದನು. ಅದು ‘ಅಯ್ಯಾ ರಾಜ! ನನ್ನನ್ನು ಬಿಡು! ಏಕೆಂದರೆ ನಾನು ನಿನಗೆ ಉಪಕಾರಮಾಡಲೆಂದು ಬಂದಿದ್ದೇನೆ; ವಿದರ್ಭರಾಜನಾದ ಭೀಮನಿಗೆ ದಮಯಂತಿ ಎಂಬ ಮಗಳಿದ್ದಾಳೆ; ಅವಳು ಭೂಲೋಕದ ತಿಲೋತ್ತಮೆ; ಅವಳು ದೇವತೆಗಳೂ ಅಪೇಕ್ಷಿಸುವಂಥವಳು; ನಾನು ನಿನ್ನನ್ನು ಅವಳ ಮುಂದೆ ವರ್ಣಿಸಲು, ಅವಳು ನಿನ್ನನ್ನೇ ವರಿಸಿದ್ದಾಳೆ; ಅದನ್ನು ನಿನಗೆ ತಿಳಿಸಲು ಬಂದಿದ್ದೇನೆ’ ಎಂದಿತು. ಅವನು ‘ಹಾಗಾದರೆ ನಾನು ಧನ್ಯ!’ ಎಂದು ಅದನ್ನು ಬಿಟ್ಟನು. ಅದು ಇದನ್ನು ದಮಯಂತಿಗೆ ತಿಳಿಸಿತು. ದಮಯಂತಿಯು ತಾಯಿಯ ಮೂಲಕ ಅದನ್ನು ತಂದೆಗೆ ತಿಳಿಸಿದಳು. ಅವನು ಸ್ವಯಂವರವನ್ನು ಏರ್ಪಡಿಸಿ ಎಲ್ಲ ರಾಜರಿಗೂ ಹೇಳಿಕಳುಹಿಸಿದನು. ನಳನೂ ತುಂಬ ಉತ್ಸುಕನಾಗಿ ಹೊರಟನು. ಇಂದ್ರಾದಿಲೋಕಪಾಲಕರಿಗೆ ನಾರದರಿಂದ ನಳದಮಯಂತಿಯರು ಪರಸ್ಪರ ಸ್ವಯಂವೃತರಾಗಿದ್ದರೆಂಬ ಸಂಗತಿ ತಿಳಿಯಿತು. ಆಗ ಇಂದ್ರ ವಾಯು ಯಮ ಅಗ್ನಿ ವರುಣ ಈ ಐವರೂ ವಿದರ್ಭಕ್ಕೆ ಹೋಗುತ್ತಿದ್ದ ನಳನನ್ನು ಕಂಡು “ಅಯ್ಯಾ ರಾಜ! ನೀನು ದಮಯಂತಿಯ ಹತ್ತಿರಕ್ಕೆ ಹೋಗಿ ‘ನಮ್ಮ ಐವರಲ್ಲಿ ಯಾರನ್ನಾದರೂ ವರಿಸು; ಮನುಷ್ಯಮಾತ್ರನಾದ ನಳನಿಂದ ನಿನಗೇನಾಗಬೇಕಾಗಿದೆ? ಮನುಷ್ಯರು ಮರ್ತ್ಯರು; ದೇವತೆಗಳು ಅಮರರು’ ಎಂದು ಹೇಳು. ಅದೃಶ್ಯನಾಗಿ ಅಲ್ಲಿಗೆ ಹೋಗುವಂತೆ ನಿನಗೆ ವರ ಕೊಟ್ಟಿದ್ದೇವೆ” ಎಂದರು. ಅವನು ‘ಹಾಗೆಯೇ ಆಗಲಿ’ ಎಂದು ದೇವಾಜ್ಞೆಯನ್ನು ಹೊತ್ತು ಅಂತಃಪುರವನ್ನು ಹೊಕ್ಕು ಅದನ್ನು ದಮಯಂತಿಗೆ ತಿಳಿಸಿದನು. ಅವಳು ಅದನ್ನು ಕೇಳಿ “ದೇವತೆಗಳು ಎಂಥವರೇ ಆಗಿರಲಿ! ಆದರೂ ನಳನೇ ನನ್ನ ಪತಿ; ನನಗೆ ದೇವತೆಗಳಿಂದ ಆಗಬೇಕಾದದ್ದೇನೂ ಇಲ್ಲ!’ ಎಂದಳು. ಆಗ ಅವನು ತನ್ನ ಪರಿಚಯವನ್ನು ಹೇಳಿ, ಇಂದ್ರಾದಿಗಳ ಹತ್ತಿರಕ್ಕೆ ಹೋಗಿ ನಡೆದ ಸಂಗತಿಯನ್ನು ತಿಳಿಸಿದನು. ಅವರು ‘ಅಯ್ಯಾ, ನೀನು ಸತ್ಯವಾದಿ; ಆದ್ದರಿಂದ ನಾವು ನಿನಗೆ ವಶರಾಗಿದ್ದೇವೆ; ನೀನು ನೆನೆದಾಗ ಬರುತ್ತೇವೆ’ ಎಂದು ವರಗಳನ್ನು ಕೊಟ್ಟರು. ನಳನು ವಿದರ್ಭದ ಕಡೆಗೆ ಹೊರಟನು. ಅವರು ಮೋಸಮಾಡಬೇಕೆಂದು ನಳನ ರೂಪವನ್ನು ಧರಿಸಿ ಮನುಷ್ಯರಂತೆ ಭೀಮನ ಸ್ವಯಂವರ ಸಭೆಯಲ್ಲಿ ನಳನ ಹತ್ತಿರ ಹೋಗಿ ಕುಳಿತರು. ಸ್ವಯಂವರ ಮೊದಲಾಗಲು ದಮಯಂತಿಯ ಅಣ್ಣನು ಒಬ್ಬೊಬ್ಬ ರಾಜನನ್ನೂ ತಂಗಿಗೆ ಪರಿಚಯ ಮಾಡಿಸುತ್ತ ಬಂದನು. ಅವಳು ಅವರೆಲ್ಲರನ್ನೂ ಬಿಟ್ಟು ನಳನಿದ್ದೆಡೆಗೆ ಬಂದಳು. ಅಲ್ಲಿಗೆ ಬಂದ ಕೂಡಲೆ ಅಲ್ಲಿದ್ದ ಆರು ಜನ ನಳರನ್ನು ನೋಡಿ ಅವಳಿಗೆ ದಿಗ್ಭ್ರಮೆ ಹಿಡಿಯಿತು. ಆಗ ದಮಯಂತಿಯು ‘ಇದು ಆ ಐವರು ಲೋಕಪಾಲಕರ ಮಾಯೆ; ಆರನೆಯವನು ನಳ; ನಾನು ಮುಂದೆ ಹೋಗಬೇಕಾಗಿಲ್ಲ’ ಎಂದು ಆಲೋಚಿಸಿ ನಳನಲ್ಲಿಯೇ ಮನಸ್ಸಿಟ್ಟು ಸೂರ್ಯನನ್ನು ನೋಡುತ್ತ ‘ಎಲೈ ಲೋಕಪಾಲಕರೇ! ಸ್ವಪ್ನದಲ್ಲಿಯಾದರೂ ನಳನನ್ನು ಬಿಟ್ಟು ಅನ್ಯರ ಮೇಲೆ ನನಗೆ ಮನಸ್ಸಿಲ್ಲದಿದ್ದರೆ, ಆ ಸತ್ಯದಿಂದ ನಿಮ್ಮ ನಿಜರೂಪವನ್ನು ತೋರಿಸಿ! ಮೊದಲು ವರಿಸಿದವನನ್ನು ಬಿಟ್ಟು ಮಿಕ್ಕವರೆಲ್ಲರೂ ಕನ್ಯೆಯಾದವಳಿಗೆ ಪರಪುರುಷರೇಯೆ; ಅವರಿಗೆ ಅವಳು ಪರಪತ್ನಿಯೆ! ಆದ್ದರಿಂದ ನಿಮಗೆ ಈ ಮೋಹವೇಕೆ?’ ಎಂದಳು. ಅದನ್ನು ಕೇಳಿದ ಇಂದ್ರಾದಿ ಐವರು ದೇವತೆಗಳೂ ತಮ್ಮ ತಮ್ಮ ರೂಪವನ್ನು ತಾಳಿದರು. ಆಗ ದಮಯಂತಿಯು ಆರನೆಯವನಾದ ನಳನಿಗೆ ವರಣಮಾಲೆ ಹಾಕಿದಳು. ಆಕಾಶದಿಂದ ಪುಷ್ಪವೃಷ್ಟಿಯಾಯಿತು. ಭೀಮರಾಜನು ಅವರಿಗೆ ಮದುವೆ ಮಾಡಿದನು. ಇಂದ್ರಾದಿಗಳು ಹಿಂತಿರುಗಿ ಹೋಗುತ್ತ ದಾರಿಯಲ್ಲಿ ಕಲಿದ್ವಾಪರರನ್ನು ಕಂಡರು. ಅವರು ದಮಯಂತಿಗಾಗಿ ಹೋಗುತ್ತಿದ್ದರೆಂದು ಊಹಿಸಿ ‘ವಿದರ್ಭಕ್ಕೆ ಹೋಗಬೇಡಿ; ನಾವು ಅಲ್ಲಿಂದಲೇ ಬರುತ್ತಿದ್ದೇವೆ; ಸ್ವಯಂವರ ಆಗಿಹೋಯಿತು. ದಮಯಂತಿಯು ನಳನನ್ನು ವರಿಸಿದಳು’ ಎಂದರು. ಅದನ್ನು ಕೇಳಿ ಪಾಪಿಷ್ಠರಾದ ಆ ಕಲಿದ್ವಾಪರರು ಕೋಪಗೊಂಡು ‘ನಿಮ್ಮಂಥ ದೇವತೆಗಳನ್ನು ಬಿಟ್ಟು ಅವಳು ಒಬ್ಬ ಮನುಷ್ಯನನ್ನು ವರಿಸಿದಳೇ? ಅವರನ್ನು ನಾವು ಅಗಲಿಸುತ್ತೇವೆ!’ ಎಂದು ಪ್ರತಿಜ್ಞೆಮಾಡಿದರು. ನಳನು ಮಾವನ ಮನೆಯಲ್ಲಿ ಒಂದು ವಾರವಿದ್ದು ದಮಯಂತಿಯೊಡನೆ ನಿಷಧ ದೇಶಕ್ಕೆ ಬಂದನು. ಅವರ ಪ್ರೇಮ ಗೌರೀಶಂಕರರ ಪ್ರೇಮಕ್ಕಿಂತ ಹೆಚ್ಚಿನದಾಗಿತ್ತು. ಈಶ್ವರನಿಗೆ ಗೌರಿಯು ಅರ್ಧದೇಹ; ನಳನಿಗಾದರೋ ದಮಯಂತಿಯು ಪೂರ್ತಿಯಾಗಿ ತಾನೇ ಆಗಿದ್ದಳು. ಸ್ವಲ್ಪಕಾಲದ ಮೇಲೆ ಅವರಿಗೆ ಇಂದ್ರಸೇನನೆಂಬ ಮಗನೂ ಇಂದ್ರಸೇನೆಯೆಂಬ ಮಗಳೂ ಆದರು. ಈ ಮಧ್ಯೆ ಕಲಿಯು ನಳನಲ್ಲಿ ಏನಾದರೂ ಛಿದ್ರ ಸಿಕ್ಕೀತೇ ಎಂದು ಕಾಯುತ್ತಿದ್ದನು. ಆದರೆ ನಳನು ಶಾಸ್ತ್ರವನ್ನು ಮೀರಿ ಹೋಗುತ್ತಿರಲಿಲ್ಲ; ಆದ್ದರಿಂದ ಬಹುದಿನ ಕಾಯಬೇಕಾಯಿತು. ಒಂದು ಸಾರಿ ನಳನು ಕುಡಿದು ಮತ್ತನಾಗಿದ್ದು ಕೈಕಾಲು ತೊಳೆಯದೆ ಸಂಧ್ಯಾವಂದನೆ ಮಾಡದೆ ಹಾಗೆಯೇ ಮಲಗಿ ನಿದ್ರೆಹೋದನು; ಹಗಲೂ ರಾತ್ರಿಯೂ ಒಂದೇಸಮನೆ ಕಣ್ಣುಬಿಟ್ಟುಕೊಂಡು ಕಾಯುತ್ತಿದ್ದ ಕಲಿಗೆ ಈ ಅವಕಾಶ ಸಿಕ್ಕಿದ ಕೂಡಲೆ ಅವನ ದೇಹದೊಳಗೆ ಹೊಕ್ಕನು. ಅಂದಿನಿಂದ ನಳನು ಧರ್ಮಮಾರ್ಗವನ್ನು ಬಿಟ್ಟು, ಮನಸ್ಸು ಬಂದಂತೆ ನಡೆಯಲು ಮೊದಲು ಮಾಡಿದನು—ಪಗಡೆಯಾಡಿದನು, ದಾಸಿಯರೊಡನೆ ಕ್ರೀಡಿಸಿದನು, ಸುಳ್ಳು ಹೇಳಿದನು, ಹಗಲು ನಿದ್ರೆಮಾಡಿದನು, ರಾತ್ರಿ ಎಚ್ಚೆತ್ತನು, ನಿಷ್ಕಾರಣವಾಗಿ ಮತ್ತೊಬ್ಬರ ಮೇಲೆ ಕೋಪ ಮಾಡಿಕೊಂಡನು, ಅನ್ಯಾಯದಿಂದ ಹಣ ತೆಗೆದುಕೊಂಡನು, ಸಜ್ಜನರಿಗೆ ಅವಮಾನಮಾಡಿದನು, ದುರ್ಜನರಿಗೆ ಸನ್ಮಾನ ಮಾಡಿದನು. ದ್ವಾಪರನು ಇದೇ ರೀತಿ ದಾರಿಬಿಟ್ಟುಹೋದ ಅವನ ತಮ್ಮ ಪುಷ್ಕರನನ್ನು ಹೊಕ್ಕನು. ಒಂದು ಸಾರಿ ನಳನು ತನ್ನ ತಮ್ಮ ಪುಷ್ಕರನ ಮನೆಯಲ್ಲಿದ್ದ ಒಂದು ಸುಂದರವಾದ ಬಿಳಿಯ ಹೋರಿಯನ್ನು ನೋಡಿ ಅದಕ್ಕೆ ಆಸೆಪಟ್ಟನು; ಪುಷ್ಕರನು ಅದನ್ನು ಕೊಡಲಿಲ್ಲ; ‘ಅದರ ಮೇಲೆ ಇಷ್ಟವಿದ್ದರೆ ನನ್ನೊಡನೆ ಜೂಜಾಡಿ ಅದನ್ನು ಗೆದ್ದುಕೋ!’ ಎಂದನು. ನಳನು ಆಗಲೆಂದನು. ಅಣ್ಣತಮ್ಮಂದಿರು ಜೂಜಿಗೆ ಕೂತರು; ಪುಷ್ಕರನ ಕಡೆ ಆ ಹೋರಿಯೇ ಪಣವಾಯಿತು; ನಳನ ಕಡೆ ಆನೆ ಮೊದಲಾದುವುಗಳು ಪಣವಾದವು. ಪುಷ್ಕರನು ಮೇಲಿಂದ ಮೇಲೆ ಗೆಲ್ಲುತ್ತಾ ಬಂದನು. ಎರಡು ಮೂರು ದಿನಗಳಲ್ಲಿ ಕೋಶವೆಲ್ಲಾ ಬರಿದಾಯಿತು; ಕಲಿಯ ವಶಕ್ಕೆ ಸಿಕ್ಕಿದ್ದ ನಳನು ಯಾರು ತಡೆದರೂ ಕೇಳಲಿಲ್ಲ. ಆದ್ದರಿಂದ ರಾಜ್ಯ ಹೋಯಿತೆಂದು ತಿಳಿದು ದಮಯಂತಿಯು ತನ್ನ ಮಕ್ಕಳನ್ನು ರಥ ಹತ್ತಿಸಿ ತನ್ನ ತವರುಮನೆಗೆ ಕಳುಹಿಸಿದಳು. ಅಷ್ಟುಹೊತ್ತಿಗೆ ನಳನು ರಾಜ್ಯವನ್ನು ಪೂರ್ತಿಯಾಗಿ ಕಳೆದುಕೊಂಡನು. ಆಗ ಪುಷ್ಕರನು ‘ನಿನ್ನದನ್ನೆಲ್ಲಾ ಗೆದ್ದಾಯಿತು; ಈಗ ನನ್ನ ಹೋರಿಗೆ ಪ್ರತಿಯಾಗಿ ದಮಯಂತಿಯನ್ನು ಒಡ್ಡು!’ ಎಂದನು. ಆ ಮಾತನ್ನು ಕೇಳಿ ನಳನು ಅನಲನಂತೆ ಉರಿದೆದ್ದನು. ಮಾತನಾಡತಕ್ಕ ಕಾಲವಲ್ಲದ್ದರಿಂದ ಏನೂ ಮಾತನಾಡಲಿಲ್ಲ; ಪಣವನ್ನೂ ಒಡ್ಡಲಿಲ್ಲ; ಪುಷ್ಕರನು, ‘ಹೆಂಡತಿಯನ್ನು ಪಣವಾಗಿ ಒಡ್ಡದಿದ್ದರೆ, ಅವಳೊಡನೆ ನನ್ನ ದೇಶಬಿಟ್ಟು ಹೋಗು!’ ಎಂದನು. ನಳನು ಹಾಗೆಯೇ ಮಾಡಿದನು; ರಾಜಸೇವಕರು ಅವನನ್ನು ಎಲ್ಲೆಯವರೆಗೆ ಹೋಗಿ ದಾಟಿಸಿಬಂದರು. ಕಲಿಯು ನಳನಿಗೇ ಇಂಥ ಅವಸ್ಥೆಯನ್ನು ತಂದಿಟ್ಟಮೇಲೆ ಮಿಕ್ಕ ಕ್ರಿಮಿಗಳ ಪಾಡೇನು! ಜೂಜೆಂಬುದು ಕಲಿದ್ವಾಪರರ ಜೀವಿಕೆ; ಅದರಿಂದ ಅಂಥ ರಾಜರ್ಷಿಗಳಿಗೂ ವಿಪತ್ತು; ಅದರಿಂದ ಧರ್ಮ ಸ್ನೇಹ ಎಲ್ಲಾ ಹೋಗಿಬಿಡುತ್ತದೆ. ಹೀಗೆ ತಮ್ಮನಿಂದ ಐಶ್ವರ್ಯವೆಲ್ಲಾ ಅಪಹೃತವಾಗಲು ನಳನು ದೇಶಭ್ರಷ್ಟನಾಗಿ ದಮಯಂತಿಯೊಡನೆ ಕಾಡಿನಲ್ಲಿ ತೊಳಲುತ್ತ ಬಳಲುತ್ತ ಹಸಿದು ಬಾಯಾರಿ ಒಂದು ಕೊಳದ ತಡಿಯಲ್ಲಿ ತಂಗಿದನು. ಅಲ್ಲಿಗೆ ಎರಡು ಹಂಸಗಳು ಬರಲು ಆಹಾರಕ್ಕಾಗುತ್ತವೆಯೆಂದು ಅವುಗಳನ್ನು ಹಿಡಿಯಲೋಸುಗ ಅವುಗಳ ಮೇಲೆ ತನ್ನ ಉತ್ತರೀಯವನ್ನು ಹಾಕಿದನು. ಅವು ಅದನ್ನು ಎತ್ತಿಕೊಂಡು ಹಾರಿಹೋದವು. ‘ದಾಳಗಳು ಹಂಸರೂಪದಿಂದ ಬಂದು ಬಟ್ಟೆಯನ್ನೂ ಕಿತ್ತುಕೊಂಡು ಹೋದವು!’ ಎಂದು ಆಕಾಶವಾಣಿಯಾಯಿತು. ಆಗ ಅವನು ಒಂಟಿಬಟ್ಟೆಯಲ್ಲಿ ಕುಳಿತು, ದುಮ್ಮಾನದಿಂದ ದಮಯಂತಿಯನ್ನು ಕುರಿತು ‘ಪ್ರಿಯೇ! ಇದು ವಿದರ್ಭದ ದಾರಿ; ಇದು ಅಂಗದೇಶದ ದಾರಿ; ಇದು ಕೋಶಲದ ದಾರಿ’ ಎಂದು ಉಪಾಯವಾಗಿ ಅವಳಿಗೆ ತಂದೆಯ ಮನೆಯ ದಾರಿಯನ್ನು ತೋರಿಸಿದನು. ದಮಯಂತಿಯು ಅದನ್ನು ಕೇಳಿ ‘ಇದೇನು ನನ್ನನ್ನು ಆರ್ಯಪುತ್ರನು ಬಿಟ್ಟುಹೋಗಬೇಕೆಂದಿದ್ದಾನೆಯೇ!’ ಎಂದು ಹೆದರಿದಳು. ಅವರು ಅಲ್ಲಿ ದೊರೆತ ಹಣ್ಣುಹಂಪಲನ್ನು ತಿಂದು ರಾತ್ರಿ ಹುಲ್ಲುಹಾಸಿಕೊಂಡು ಮಲಗಿದರು. ದಾರಿನಡೆದ ಆಯಾಸದಿಂದ ದಮಯಂತಿಗೆ ನಿದ್ರೆ ಹತ್ತಿತು; ನಳನು ಮಾತ್ರ ಕಲಿಯ ಪ್ರೇರಣೆಯಿಂದ ಅವಳನ್ನು ಬಿಟ್ಟುಹೋಗಬೇಕೆಂದು ಎಚ್ಚರವಾಗಿದ್ದನು. ಆದ್ದರಿಂದ ಅವಳು ಹೊದ್ದಿದ್ದ ಬಟ್ಟೆಯಲ್ಲಿ ಅರ್ಧಹರಿದು ತಾನು ಹೊದ್ದುಕೊಂಡು ಅಲ್ಲಿಂದ ಹೊರಟನು. ದಮಯಂತಿಯು ರಾತ್ರಿ ಕಳೆದಮೇಲೆ ಗಂಡನನ್ನು ಕಾಣದೆ ಅವನು ತನ್ನನ್ನು ಬಿಟ್ಟುಹೋದನೆಂದು ಹಲವು ರೀತಿಯಲ್ಲಿ ಗೋಳಾಡಿದಳು. ‘ಆರ್ಯಪುತ್ರ! ಮಹಾಸತ್ತ್ವ! ನೀನು ಶತ್ರುಗಳಲ್ಲಿಯೂ ಕೃಪೆ ತೋರಿಸತಕ್ಕವನು; ಇಂಥವನು ಪ್ರೀತಿಪಾತ್ರಳಾದ ನನ್ನಲ್ಲಿ ಏಕೆ ನಿಷ್ಕರುಣಿಯಾದೆ? ಕಾಡಿನಲ್ಲಿ ಒಬ್ಬನೇ ಹೇಗೆ ನಡೆದುಹೋಗುತ್ತೀಯೆ? ನಿನಗೆ ಯಾರು ಆಯಾಸವನ್ನು ಪರಿಹರಿಸುತ್ತಾರೆ? ಸೇವೆಮಾಡುತ್ತಾರೆ? ನಾನು ಪತಿವ್ರತೆಯಾಗಿದ್ದರೆ ದೇವತೆಗಳು ನಿನಗೊಬ್ಬನಿಗೆ ಮಂಗಳವನ್ನುಂಟು ಮಾಡಲಿ—ನಾನು, ನನ್ನ ಮಗ, ಮಗಳು ಹಾಗಿರಲಿ!’ ಎಂದು ಶೋಕಿಸುತ್ತ ನಳನು ಹಿಂದೆ ತೋರಿಸಿದ್ದ ದಾರಿ ಹಿಡಿದು ಹೊರಟಳು; ದಾರಿಯಲ್ಲಿ ಅವಳನ್ನು ಹಾವಿನಿಂದ ರಕ್ಷಿಸಿದ ಒಬ್ಬ ಬೇಡನು ಅವಳಿಗೆ ಆಸೆಪಡಲು, ಅವನು ಅವಳ ಪತಿವ್ರತಾ ತೇಜಸ್ಸಿನಿಂದ ಸುಟ್ಟು ಬೂದಿಯಾದನು. ಆಮೇಲೆ ಅದೃಷ್ಟವಶಾತ್ ಸಿಕ್ಕಿದ ಒಂದು ವರ್ತಕ ಪಡೆಯ ಜೊತೆಯಲ್ಲಿ ಸುಬಾಹುರಾಜನ ಊರಿಗೆ ಹೋದಳು. ಅಲ್ಲಿ ಮಹಡಿಯ ಮೇಲೆ ನಿಂತಿದ್ದ ರಾಜಪುತ್ರಿಯು ಅವಳ ಸೌಂದರ್ಯವನ್ನು ನೋಡಿ ಅವಳನ್ನು ಕರೆಸಿಕೊಂಡು ತನ್ನ ತಾಯಿಗೆ ಒಪ್ಪಿಸಿದಳು. ಅವಳು ತನ್ನ ವೃತ್ತಾಂತವನ್ನು ಕೇಳಲು, ದಮಯಂತಿಯು ತನ್ನ ಗಂಡನು ತನ್ನನ್ನು ಬಿಟ್ಟುಹೋದನೆಂದು ಮಾತ್ರ ಹೇಳಿದಳು. ಅತ್ತ ಭೀಮರಾಜನು ನಳನ ವೃತ್ತಾಂತವನ್ನು ತಿಳಿದು ಅವರನ್ನು ಹುಡುಕಲು ಎಲ್ಲಾ ಕಡೆಗೂ ಜನರನ್ನು ಕಳುಹಿಸಿದನು. ಅವರಲ್ಲಿ ಸುಷೇಣನೆಂಬ ಸಚಿವನು ಅಲ್ಲಿ ಇಲ್ಲಿ ಸುತ್ತುತ್ತಾ ಬ್ರಾಹ್ಮಣವೇಷದಲ್ಲಿ ಸುಬಾಹುವಿನ ಊರಿಗೆ ಬಂದನು. ಹೊಸಬರು ಯಾರುಯಾರು ಬರುತ್ತಾರೆಂದೇ ನೋಡುತ್ತಿದ್ದ ದಮಯಂತಿಯು ಅವನನ್ನು ನೋಡಿ ತನ್ನ ತಂದೆಯ ಮಂತ್ರಿಯೆಂದು ಗುರುತಿಸಿದಳು. ಅವನೂ ಅವಳನ್ನು ಗುರುತಿಸಿದನು. ರಾಣಿಯು ಅವನನ್ನು ಕರೆಸಿ ವಿಚಾರಮಾಡಲು ದಮಯಂತಿಯು ತನ್ನ ತಂಗಿಯ ಮಗಳೆಂದು ಗೊತ್ತಾಯಿತು. ಆಗ ಅವಳು ಗಂಡನಿಗೆ ಹೇಳಿ, ಅವಳನ್ನೂ ಸುಷೇಣನನ್ನೂ ರಥದಲ್ಲಿ ಸೇನೆಯೊಡನೆ ವಿದರ್ಭಕ್ಕೆ ಕಳುಹಿಸಿದಳು. ಅಲ್ಲಿ ದಮಯಂತಿಯು ಮಕ್ಕಳೊಡನೆಯೂ ತಂದೆಯೊಡನೆಯೂ ಇದ್ದು ಗಂಡನ ವರ್ತಮಾನವನ್ನು ತಿಳಿಯುವುದಕ್ಕೆ ಪ್ರಯತ್ನ ಮಾಡುತ್ತಿದ್ದಳು. ಅವಳ ತಂದೆಯು ಚಾರರನ್ನು ಗೊತ್ತುಮಾಡಿ ನಳನನ್ನು ಹುಡುಕಿಕೊಂಡು ಬರುವಂತೆ ಹೇಳಿದನು. ‘ಅವನಿಗೆ ಪಾಕಶಾಸ್ತ್ರವೂ ಅಶ್ವಶಾಸ್ತ್ರವೂ ಚೆನ್ನಾಗಿ ತಿಳಿಯುತ್ತದೆ; ಆದ್ದರಿಂದ ಅವನನ್ನು ಗುರುತಿಸಬಹುದು. ಅವನು ಇದ್ದಾನೆಂಬ ಸಂದೇಹ ಹುಟ್ಟುವ ಎಡೆಯಲ್ಲಿ

ಬಾಲಾಂ ವನೇ ಪ್ರಸುಪ್ತಾಂ ನೃಶಂಸ ಸಂತ್ಯಜ್ಯ ಕುಮುದಿನೀಕಾಂತಾಂ ।

ಪ್ರಾಪ್ಯೈವಾಂಬರಖಂಡಂ ಚಂದ್ರಾದೃಶ್ಯಃ ಕ್ವ ಯಾತೋಽಸಿ ॥

ಎಂಬ ಶ್ಲೋಕವನ್ನು ಹೇಳಿ’ ಎಂದು ಅಪ್ಪಣೆಮಾಡಿದನು.

ಅತ್ತ ನಳಮಹಾರಾಜನು ರಾತ್ರಿ ಕಾಡಿನಲ್ಲಿ ಅರ್ಧಬಟ್ಟೆ ಹೊದ್ದುಕೊಂಡು ಹೋಗುತ್ತಿರಲು ದಾರಿಯಲ್ಲಿ ಕಾಡುಕಿಚ್ಚನ್ನು ಕಂಡನು. ಅದರೊಳಗಿನಿಂದ ‘ಅಯ್ಯಾ ಮಹಾನುಭಾವ! ಕಾಡುಕಿಚ್ಚು ನನ್ನ ಹತ್ತಿರಕ್ಕೆ ಬರುತ್ತಿದೆ; ಅದಕ್ಕೆ ಸಿಕ್ಕಿ ಸತ್ತುಹೋದೇನು; ನನ್ನನ್ನು ಅತ್ತಲಾಗಿ ಬಿಡು!’ ಎಂಬ ಕೂಗು ಕೇಳಿತು. ಆ ಕಡೆ ನೋಡಲು ಅಲ್ಲಿ ಒಂದು ಹಾವು ಸುರುಳಿ ಸುತ್ತಿಕೊಂಡು ಬಿದ್ದಿತ್ತು. ಅದನ್ನು ಹೆಗಲ ಮೇಲೆ ಹೊತ್ತುಕೊಂಡು ಹೋಗುತ್ತಿರಲು ಅದು ‘ಇನ್ನು ಹತ್ತು ಹೆಜ್ಜೆಗಳನ್ನು ಎಣಿಸಿಕೊಂಡು ಹೋಗಿ ನನ್ನನ್ನು ಬಿಡು’ ಎಂದಿತು. ಅವನು ‘ಏಕಂ ದ್ವೇ ತ್ರೀಣಿ... ದಶ’ ಎನ್ನಲು ಅದು ಅವನನ್ನು ಹಣೆಯ ಹತ್ತಿರ ಕಚ್ಚಿತು. (‘ದಶ’ ಎಂದರೆ ‘ಕಚ್ಚು’ ಎಂದೂ ಅರ್ಥವಾಗುತ್ತದೆ.) ಅದರಿಂದ ಅವನ ತೋಳು ಮೋಟಾಯಿತು; ರೂಪು ಕಪ್ಪಾಯಿತು; ಅವನು ಕುರೂಪಿಯಾದನು. ಆಮೇಲೆ ಅದನ್ನು ಕೆಳಕ್ಕೆ ಇಳಿಸಿ ಅವನು ‘ನೀನು ಯಾರು? ಇದೇ ನೀನು ನನಗೆ ಮಾಡಿದ ಪ್ರತ್ಯುಪಕಾರ?’ ಎಂದು ಕೇಳಿದನು. ಅದು ‘ಅಯ್ಯಾ ರಾಜ! ನಾನು ಕಾರ್ಕೋಟಕನೆಂಬ ನಾಗರಾಜ; ನಾನು ಕಚ್ಚಿದ್ದು ನಿನ್ನ ಅನುಕೂಲಕ್ಕೋಸ್ಕರವೇ; ರೂಪು ಬದಲಾಯಿಸಿದರೆ ಅಜ್ಞಾತವಾಸದಲ್ಲಿದ್ದು ಕಾರ್ಯಸಿದ್ಧಿ ಮಾಡಿಕೊಳ್ಳುವುದಕ್ಕೆ ಸಹಾಯವಾಗುತ್ತದೆ. ಅಗ್ನಿಶೌಚವೆಂಬ ಈ ಧೋತ್ರದ ಜೊತೆಯನ್ನು ತೆಗೆದುಕೋ; ಇದನ್ನು ಹೊದ್ದುಕೊಂಡಾಗ ನಿನ್ನ ನಿಜರೂಪ ಬರುತ್ತದೆ’ ಎಂದಿತು. ನಳನು ಅದನ್ನು ತೆಗೆದುಕೊಂಡು ಕೋಶಲ ದೇಶಕ್ಕೆ ಬಂದು ಋತುಪರ್ಣ ರಾಜನಲ್ಲಿ ಅಡಿಗೆಯ ಕೆಲಸಕ್ಕೆ ನಿಂತನು. ಅವನು ಮಾಡುತ್ತಿದ್ದ ರುಚಿರುಚಿಯಾದ ಅಡಿಗೆಯಿಂದಲೂ ತನ್ನ ರಥವಿಜ್ಞಾನದಿಂದಲೂ ಪ್ರಸಿದ್ಧಿಗೆ ಬಂದನು; ಒಂದು ಸಾರಿ ವಿದರ್ಭ ದೇಶದ ಚಾರನೊಬ್ಬನು ಅಲ್ಲಿಗೆ ಬಂದಿರಲು, ಅಲ್ಲಿ ಪಾಕಶಾಸ್ತ್ರವನ್ನೂ ರಥಶಾಸ್ತ್ರವನ್ನೂ ಬಲ್ಲ ಮೋಟುತೋಳಿನ ಅಡಿಗೆಯವನೊಬ್ಬನು ಹೊಸದಾಗಿ ಬಂದಿದ್ದನೆಂದು ತಿಳಿಯಿತು. ಅವನು ನಳನೇ ಇರಬಹುದೆಂದು ಆ ಚಾರನು ರಾಜನ ಆಸ್ಥಾನದಲ್ಲಿ ಭೀಮರಾಜನು ಹೇಳಿಕೊಟ್ಟಿದ್ದ ಶ್ಲೋಕವನ್ನು ಹೇಳಿದನು. ಅದನ್ನು ಕೇಳಿದವರೆಲ್ಲಾ ಇದೊಂದು ಅರ್ಥವಿಲ್ಲದ ಐಲು ಮಾತು ಎಂದುಕೊಂಡರು. ಅಡಿಗೆಯವನ ರೂಪಿನಲ್ಲಿದ್ದ ನಳನು ಮಾತ್ರ

ಕ್ಷೀಣೋಂಬರೈಕದೇಶಂ ಚಂದ್ರಃ ಪ್ರಾಪ್ಯಾನ್ಯ ಮಂಡಲಂ ಪ್ರವಿಶನ್ ।

ಕುಮುದಿನ್ಯಾ ಯದದೃಶ್ಯೋ ಜಾತಸ್ತತ್ಕಾ ನೃಶಂಸತಾ ತಸ್ಯ ॥

ಎಂಬ ಆರ್ಯೆಯನ್ನು ಹೇಳಿದನು. ಆ ಉತ್ತರವನ್ನು ಕೇಳಿ ‘ಅವನು ನಳನೇ ಇರಬೇಕು; ವಿಪತ್ತಿಗೆ ಸಿಕ್ಕಿ ರೂಪವ್ಯತ್ಯಾಸವಾಗಿದೆ’ ಎಂದುಕೊಂಡು ಚಾರನು ಅಲ್ಲಿಂದ ಹೊರಟುಹೋದನು. ದಮಯಂತಿಯು ಅದನ್ನೆಲ್ಲಾ ಕೇಳಿ ತಂದೆಗೆ “ಆತನೇ ಆರ್ಯಪುತ್ರ; ಅಡಿಗೆಯವನ ವೇಷದಲ್ಲಿದ್ದಾನೆ; ಇದರಲ್ಲಿ ಸಂದೇಹವಿಲ್ಲ; ಅವನನ್ನು ಕರೆಸುವುದಕ್ಕೆ ನಾನು ಒಂದು ಉಪಾಯವನ್ನು ಹೇಳುತ್ತೇನೆ; ಋತುಪರ್ಣರಾಜನಲ್ಲಿಗೆ ಒಬ್ಬ ದೂತನನ್ನು ಕಳುಹಿಸು; ಅವನು ಹೋಗಿ ‘ನಳಮಹಾರಾಜನು ಎಲ್ಲಿಯೋ ಹೊರಟುಹೋದ; ಅವನ ವರ್ತಮಾನವೇ ಇಲ್ಲವಾಗಿ, ನಾಳೆ ಬೆಳಗ್ಗೆ ದಮಯಂತಿಯ ಎರಡನೇ ಸ್ವಯಂವರವು ನಡೆಯುತ್ತದೆ; ಆದ್ದರಿಂದ ಇವೊತ್ತೇ ವಿದರ್ಭಕ್ಕೆ ಬರಬೇಕು’ ಎಂದು ಹೇಳಲಿ. ಅದನ್ನು ಕೇಳಿ ಅವನು ರಥವಿಜ್ಞಾನವನ್ನು ಬಲ್ಲ ಆರ್ಯಪುತ್ರನೊಡನೆ ಖಂಡಿತ ಇಲ್ಲಿಗೆ ಬರುತ್ತಾನೆ” ಎಂದು ಹೇಳಿದಳು. ಅದರಂತೆ ದೂತನು ಹೋಗಿ ಹೇಳಲು ಋತುಪರ್ಣನು ಹ್ರಸ್ವಬಾಹುವನ್ನು ಕರೆದು ‘ಅಯ್ಯಾ, ನಿನಗೆ ರಥವಿಜ್ಞಾನ ಗೊತ್ತು ಎಂದು ಹೇಳಿದ್ದೆಯಷ್ಟೆ! ನನ್ನನ್ನು ಇವೊತ್ತೇ ವಿದರ್ಭಕ್ಕೆ ಕರೆದುಕೊಂಡು ಹೋಗಬೇಕು!’ ಎಂದನು. ಅವನು ಆಗಲೆಂದು ಒಳ್ಳೆಯ ರಥಕ್ಕೆ ಉತ್ತಮವಾದ ಕುದುರೆಗಳನ್ನು ಹೂಡಿ ಸಿದ್ಧಪಡಿಸಿದನು. ‘ಈ ಸ್ವಯಂವರ ವಾರ್ತೆ ದಮಯಂತಿಯು ನನ್ನನ್ನು ಕರೆತರುವುದಕ್ಕೆ ಮಾಡಿದ ಉಪಾಯ; ಕನಸಿನಲ್ಲಿಯೂ ಅವಳು ಎರಡನೆಯ ಸ್ವಯಂವರವನ್ನು ಯೋಚಿಸಿಲ್ಲ’ ಎಂದುಕೊಂಡನು. ರಾಜನು ಕುಳಿತ ಕೂಡಲೆ ರಥವು ಗರುಡನಂತೆ ವೇಗವಾಗಿ ಹೊರಟಿತು. ಆ ವೇಗದಿಂದ ದಾರಿಯಲ್ಲಿ ಋತುಪರ್ಣನ ಉತ್ತರೀಯವು ಬಿದ್ದು ಹೋಗಲು ಅವನು ಸಾರಥಿಗೆ ರಥವನ್ನು ಸ್ವಲ್ಪ ನಿಲ್ಲಿಸೆಂದನು; ಅದನ್ನು ಕೇಳಿ ನಳನು ‘ರಾಜ! ನಿನ್ನ ಉತ್ತರೀಯವೆಲ್ಲಿ ನಾವೆಲ್ಲಿ! ಈಗಾಗಲೇ ನಿನ್ನ ರಥವು ಎಷ್ಟೋ ಯೋಜನ ಮುಂದಕ್ಕೆ ಬಂದುಬಿಟ್ಟಿದೆ!’ ಎಂದನು. ಋತುಪರ್ಣನು ‘ಅಯ್ಯಾ! ಈ ರಥವಿಜ್ಞಾನವನ್ನು ನನಗೆ ಕೊಡು; ನಾನು ನಿನಗೆ ಅಕ್ಷ ವಿಜ್ಞಾನವನ್ನು ಕೊಡುತ್ತೇನೆ; ಅದರಿಂದ ದಾಳಗಳು ನೀನು ಹೇಳಿದಂತೆ ಕೇಳುತ್ತವೆ; ಲೆಕ್ಕಾಚಾರ ತಿಳಿಯುತ್ತದೆ; ಈಗಲೇ ಅದನ್ನು ನಿನಗೆ ತೋರಿಸಿಕೊಡುತ್ತೇನೆ; ಇಲ್ಲಿ ಎದುರಿಗೆ ಕಾಣುತ್ತದಲ್ಲಾ ಆ ಮರದ ಎಲೆಗಳನ್ನೂ ಹಣ್ಣುಗಳನ್ನೂ ಹೇಳುತ್ತೇನೆ; ಅದನ್ನು ಎಣಿಸಿ ನೋಡಿಕೋ!’ ಎಂದು ಹೇಳಿದನು. ಒಂದು ಕೊಂಬೆಯನ್ನು ಎಣಿಸಿ ನೋಡಿದಾಗ ಅವನು ಹೇಳಿದಷ್ಟೇ ಎಲೆಗಳೂ ಹಣ್ಣುಗಳೂ ಇದ್ದವು. ಆಗ ನಳನು ಋತುಪರ್ಣನಿಗೆ ತನ್ನ ರಥವಿಜ್ಞಾನವನ್ನು ಕೊಟ್ಟು ಅವನಿಂದ ಅಕ್ಷವಿದ್ಯೆಯನ್ನು ತೆಗೆದುಕೊಂಡನು. ಅದು ತನಗೆ ಬಂತೇ ಇಲ್ಲವೇ ಎಂದು ಇನ್ನೊಂದು ಮರದಲ್ಲಿ ಪರೀಕ್ಷೆ ಮಾಡಿಕೊಂಡನು. ಅದು ಸರಿಯಾಗಿದ್ದು ಅವನಿಗೆ ಸಂತೋಷವಾಗಲು ಅವನ ದೇಹದಿಂದ ಕಪ್ಪಗಿದ್ದ ವ್ಯಕ್ತಿಯೊಬ್ಬನು ಹೊರಕ್ಕೆ ಬಂದನು. ‘ನೀನು ಯಾರು?’ ಎಂದು ಕೇಳಲು ಅವನು ‘ನಾನು ಕಲಿ; ದಮಯಂತಿಯು ನಿನ್ನನ್ನು ವರಿಸಿದಳೆಂಬ ಹೊಟ್ಟೆಯಕಿಚ್ಚಿನಿಂದ ನಿನ್ನನ್ನು ಹೊಕ್ಕಿದ್ದೆ; ಅದರಿಂದ ನೀನು ಜೂಜಿನಲ್ಲಿ ಎಲ್ಲವನ್ನೂ ಕಳೆದುಕೊಂಡೆ; ಆದ್ದರಿಂದಲೇ ಕಾರ್ಕೋಟಕನು ನಿನ್ನನ್ನು ಕಚ್ಚಿದಾಗ ನೀನು ಸುಡಲಿಲ್ಲ, ನಾನು ಸುಟ್ಟುಹೋದೆ; ಮತ್ತೊಬ್ಬನಿಗೆ ಅನ್ಯಾಯವಾಗಿ ಅಪಕಾರ ಮಾಡಿದರೆ ಒಳ್ಳೆಯದಾಗುತ್ತದೆಯೆ? ಆದ್ದರಿಂದ ನಾನು ಹೊರಟುಹೋಗುತ್ತೇನೆ’ ಎಂದು ಅಂತರ್ಧಾನನಾದನು. ಕೂಡಲೆ ನಳನಿಗೆ ಧರ್ಮಬುದ್ಧಿ ಬಂತು ತೇಜಸ್ಸು ಬಂತು; ಅವನು ಮೊದಲಿನಂತಾದನು. ರಥದ ಮೇಲೆ ಬಂದು ಕುಳಿತು ಅಂದೇ ವಿದರ್ಭಕ್ಕೆ ಋತುಪರ್ಣನನ್ನು ತಲುಪಿಸಿದನು. ಅವನನ್ನು ಕಂಡು ಎಲ್ಲರೂ ನಗುತ್ತ, ಬಂದದ್ದಕ್ಕೆ ಕಾರಣವನ್ನು ಕೇಳುವವರೇಯೆ! ಅವನ ರಥಧ್ವನಿಯನ್ನು ಕೇಳಿಯೇ ದಮಯಂತಿಯು ನಳನು ಬಂದಿದ್ದಾನೆಂದು ನಿಶ್ಚಯಿಸಿದಳು. ಸಂತೋಷದಿಂದ ಒಬ್ಬ ಚೇಟಿಯನ್ನು ಕರೆದು ಅವನನ್ನು ಪರೀಕ್ಷಿಸಿಕೊಂಡು ಬರುವುದಕ್ಕೆ ಕಳುಹಿಸಿದಳು. ಅವಳು ನೋಡಿಬಂದು ‘ಅಮ್ಮಾ! ಕೋಶಲರಾಜನು ನಿನ್ನ ಸ್ವಯಂವರ ವೃತ್ತಾಂತವನ್ನು ಕೇಳಿ ಬಂದಿದ್ದಾನಂತೆ; ಅವನ ಅಡಿಗೆಯವನಾದ ಹ್ರಸ್ವಬಾಹುವು ಅವನನ್ನು ಒಂದೇ ದಿನದಲ್ಲಿ ರಥದಿಂದ ಕರೆದುಕೊಂಡು ಬಂದನಂತೆ. ಅವನು ರಥವಿಜ್ಞಾನವನ್ನು ಬಲ್ಲವನಂತೆ; ಅಡಿಗೆಮನೆಗೆ ಹೋಗಿ ನಾನು ಅವನನ್ನು ನೋಡಿದೆ; ಅವನು ಕಪ್ಪು; ಕುರೂಪಿ; ಆದರೂ ಅವನ ಪ್ರಭಾವ ಅಸಾಧ್ಯವಾಗಿದೆ; ಪಾತ್ರೆಯಲ್ಲಿ ಕೈ ಇಟ್ಟರೆ ನೀರು ಉಕ್ಕಿಬರುತ್ತದೆ. ಸೌದೆಗಳು ಬೆಂಕಿ ತೋರಿಸದೆ ತಾವೇ ಹತ್ತಿಕೊಂಡು ಉರಿಯುತ್ತವೆ. ಒಂದು ಕ್ಷಣದಲ್ಲಿ ಸೊಗಸಾದ ಅಡಿಗೆಗಳು ಆಗಿಬಿಡುತ್ತವೆ; ಇದು ಪರಮಾಶ್ಚರ್ಯವಾಗಿದೆ; ಇದನ್ನು ಕಣ್ಣಾರೆ ಕಂಡುಬಂದೆ!’ ಎಂದಳು. ದಮಯಂತಿಯು ‘ಅಗ್ನಿ ವರುಣರು ವಶರಾಗಿ ಅಡಿಗೆಯನ್ನೂ ರಥವಿದ್ಯಾ ರಹಸ್ಯವನ್ನೂ ಬಲ್ಲವನು ಆರ್ಯಪುತ್ರನೇಯೆ; ನನ್ನ ವಿರಹದ ವ್ಯಥೆಯಿಂದ ರೂಪು ಬದಲಾಯಿಸಿರಬೇಕು. ಇದನ್ನು ಇನ್ನೂ ನಿಶ್ಚಯಮಾಡಿಕೊಳ್ಳುತ್ತೇನೆ’ ಎಂದು ಚೇಟಿಯೊಡನೆ ತನ್ನ ಮಕ್ಕಳನ್ನು ಅವನ ಹತ್ತಿರಕ್ಕೆ ಕಳುಹಿಸಿದಳು. ಅವನು ಅವುಗಳನ್ನು ತುಂಬಹೊತ್ತು ತನ್ನ ತೊಡೆಯ ಮೇಲೆ ಕೂರಿಸಿಕೊಂಡು ಸುಮ್ಮನೆ ಧಾರಾಕಾರವಾಗಿ ಕಣ್ಣೀರಿಡುತ್ತಿದ್ದನು. ‘ತಮ್ಮ ಅಜ್ಜನ ಮನೆಯಲ್ಲಿರುವ ನನ್ನ ಮಕ್ಕಳೂ ಹೀಗೆಯೇ ಇದ್ದಾರೆ; ಅವರನ್ನು ನೆನಸಿಕೊಂಡು ನನಗೆ ದುಃಖವಾಯಿತು’ ಎಂದು ಚೇಟಿಗೆ ಹೇಳಿದನು. ಇದನ್ನು ಕೇಳಿ ದಮಯಂತಿಗೆ ಪೂರ್ತಿಯಾಗಿ ನಂಬಿಕೆಯುಂಟಾಯಿತು. ಮರುದಿನ ಬೆಳಗ್ಗೆ ಮತ್ತೊಬ್ಬ ಚೇಟಿಯನ್ನು ಅವನಲ್ಲಿಗೆ ಕಳುಹಿಸಿ “ಅಯ್ಯಾ! ತೊವ್ವೆ ಮಾಡುವುದರಲ್ಲಿ ನಿನಗೆ ಸಮನಿಲ್ಲವೆಂದು ಹೇಳುತ್ತಾರೆ; ಆದ್ದರಿಂದ ನೀನು ಬಂದು ಅದನ್ನು ಮಾಡುತ್ತೀಯಾ? ಎಂದು ನಮ್ಮ ರಾಜಪುತ್ರಿಯು ಕೇಳುತ್ತಾಳೆ” ಎಂದು ಹೇಳಿಸಿದಳು. ಅವನು ಆಗಬಹುದೆಂದು ಋತುಪರ್ಣನ ಅನುಜ್ಞೆ ಪಡೆದು ದಮಯಂತಿ ಇದ್ದೆಡೆಗೆ ಹೋದನು. ಅವಳು ಅವನನ್ನು ನೋಡಿದಕೂಡಲೆ “ನೀನು ಅಡಿಗೆಯವನ ವೇಷದಲ್ಲಿರುವ ನಳಮಹಾರಾಜನಲ್ಲವೆ? ನಿಜವಾಗಿ ಹೇಳಿಬಿಡು! ಚಿಂತಾಸಾಗರದಲ್ಲಿ ಮುಳುಗಿರುವ ನನ್ನನ್ನು ಪಾರುಗಾಣಿಸು!” ಎಂದು ಬೇಡಿಕೊಂಡಳು. ಅವನಿಗೆ ಆ ಮಾತನ್ನು ಕೇಳಿ ಪ್ರೀತಿ ಹರ್ಷ ದುಃಖ ನಾಚಿಕೆ ಎಲ್ಲವೂ ಏಕಕಾಲದಲ್ಲಿ ಉಕ್ಕಿಬಂದವು. ಕಣ್ಣೀರು ಹಾಕುತ್ತ, ಸೆರೆಬಿಗಿದು ಬಂದಿರಲು, ಒಂದು ಪಕ್ಕಕ್ಕೆ ಮುಖ ತಿರುಗಿಸಿಕೊಂಡು ‘ಹೌದು; ನಿಜ; ಸಿಡಿಲಿನಂತೆ ಕಠೋರನಾದ ಆ ಪಾಪಿ ನಳನೇ ನಾನು! ಬುದ್ಧಿವ್ಯಾಮೋಹದಿಂದ ನಿನ್ನನ್ನು ಹೀಗೆ ಸಂಕಟಪಡಿಸಿದೆ!’ ಎಂದನು. ದಮಯಂತಿಯು ‘ಹಾಗಾದರೆ ನಿನ್ನ ರೂಪವೇಕೆ ಹೀಗಾಗಿದೆ?’ ಎಂದು ಕೇಳಿದಳು. ಆಗ ನಳನು ಕಾರ್ಕೋಟಕನಿಂದ ಮೊದಲು ಮಾಡಿಕೊಂಡು ಕಲಿ ಬಿಟ್ಟುಹೋದದ್ದರವರೆಗಿನ ತನ್ನ ವೃತ್ತಾಂತವನ್ನೆಲ್ಲಾ ಹೇಳಿ ಅಗ್ನಿಶೌಚವನ್ನು ಧರಿಸಿದನು. ತನ್ನ ರೂಪು ತನಗೆ ಬಂತು. ಅದನ್ನು ನೋಡಿದ ದಮಯಂತಿಯ ಮುಖಕಮಲ ಅರಳಿತು; ಆನಂದಾಶ್ರುಗಳು ಸುರಿದವು; ಹೇಳಲಾರದಂಥ ಹರ್ಷವಾಯಿತು; ಪರಿಜನರಿಂದ ಈ ಸಮಾಚಾರವನ್ನು ಕೇಳಿಬಂದ ಭೀಮರಾಜನು ಅಳಿಯನನ್ನೂ ಮಗಳನ್ನೂ ಅಭಿನಂದಿಸಿ ದೊಡ್ಡ ಉತ್ಸವವನ್ನು ನಡೆಸಿದನು. ಋತುಪರ್ಣನು ನಳನಿಗೆ ತಕ್ಕ ಮರ್ಯಾದೆ ಮಾಡಿ ತನ್ನ ಊರಿಗೆ ಹೋದನು. ಕೆಲವು ದಿನಗಳಲ್ಲಿಯೇ ನಳನು ತನ್ನ ಮಾವನ ಸೇನೆಯನ್ನು ತೆಗೆದುಕೊಂಡು ಹೋಗಿ ಪುಷ್ಕರನನ್ನು ಜೂಜಿನಲ್ಲಿ ಸೋಲಿಸಿದನು. ಅವನ ದೇಹದಿಂದ ದ್ವಾಪರನು ಹೊರಟು ಹೋಗಿದ್ದರಿಂದ ಅವನು ವಿನೀತನಾಗಿದ್ದನು; ನಳನು ಅವನಿಗೆ ಅವನ ಪಾಲನ್ನು ಕೊಟ್ಟು ತಾನು ಎಂದಿನಂತೆ ದಮಯಂತಿಯೊಡನೆ ಸುಖವಾಗಿ ರಾಜ್ಯವಾಳಿಕೊಂಡಿದ್ದನು.

ಸುಮನನು ಈ ಕಥೆಯನ್ನು ಹೇಳಿ, ಬಂಧುಮತಿಯನ್ನು ಕುರಿತು “ಅಮ್ಮಾ! ಮಹಾತ್ಮರು ದುಃಖವನ್ನು ಸಹಿಸಿಕೊಂಡಿದ್ದು ಆಮೇಲೆ ಶುಭವನ್ನು ಪಡೆಯುತ್ತಾರೆ. ಸೂರ್ಯಾದಿಗಳೂ ಅಸ್ತವನ್ನು ಅನುಭವಿಸಿ ತಾನೇ ಉದಯವನ್ನು ಪಡೆಯುವುದು! ಆದ್ದರಿಂದ ನೀನೂ ಧೈರ್ಯದಿಂದಿದ್ದರೆ ನಿನ್ನ ಪತಿಯನ್ನು ಶೀಘ್ರದಲ್ಲಿಯೇ ಪಡೆಯುವೆ!” ಎಂದನು.

ಇದಾದ ಸ್ವಲ್ಪ ದಿನಗಳಲ್ಲಿಯೇ ಮಹೀಪಾಲನು ತಾಯಿತಂದೆಗಳೊಡನೆ ಬಂದನು. ಬಂಧುಮತಿಗೆ ಸಮುದ್ರವು ಪೂರ್ಣಚಂದ್ರನನ್ನು ಕಂಡಂತಾಯಿತು. ಅವರೆಲ್ಲರೊಡನೆಯೂ ಮಹೀಪಾಲರಾಜನು ಸುಖವಾಗಿದ್ದನು.

ನರವಾಹನದತ್ತನು ಈ ಅನುರಾಗರಮ್ಯವೂ ಅನುಪಮವೂ ಆದ ಕಥೆಯನ್ನು ಮರುಭೂತಿಯಿಂದ ಕೇಳಿ ತುಂಬ ಸಂತೋಷಪಟ್ಟನು.

ಅಲಂಕಾರವತೀಲಂಬಕ ಮುಗಿಯಿತು.

ಶ್ರೀರಸ್ತು




