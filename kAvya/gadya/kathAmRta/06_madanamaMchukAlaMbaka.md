+++
title = "೦೬ ಮದನಮಂಚುಕಾಲಂಬಕ"

+++


ತರ್ಜಯನ್ನಿವ ವಿಘ್ನೌಘಾನ್ನ ಮಿತೋನ್ನ ಮಿತೇನ ಯಃ ।

ಮುಹುರ್ವಿಭಾತಿ ಶಿರಸಾ ಸ ಪಾಯಾದ್ವೋ ಗಜಾನನಃ ॥

ನಮಃ ಕಾಮಾಯ ಯದ್ಬಾಣಪಾತೈರಿವ ನಿರಂತರಂ ।

ಭಾತಿ ಕಂಟಕಿತಂ ಶಂಭೋರಪ್ಯು ಮಾಲಿಂಗಿತಂ ವಪುಃ ॥

೧. ನರವಾಹನದತ್ತನಿಗೆ ಎಂಟುವರ್ಷ ತುಂಬಿತು. ಆಗ ಅವನು ವಿದ್ಯೆ ಕಲಿಯುತ್ತಲೂ ಮಂತ್ರಿಪುತ್ರರೊಡನೆ ಉಪವನಗಳಲ್ಲಿ ಕ್ರೀಡಿಸುತ್ತಲೂ ಕಾಲಕಳೆಯುತ್ತಿದ್ದನು.





ರತ್ನದತ್ತನ ಕಥೆ


ಅತ್ತ ವಿತಸ್ತಾನದಿಯ ತೀರದಲ್ಲಿರುವ ತಕ್ಷಶಿಲೆಗೆ ಬುದ್ಧಭಕ್ತನಾದ ಕಳಿಂಗದತ್ತನೆಂಬವನು ರಾಜನಾಗಿದ್ದನು. ಆ ಊರಿನಲ್ಲಿ ವಿತಸ್ತಾದತ್ತನೆಂಬ ಬೌದ್ಧವರ್ತಕನಿದ್ದನು. ಅವನ ಮಗನಾದ ರತ್ನದತ್ತನು, ಬ್ರಾಹ್ಮಣಧರ್ಮವನ್ನು ಬಿಟ್ಟು ಶ್ರಮಣರನ್ನು ಪೂಜಿಸುತ್ತಿದ್ದದ್ದಕ್ಕಾಗಿ ತಂದೆಯನ್ನು ಹಳಿಯುತ್ತಿದ್ದನು. ತಂದೆಯು ‘ಧರ್ಮವು ಒಂದು ರೂಪವಲ್ಲ; ಸತ್ಯ ದಯೆ ರಾಗದ್ವೇಷಗಳ ತ್ಯಾಗ ಇವೇ ಬ್ರಾಹ್ಮಣ್ಯವೆಂದು ಹೇಳುತ್ತಾರೆ. ಬೌದ್ಧಧರ್ಮವು ಸರ್ವಪ್ರಾಣಿಗಳಿಗೂ ಅಭಯವನ್ನು ನೀಡುತ್ತದೆ; ಅದಕ್ಕಿಂತ ಹೆಚ್ಚಿನ ಉಪಕಾರವಿಲ್ಲ; ಅಹಿಂಸಾಪ್ರಧಾನವಾದ ಇಂಥ ದರ್ಶನದಲ್ಲಿ ಆಸಕ್ತನಾಗಿರುವುದು ಅಧರ್ಮವಲ್ಲ’ ಎಂದು ತಿಳಿಯಹೇಳಿದನು. ಆದರೆ ಅವನು ತಂದೆಯನ್ನು ಇನ್ನೂ ನಿಂದಿಸಿದನು; ಆದ್ದರಿಂದ ಅವನು ನೊಂದು ಧರ್ಮಶಾಸಕನಾದ ದೊರೆಯ ಹತ್ತಿರ ಇದನ್ನು ತಿಳಿಸಿದನು. ಅವನು ಉಪಾಯವಾಗಿ ವರ್ತಕಪುತ್ರನನ್ನು ಕರೆಸಿ ಕೋಪವನ್ನು ನಟಿಸುತ್ತಾ ‘ಈ ದೇಶದೂಷಕನನ್ನು ಕೊಂದುಬಿಡಿ!’ ಎಂದು ಆಜ್ಞೆಮಾಡಿದನು. ತಂದೆಯು ಕೇಳಿಕೊಂಡದ್ದರ ಮೇಲೆ ‘ಧರ್ಮಾಚರಣೆಗೆ ಎರಡು ತಿಂಗಳು ಅವಕಾಶಕೊಟ್ಟು ಅನಂತರ ಅವನನ್ನು ಕರೆತನ್ನಿ!’ ಎಂದು ಅವನನ್ನು ಅವನ ತಂದೆಯ ವಶಕ್ಕೆ ಒಪ್ಪಿಸಿದನು. ಅವನು ‘ನಾನೇನು ಮಾಡಿದೆ? ನಿಷ್ಕಾರಣವಾಗಿ ನನ್ನನ್ನು ಇನ್ನು ಎರಡು ತಿಂಗಳಿಗೆ ಕೊಲ್ಲುತ್ತಾರಂತಲ್ಲ!’ ಎಂದು ಚಿಂತೆಯಿಂದಲೂ ಭಯದಿಂದಲೂ ಅನ್ನನೀರು ಬಿಟ್ಟು ಬಡವಾದನು. ಎರಡು ತಿಂಗಳನಂತರ ವರ್ತಕನು ಮಗನನ್ನು ದೊರೆಯ ಮುಂದೆ ನಿಲ್ಲಿಸಲು, ರಾಜನು ‘ಏಕಯ್ಯಾ ಇಷ್ಟು ಬಡವಾಗಿಬಿಟ್ಟಿದ್ದೀಯೆ? ನಾನೇನು ನಿನಗೆ ಊಟಕ್ಕೆ ಅಡ್ಡಿಮಾಡಲಿಲ್ಲವಲ್ಲ!’ ಎಂದು ಕೇಳಿದನು. ವರ್ತಕಪುತ್ರನು ‘ಪ್ರಭು! ಮೃತ್ಯುವನ್ನು ಎದುರುನೋಡುತ್ತ ನೋಡುತ್ತ ನನ್ನನ್ನೇ ನಾನು ಮರೆತೆ; ಹೀಗಿರಲು ಊಟತಿಂಡಿಯ ಮಾತೇನು?’ ಎಂದನು. ಆಗ ರಾಜನು ‘ಅಯ್ಯಾ ಹುಡುಗ! ಹೀಗೆ ಮೃತ್ಯುಭಯವೆಂಥದೆಂಬುದನ್ನು ನಿನಗೆ ತಿಳಿಸಿಕೊಟ್ಟೆ. ಇದು ಪ್ರತಿಯೊಂದು ಪ್ರಾಣಿಗೂ ಉಂಟು; ಇದು ಕಾರಣವಾಗಿ ವಿವೇಕಿಯಾದವನು ಮೋಕ್ಷ ಪಡೆಯಲು ಯತ್ನಿಸುತ್ತಾನೆ. ಆದ್ದರಿಂದ ಈ ಧರ್ಮದಲ್ಲಿರುವ ನಿಮ್ಮ ತಂದೆಯನ್ನು ನಿಂದಿಸಬಾರದು!’ ಎಂದು ತಿಳಿಯಹೇಳಿದನು. ವರ್ತಕಪುತ್ರನು, ಹೀಗೆ ಧರ್ಮೋಪದೇಶ ಮಾಡಿದ್ದಕ್ಕಾಗಿ ರಾಜನನ್ನು ವಂದಿಸಿ, ಮೋಕ್ಷವನ್ನೂ ಉಪದೇಶಮಾಡಬೇಕೆಂದು ಕೇಳಿಕೊಂಡನು. ಅವನು ಊರಹಬ್ಬದಲ್ಲಿ ವರ್ತಕಪುತ್ರನ ಕೈಗೆ ಒಂದು ಎಣ್ಣೆ ತುಂಬಿದ ಒಂದು ಪಾತ್ರೆಯನ್ನು ಕೊಟ್ಟು ಇದನ್ನು ಕೈಯಲ್ಲಿ ಹಿಡಿದು ಊರಿನೊಳಗೆ ಸುತ್ತಿ ಬಾ; ಅದು ತುಳುಕಿ ಒಂದು ತೊಟ್ಟು ಎಣ್ಣೆ ಕೆಳಕ್ಕೆ ಬಿದ್ದರೂ, ನಿನ್ನ ತಲೆ ಕತ್ತರಿಸಿ ಕೆಳಗೆ ಬೀಳುತ್ತದೆ’ ಎಂದು ಬಿಚ್ಚುಕತ್ತಿಯವರನ್ನು ಕಾವಲುಹಾಕಿ ಕಳುಹಿಸಿದನು. ವರ್ತಕ ಹುಡುಗನು ತುಂಬ ಕಷ್ಟದಿಂದ ಹಾಗೆಯೇ ಸುತ್ತಿಬಂದನು. ರಾಜನು ಅವನನ್ನು ‘ಊರಿನಲ್ಲಿ ಏನೇನು ನೋಡಿದೆ?’ ಎಂದು ಕೇಳಲು, ಅವನು ಕೈಮುಗಿದುಕೊಂಡು ‘ದೇವ! ನಿಜ ಹೇಳಬೇಕೆಂದರೆ, ನಾನು ಏನನ್ನೂ ನೋಡಲಿಲ್ಲ, ಕೇಳಲಿಲ್ಲ; ಎಣ್ಣೆ ಎಲ್ಲಿ ಚೆಲ್ಲೀತೋ ಎಂಬ ಜ್ಞಾನದಲ್ಲಿಯೇ ಇದ್ದೆ!’ ಎಂದು ಉತ್ತರಕೊಟ್ಟನು. ರಾಜನು ‘ಪರವನ್ನೂ ಹೀಗೆಯೇ ಏಕಾವಧಾನದಿಂದ ಧ್ಯಾನಿಸು. ಏಕಾಗ್ರತೆಯಿಂದ ಹೊರವೃತ್ತಿಗಳು ಹೋಗಿ ತತ್ತ್ವ ಕಾಣುತ್ತದೆ; ತತ್ತ್ವ ಕಂಡರೆ ಕರ್ಮದ ಬಲೆಯಲ್ಲಿ ಸಿಕ್ಕುವುದಿಲ್ಲ; ಇದೇ ಮೋಕ್ಷೋಪದೇಶದ ಸಂಗ್ರಹ’ ಎಂದನು. ವರ್ತಕಪುತ್ರನು ಕೃತಾರ್ಥನಾದೆನೆಂದು ತಂದೆಯ ಮನೆಗೆ ಹೋದನು.


## ಕಳಿಂಗದತ್ತನ ಕಥೆ


ಆ ಕಳಿಂಗದತ್ತನ ಹೆಂಡತಿಯಾದ ತಾರಾದತ್ತೆಯು ಒಂದು ದಿನ ರಾತ್ರಿ ಆಕಾಶದಿಂದ ಒಂದು ಜ್ವಾಲೆಯು ಬಂದು ತನ್ನ ಹೊಟ್ಟೆಯಲ್ಲಿ ಹೊಕ್ಕಂತೆ ಕನಸುಕಂಡಳು. ಸುರಭಿದತ್ತೆಯೆಂಬ ಅಪ್ಸರಸ್ತ್ರೀಯು ಒಬ್ಬ ವಿದ್ಯಾಧರನಲ್ಲಿ ಆಸಕ್ತಳಾಗಿರುತ್ತ ತನ್ನ ಕರ್ತವ್ಯವನ್ನು ಮರೆತಿದ್ದಕ್ಕಾಗಿ ಇಂದ್ರನು ಅವಳನ್ನು ಮನುಷ್ಯಳಾಗಿ ಹುಟ್ಟು ಎಂದು ಶಪಿಸಿದ್ದನು. ಅವಳು ತಾರಾದತ್ತೆಯ ಗರ್ಭದಲ್ಲಿ ಬಂದಿದ್ದಳು. ಕರ್ಮವೇ ಶುಭಾಶುಭಫಲಗಳನ್ನು ಕೊಡತಕ್ಕದ್ದು ಎಂದು ಅವಳು ಗಂಡನಿಗೆ ತನ್ನ ಕಥೆಯನ್ನು ಹೇಳಿದಳು:—


## ತಾರಾದತ್ತೆಯ ಪೂರ್ವಜನ್ಮದ ಕಥೆ


ನಾನಿನ್ನೂ ಚಿಕ್ಕ ಹುಡುಗಿಯಾಗಿದ್ದಾಗಲೇ ನನ್ನ ತಂದೆತಾಯಿಗಳಾದ ಧರ್ಮದತ್ತ ನಾಗಶ್ರೀಯರಿಗೆ ಪೂರ್ವಜನ್ಮಸ್ಮರಣೆಯುಂಟಾಯಿತು. ಅದನ್ನು ಅವರು ಹೇಳಿಕೊಳ್ಳುವುದಕ್ಕಿಲ್ಲ, ಹೇಳದಿರುವುದಕ್ಕಿಲ್ಲ: ಹೇಳದಿದ್ದರೆ ಪ್ರೀತಿಗೆ ವಿಘಾತ; ಹೇಳಿದರೆ ಸಾವು; ಆದರೂ ನನ್ನ ತಾಯಿಯು ತನ್ನ ವೃತ್ತಾಂತವನ್ನು ಮೊದಲು ಹೇಳಿದಳು—ಅದೇ ದೇಶದಲ್ಲಿಯೇ ಮಾಧವನೆಂಬ ಬ್ರಾಹ್ಮಣನ ಮನೆಯಲ್ಲಿ ಅವಳು ದಾಸಿಯಾಗಿದ್ದಳು. ಅವಳ ಗಂಡನಾದ ದೇವದಾಸನು ಒಬ್ಬ ವರ್ತಕನ ಮನೆಯಲ್ಲಿ ಕೆಲಸ ಮಾಡುತ್ತಿದ್ದನು. ಮನೆಯಲ್ಲಿದ್ದದ್ದು ಒಂದು ತಪ್ಪಲೆ ಒಂದು ಕೊಡ ಒಂದು ಪೊರಕೆ ಒಂದು ಮಂಚ ಇಷ್ಟೇಯೆ; ಉಡುವುದಕ್ಕೂ ಹೊದೆಯುವುದಕ್ಕೂ ಒಂದೊಂದು ಬಟ್ಟೆ ಹೊರತು ಎರಡನೆಯದಿರಲಿಲ್ಲ. ಆದರೆ ಅವರು ಸುಖವಾಗಿದ್ದರು. ಸ್ವಲ್ಪದಿನದಲ್ಲಿ ಬರ ಬಂದು ಅವರಿಗೆ ಸಿಕ್ಕುತ್ತಿದ್ದ ಅನ್ನ ಕಡಮೆಯಾಯಿತು. ಆ ಸ್ಥಿತಿಯಲ್ಲಿ ಒಬ್ಬ ಅತಿಥಿ ಬಂದನು. ದೇವದಾಸನು ತನ್ನ ಅನ್ನವನ್ನು ಅವನಿಗೆ ಕೊಟ್ಟು ತಾನು ಪ್ರಾಣಬಿಟ್ಟನು. ಅವಳು ಗಂಡನೊಡನೆ ಸಹಗಮನಮಾಡಿ ರಾಜವಂಶದಲ್ಲಿ ಹುಟ್ಟಿ ಧರ್ಮದತ್ತನ ಹೆಂಡತಿಯಾದಳು. ನಮ್ಮ ತಂದೆಯೇ ಹಿಂದೆ ದೇವದಾಸನಾಗಿದ್ದನು. ಅದನ್ನು ಅವನು ಅವಳಿಗೆ ತಿಳಿಸಿದನು. ಇಬ್ಬರೂ ಸ್ವರ್ಗಕ್ಕೆ ಹೋದರು. ನನ್ನ ಚಿಕ್ಕಮ್ಮನು ನನ್ನನ್ನು ಸಾಕಿದಳು. ನಮ್ಮ ಮನೆಗೆ ಬಂದಿದ್ದ ಒಬ್ಬ ಮುನಿಯನ್ನು ನಾನು—ಕುಂತಿಯು ದುರ್ವಾಸನನ್ನು ಸೇವಿಸಿದಂತೆ—ಸೇವಿಸಲು, ಅವನು ಕೊಟ್ಟ ವರದಿಂದ ಧಾರ್ಮಿಕನಾದ ನಿನ್ನನ್ನು ಪತಿಯಾಗಿ ಪಡೆದೆ—ಎಂದಳು.

ಕಳಿಂಗದತ್ತನು ‘ದೇವಿ! ಧರ್ಮವು ಸ್ವಲ್ಪವಾದರೂ ಚೆನ್ನಾಗಿ ಆಚರಿಸಿದರೆ ಅದರ ಫಲ ಅಧಿಕ ಎಂಬುದು ನಿಜ’ ಎಂದು ಏಳು ಬ್ರಾಹ್ಮಣರ ಕಥೆಯನ್ನು ಹೇಳಿದನು:—


## ಏಳು ಬ್ರಾಹ್ಮಣರ ಕಥೆ


ಹಿಂದೆ ಕುಂಡಿನಪುರದಲ್ಲಿ ಒಬ್ಬ ಉಪಾಧ್ಯಾಯನಿಗೆ ಏಳು ಜನ ಬ್ರಾಹ್ಮಣ ಹುಡುಗರು ಶಿಷ್ಯರಾಗಿದ್ದರು. ದುರ್ಭಿಕ್ಷ ಬರಲು ಅವನು ತನ್ನ ಮಾವನ ಮನೆಯಿಂದ ಒಂದು ಹಸುವನ್ನು ತರುವಂತೆ ಅವರನ್ನು ಕಳುಹಿಸಿದನು. ಅವರು ಅವನ ಊರಿಗೆ ಹೋಗಿ ಕೇಳಲು ಅವನು ಹಸುವನ್ನೇನೋ ಕೊಟ್ಟನು; ಆದರೆ ಅವರಿಗೆ ಅನ್ನ ಹಾಕಲಿಲ್ಲ; ಆದ್ದರಿಂದ ಹಿಂತಿರುಗಿ ಬರುತ್ತ ಹಸಿವಿನಿಂದ ಬಳಲಿ ಬಿದ್ದು ‘ಉಪಾಧ್ಯಾಯರ ಮನೆಯೋ ಇನ್ನೂ ತುಂಬ ದೂರವಿದೆ; ನಾವೋ ಸಾಯುತ್ತ ಬಿದ್ದಿದ್ದೇವೆ; ಎಲ್ಲಿಯೂ ಅನ್ನ ಸಿಗದು; ಈ ಹಸುವೂ ಹಾಗೆ ಸಾಯಲಾಗಿದೆ; ಆದ್ದರಿಂದ ಅದನ್ನು ಕೊಂದು ಹೊಟ್ಟೆ ತುಂಬಿಕೊಂಡು ಮಿಕ್ಕದ್ದನ್ನು ಗುರುಗಳಿಗೆ ತೆಗೆದುಕೊಂಡುಹೋಗಿ ಕೊಡೋಣ’ ಎಂದು ಆ ಹಸುವನ್ನೇ ಪಶುಮಾಡಿ ಅದರಿಂದ ದೇವಪಿತೃಯಜ್ಞಮಾಡಿ ತಾವು ತಿಂದು ಮಿಕ್ಕದನ್ನು ಗುರುವಿಗೆ ತೆಗೆದುಕೊಂಡುಹೋಗಿ ಕೊಟ್ಟರು. ಅವರು ಸತ್ಯವನ್ನು ಹೇಳಿದ್ದರಿಂದ ಗುರುವು ಅವರ ತಪ್ಪನ್ನು ಕ್ಷಮಿಸಿ ಸಂತೋಷಪಟ್ಟನು. ಅವರೆಲ್ಲರೂ ಇನ್ನೊಂದು ವಾರದಲ್ಲಿ ಹೊಟ್ಟೆಗಿಲ್ಲದೆ ಸತ್ತರು. ಆದರೂ ಆ ಸತ್ಯದ ಪ್ರಭಾವದಿಂದ ಜಾತಿಸ್ಮರರಾಗಿ ಹುಟ್ಟಿದರು. ಶುದ್ಧಸಂಕಲ್ಪದಿಂದ ಸತ್ಫಲವೂ ದುಷ್ಟಸಂಕಲ್ಪದಿಂದ ಅನಿಷ್ಟಫಲವೂ ಬರುತ್ತದೆ. ಅದಕ್ಕೊಂದು ಕಥೆ ಹೇಳುತ್ತೇನೆ:—


## ಬ್ರಾಹ್ಮಣ, ಚಂಡಾಲ ಇವರ ಕಥೆ


ಗಂಗಾತೀರದಲ್ಲಿ ಒಬ್ಬ ಬ್ರಾಹ್ಮಣನೂ ಒಬ್ಬ ಚಂಡಾಲನೂ ಅನಶನವ್ರತದಿಂದ ತಪಸ್ಸು ಮಾಡುತ್ತಿದ್ದರು. ನಿಷಾದರು ಅಲ್ಲಿ ಮೀನುಹಿಡಿದು ತಿನ್ನುತ್ತಿದ್ದುದನ್ನು ನೋಡುತ್ತಿದ್ದ ಬ್ರಾಹ್ಮಣನು ‘ಈ ಬೆಸ್ತ ಬಡ್ಡಿಯಮಕ್ಕಳು ಏನು ಪುಣ್ಯವಂತರು! ಪ್ರತಿನಿತ್ಯವೂ ಎಷ್ಟು ಬೇಕೋ ಅಷ್ಟು ಶಫರ ಮೀನಿನ ಮಾಂಸವನ್ನು ತಿನ್ನುತ್ತಾರೆ’ ಎಂದುಕೊಳ್ಳುತ್ತಿದ್ದನು. ಚಂಡಾಲನು ಅವರನ್ನೇ ನೋಡಿ ‘ಈ ಪ್ರಾಣಿಹಿಂಸಕರಿಗೆ ಧಿಕ್ಕಾರವಿರಲಿ! ಇವರ ಮುಖ ನೋಡಬಾರದು’ ಎಂದು ಕಣ್ಣುಮುಚ್ಚಿಕೊಂಡು ಆತ್ಮನಿಷ್ಠನಾಗಿರುತ್ತಿದ್ದನು. ಸತ್ತಮೇಲೆ ಬ್ರಾಹ್ಮಣನ ಹೆಣವನ್ನು ನಾಯಿಗಳು ತಿಂದುಹಾಕಿದವು; ಅವನು ಬೆಸ್ತನಾಗಿ ಹುಟ್ಟಿದನು. ಆದರೆ ತೀರ್ಥಮಹಿಮೆಯಿಂದ ಜಾತಿಸ್ಮರನಾದನು. ಚಂಡಾಲನು ಗಂಗಾತೀರದಲ್ಲಿಯೇ ರಾಜನ ಮನೆಯಲ್ಲಿ ಜಾತಿಸ್ಮರನಾಗಿ ಹುಟ್ಟಿದನು. ಧರ್ಮವೃಕ್ಷಕ್ಕೆ ಮನಸ್ಸೇ ಬೇರು; ಅದು ಶುದ್ಧವಾಗಿದ್ದರೆ ಫಲವೂ ಚೆನ್ನಾಗಿರುತ್ತದೆ. ಅಲ್ಲದೆ ಕರ್ಮಕ್ಕೆ ಬರುವ ಫಲ ಅದರ ಸತ್ತ್ವಕ್ಕೆ ಅನುರೂಪವಾಗಿರುತ್ತದೆ:—


## ವಿಕ್ರಮಸಿಂಹ ಮತ್ತು ಇಬ್ಬರು ಬ್ರಾಹ್ಮಣರು - ಇವರ ಕಥೆ


ಉಜ್ಜಯಿನೀ ನಗರದಲ್ಲಿ ವಿಕ್ರಮಸಿಂಹನೆಂಬ ಒಬ್ಬ ರಾಜನಿದ್ದನು. ಅವನು ಒಂದು ಸಾರಿ ಬೇಟೆಗೆಂದು ಹೊರಟು ಊರ ಹೊರಗಿದ್ದ ಒಂದು ಪಾಳುದೇವಾಲಯದಲ್ಲಿ ಇಬ್ಬರು ಮಾತನಾಡುತ್ತಿದ್ದದ್ದನ್ನು ನೋಡಿದನು. ಬೇಟೆಯಾಡಿಕೊಂಡು ಬಂದರೂ ಅವರು ಇನ್ನೂ ಅಲ್ಲಿಯೇ ಮಾತನಾಡುತ್ತಿದ್ದದ್ದರಿಂದ ಅವರನ್ನು ಹಿಡಿತರಿಸಿ ಕೇಳಲು ಅವರಲ್ಲಿ ಒಬ್ಬನು ಅಭಯವನ್ನು ಪಡೆದು ಹೀಗೆಂದನು:—

ಈ ನಿಮ್ಮ ಊರಿನಲ್ಲಿಯೇ ಕರಭಕನೆಂಬ ಒಬ್ಬ ಬ್ರಾಹ್ಮಣನಿದ್ದನು. ನಾನು ಅವನ ಮಗ. ಚಿಕ್ಕಂದಿನಲ್ಲಿಯೇ ನನ್ನ ತಾಯಿತಂದೆಗಳು ತೀರಿಹೋಗಲು ನಾನು ಅನಾಥನಾಗಿ ಶಸ್ತ್ರವಿದ್ಯೆಯನ್ನೂ ಜೂಜನ್ನೂ ಅಭ್ಯಾಸಮಾಡಿದೆ. ಆ ಮದದಿಂದ, ಬಾಣಪ್ರಯೋಗಮಾಡೋಣವೆಂದು ಕಾಡಿಗೆ ಹೊರಟಿರಲು ಆ ದಾರಿಯಲ್ಲಿಯೇ ಒಬ್ಬ ಹೆಂಗಸು ರಥದಲ್ಲಿ ಕುಳಿತು ಪರಿವಾರದೊಡನೆ ಹೋಗುತ್ತಿದ್ದಳು. ಒಂದು ಮದದಾನೆಯು ಅಟ್ಟಿಸಿಕೊಂಡು ಬರಲು ಎಲ್ಲರೂ ಅವಳನ್ನು ಬಿಟ್ಟು ಓಡಿಹೋದರು. ನಾನು ಅವಳ ಸಹಾಯಕ್ಕೆಂದು ಹೋಗಲು ಅದು ಅವಳನ್ನು ಬಿಟ್ಟು ನನ್ನ ಹಿಂದೆ ಬಂತು. ನಾನು ಅದನ್ನು ಬಹುದೂರ ಸೆಳೆದುಕೊಂಡು ಹೋಗಿ, ಮುರಿದುಬಿದ್ದಿದ್ದ ಒಂದು ಮರದ ಎಲೆಗಳ ಹಿಂದೆ ಅವಿತುಕೊಂಡು, ತಪ್ಪಿಸಿಕೊಂಡು ಹೋದೆ. ಆನೆಯು ಆ ಮರದ ಕೊಂಬೆಗಳನ್ನು ಚೂರುಚೂರು ಮಾಡಿತು. ನಾನು ಹಿಂತಿರುಗಿ ಹೋಗಿ ಆ ಹೆಂಗಸನ್ನು ಕಂಡೆ. ಯಾವ ಅಪಾಯವೂ ಇಲ್ಲದೆ ನಾನು ಸುರಕ್ಷಿತವಾಗಿ ಬಂದದ್ದಕ್ಕೆ ಅವಳು ಸಂತೋಷಪಟ್ಟು ‘ಇಂಥ ಕಷ್ಟದಲ್ಲಿ ಕಾಪಾಡಿದ ನೀನೇ ನನ್ನ ಗಂಡ; ನನ್ನ ಗಂಡನೂ ಪರಿವಾರದವರೂ ಬರುತ್ತಿದ್ದಾರೆ; ಆದ್ದರಿಂದ ನೀನು ನಮ್ಮ ಹಿಂದೆ ಬಾ; ಅವಕಾಶ ಸಿಕ್ಕಿದಾಗ ಇಬ್ಬರೂ ಎಲ್ಲಿಗಾದರೂ ಹೋಗೋಣ!’ ಎಂದಳು. ನಾನು ಅವರಿಗೆ ಕಾಣದ ಹಾಗೆ ಅವರ ಹಿಂದೆಯೇ ಹೋದೆ; ಎಲ್ಲರೂ ಲೋಹನಗರವನ್ನು ಸೇರಿದೆವು; ಅಲ್ಲಿ ಅವಳ ಗಂಡನು ವ್ಯಾಪಾರದಿಂದ ಜೀವಿಸುತ್ತಿದ್ದನು. ಆ ಊರಿನ ಹೊರಗಿದ್ದ ದೇವಾಲಯದಲ್ಲಿ ನಾನು ಅಂದಿನ ಹಗಲನ್ನು ಕಳೆದೆ. ಅಲ್ಲಿ ನನ್ನ ಸ್ನೇಹಿತನಾದ ಈ ಬ್ರಾಹ್ಮಣನು ದೊರೆತನು. ನನ್ನ ವೃತ್ತಾಂತವನ್ನು ಕೇಳಿ ಅವನು ‘ಇವಳ ನಾದಿನಿ ಒಬ್ಬಳಿದ್ದಾಳೆ; ಅವಳು ದುಡ್ಡುಕಾಸು ತೆಗೆದುಕೊಂಡು ನನ್ನೊಡನೆ ಹೊರಡುವವಳಾಗಿದ್ದಾಳೆ; ಅವಳ ಸಹಾಯದಿಂದ ನಿನ್ನ ಕೆಲಸ ಮಾಡಿಕೊಡುತ್ತೇನೆ’ ಎಂದು ಹೇಳಿ ಅವಳಿಗೆ ಈ ವೃತ್ತಾಂತವನ್ನು ತಿಳಿಸಿದನು. ಮರುದಿನ ಅವಳು ತನ್ನ ಅತ್ತಿಗೆಯನ್ನು ದೇವಾಲಯಕ್ಕೆ ಕರೆತಂದಳು; ನನ್ನ ಸ್ನೇಹಿತನಿಗೆ ಅವಳ ಅತ್ತಿಗೆಯ ವೇಷಹಾಕಿ ಅವನೊಡನೆ ಹೊರಹೊರಟಳು; ನಾನು ವರ್ತಕನ ಹೆಂಡತಿಗೆ ಗಂಡುವೇಷ ಹಾಕಿ ಈ ಉಜ್ಜಯಿನಿಗೆ ಕರೆದುಕೊಂಡು ಬಂದೆ; ಅಂದಿನ ರಾತ್ರಿ ಎಲ್ಲರೂ ನಿದ್ರೆಯಲ್ಲಿದ್ದಾಗ ವರ್ತಕನ ತಂಗಿಯು ನನ್ನ ಸ್ನೇಹಿತನೊಡನೆ ಹೊರಟು ಪ್ರಯಾಣಿಕರ ಗುಂಪಿನಲ್ಲಿ ತಲೆಮರೆಸಿಕೊಂಡು ಇಲ್ಲಿಗೆ ಬಂದಳು. ಹೀಗೆ ನಮಗೆ ತಾವಾಗಿ ಪ್ರೀತಿಸಿ ಬಂದ ಹೆಂಡಿರು ದೊರೆತರು. ಆದರೆ ಎಲ್ಲಿ ವಾಸಮಾಡುವುದಕ್ಕೂ ಹೆದರಿಕೆ. ಆದ್ದರಿಂದ ಏನು ಮಾಡೋಣವೆಂದು ಆಲೋಚಿಸುತ್ತಿದ್ದೆವು. ನಮ್ಮನ್ನು ಏನು ಬೇಕಾದರೂ ಮಾಡಬಹುದು—ಎಂದನು. ವಿಕ್ರಮಸಿಂಹನು ಸಂತೋಷಪಟ್ಟು ‘ನೀವು ಈ ಊರಿನಲ್ಲಿ ನಿರ್ಭಯವಾಗಿರಬಹುದು; ನಿಮಗೆ ಬೇಕಾದ ಹಣವನ್ನೂ ಕೊಡುತ್ತೇನೆ!’ ಎಂದು ಧೈರ್ಯ ಹೇಳಿದನು. ಅವರು ತಮ್ಮ ಹೆಂಡಿರೊಡನೆ ಅವನ ಆಶ್ರಯದಲ್ಲಿ ಸುಖವಾಗಿದ್ದರು. ಹೀಗೆ ಸತ್ವಶಾಲಿಗಳಿಗೆ ಸಂಪತ್ತು ಲಭಿಸುತ್ತದೆ. ರಾಜರೂ ಬುದ್ಧಿವಂತರಾದ ಸಾಹಸಿಗರನ್ನು ಮೆಚ್ಚಿ ಅವರಿಗೆ ಸಹಾಯಮಾಡುತ್ತಾರೆ. ಇಹಜನ್ಮದಲ್ಲಿಯೂ ಪೂರ್ವಜನ್ಮದಲ್ಲಿಯೂ ತಾವು ಮಾಡಿದ ಶುಭಾಶುಭಕರ್ಮಗಳಿಂದಲೇ ಅವಕ್ಕೆ ಅನುರೂಪವಾದ ಫಲಭೋಗವುಂಟಾಗುತ್ತದೆ. ಆದ್ದರಿಂದ ಆಕಾಶದಿಂದ ಬಂದು ನಿನ್ನ ಹೊಟ್ಟೆಯನ್ನು ಹೊಕ್ಕ ಜ್ವಾಲೆ ಕರ್ಮವಶದಿಂದ ಬಂದು ಬಿದ್ದ ಯಾವುದೋ ದೇವವ್ಯಕ್ತಿಯಾಗಿರಬೇಕು—ಎಂದನು.

೨. ತಾರಾದತ್ತೆಯು ಗರ್ಭಧರಿಸಿ ಸಕಾಲದಲ್ಲಿ ದಿವ್ಯಸುಂದರವಾದ ಒಂದು ಹೆಣ್ಣುಮಗುವನ್ನು ಹೆತ್ತಳು. ಅದು ಗಂಡಾಗಲಿಲ್ಲವಲ್ಲ ಎಂದು ಕಳಿಂಗದತ್ತನು ಚಿಂತೆಪಟ್ಟುಕೊಂಡು ಮನಸ್ಸಮಾಧಾನಕ್ಕಾಗಿ ಬೌದ್ಧವಿಹಾರಕ್ಕೆ ಹೋದನು. ಅಲ್ಲಿ ಒಬ್ಬ ಭಿಕ್ಷುವು ಹೀಗೆ ಧರ್ಮೋಪದೇಶ ಮಾಡುತ್ತಿದ್ದನು: “ಸಂಸಾರದಲ್ಲಿ ದಾನವೇ ತಪಸ್ಸು; ಬುದ್ಧನು ಕರುಣೆಯಿಂದ ತನ್ನನ್ನೇ ಕೊಟ್ಟುಕೊಂಡನು; ಆದ್ದರಿಂದ ವಿವೇಕಿಯಾದವನು ಆಶಾಪರನಾಗದೆ ಪ್ರಾಣಿಹಿತವನ್ನುಂಟುಮಾಡಬೇಕು. ಹಾಗಾದರೆ ಸಮ್ಯಕ್ಜ್ಞಾನ ಲಭಿಸುತ್ತದೆ


 ವಿರಕ್ತರಾದ ಏಳು ರಾಜಪುತ್ರಿಯರ ಮತ್ತು ಒಬ್ಬ ರಾಜಪುತ್ರನ ಕಥೆಗಳು


ಹಿಂದೆ ಒಬ್ಬ ರಾಜನಿಗೆ ಏಳು ಹೆಣ್ಣುಮಕ್ಕಳಿದ್ದರು. ಅವರು ಚಿಕ್ಕವಯಸ್ಸಿನಲ್ಲಿಯೇ ವೈರಾಗ್ಯದಿಂದ ತಂದೆಯ ಮನೆಯನ್ನು ಬಿಟ್ಟು ಸ್ಮಶಾನದಲ್ಲಿ ನೆಲೆಸಿದರು. ಏಕೆಂದು ಕೇಳಿದ ಪರಿಜನರಿಗೆ—ಪರಹಿತ ಒಂದೇ ಈ ಸಂಸಾರದಲ್ಲಿ ಸಾರವಾದದ್ದು; ನಮ್ಮಿಂದ ಮೃಗಪಕ್ಷಿಗಳಿಗೆ ತೃಪ್ತಿಯಾಗಲಿ; ಈ ಸೌಂದರ್ಯವನ್ನು ಕಟ್ಟಿಕೊಂಡೇನು? ಹಿಂದೆ ಒಬ್ಬ ರಾಜಪುತ್ರನು ಸುಂದರನಾಗಿದ್ದರೂ ಯುವಕನಾಗಿದ್ದರೂ ಸಂನ್ಯಾಸಿಯಾಗಿ ಒಬ್ಬ ವರ್ತಕನ ಮನೆಗೆ ಹೋದನು. ಅವನ ಹೆಂಡತಿಯು ಆ ಭಿಕ್ಷುವಿನ ಸುಂದರವಾದ ಕಣ್ಣುಗಳನ್ನು ನೋಡಿ ಮೋಹಗೊಂಡು ‘ಈ ಕಣ್ಣಿಗೆ ಬೀಳುವ ಹೆಂಗಸು ಏನು ಪುಣ್ಯವಂತಳೋ!’ ಎಂದಳು. ಅದನ್ನು ಕೇಳಿ ಅವನು ತನ್ನ ಒಂದು ಕಣ್ಣನ್ನು ಕಿತ್ತು ಕೈಯಲ್ಲಿ ಹಿಡಿದುಕೊಂಡು ‘ಅಮ್ಮ! ಇದರಲ್ಲೇನಿದೆ ನೋಡು! ಬರಿಯ ರಕ್ತಮಾಂಸ; ನಿನಗೆ ಅದರ ಮೇಲೆ ಆಸೆ ಇದ್ದರೆ ತೆಗೆದುಕೋ!’ ಎಂದನು. ಅವಳು ‘ಅಯ್ಯೋ! ಈ ಕಣ್ಣನ್ನು ನೀನು ಕಿತ್ತುಕೊಳ್ಳಲು ಪಾಪಿಯಾದ ನಾನು ಕಾರಣಳಾದೆನೇ!’ ಎಂದು ನೊಂದುಕೊಂಡಳು. ಅವನು ‘ನೀನು ವ್ಯಥೆಪಟ್ಟುಕೊಳ್ಳಬೇಡ, ತಾಯಿ! ನಿನ್ನಿಂದ ನನಗೆ ಉಪಕಾರವೇ ಆಯಿತು. ಅದಕ್ಕೆ ಒಂದು ನಿದರ್ಶನವನ್ನು ಹೇಳುತ್ತೇನೆ ಕೇಳು: ಹಿಂದೆ ಗಂಗಾತೀರದಲ್ಲಿ ಒಬ್ಬ ಮುನಿ ಇದ್ದನು. ಅಲ್ಲಿಗೆ ವಿಹಾರಕ್ಕೆ ಬಂದಿದ್ದ ರಾಜನ ಹೆಂಡತಿಯರು ಗಂಡನು ಮಲಗಿ ನಿದ್ರಿಸುತ್ತಿದ್ದಾಗ ಹೊರಟು ಸಮಾಧಿಯಲ್ಲಿದ್ದ ಆ ಮುನಿಯ ಸುತ್ತ ಇವನೇಕೆ ಹೀಗಿದ್ದಾನೆ ಎಂದು ಕುತೂಹಲದಿಂದ ಸುತ್ತಿಕೊಂಡಿದ್ದರು. ರಾಜನು ಎಚ್ಚರಗೊಂಡು ಹೆಂಡಿರನ್ನು ಕಾಣದೆ ಎದ್ದು ಬಂದು ಮುನಿಯ ಹತ್ತಿರ ಅವರನ್ನು ನೋಡಿ ಕೋಪದಿಂದ ಕತ್ತಿ ತೆಗೆದುಕೊಂಡು ಹೊಡೆದನು. ದೇಹ ಕತ್ತರಿಸಿಹೋದರೂ ಶಾಂತನಾಗಿದ್ದ ಮುನಿಯನ್ನು ನೋಡಿ ಒಂದು ದೇವತೆಯು ‘ಅಯ್ಯಾ ಮಹಾತ್ಮಾ! ನೀನು ಸಮ್ಮತಿಸಿದರೆ ನಾನು ಈ ಪಾಪಿಯನ್ನು ಕೊಂದುಹಾಕುತ್ತೇನೆ!’ ಎಂದಿತು. ಅವನು, ‘ದೇವಿ! ಬೇಡ; ಅವನು ನನಗೆ ಧರ್ಮಮಾರ್ಗದಲ್ಲಿ ಸಹಾಯವನ್ನೇ ಮಾಡಿದ್ದಾನೆ. ಅವನು ಹೀಗೆ ನಡೆದುಕೊಳ್ಳದಿದ್ದರೆ ನಾನು ಯಾರನ್ನು ಏತಕ್ಕಾಗಿ ಕ್ಷಮಿಸಬೇಕಾಗಿತ್ತು? ಪ್ರಿಯಾಪ್ರಿಯಗಳೆರಡರಲ್ಲೂ ಸಮನಾಗಿ ಕ್ಷಮೆಯಿಂದಿರುವುದೇ ಬ್ರಹ್ಮಪದ!’ ಎಂದನು. ಅವಳು ಅವನ ಮಾತಿನಿಂದ ಸಂತುಷ್ಟಳಾಗಿ ಅವನ ಗಾಯಗಳನ್ನು ಮಾಯಿಸಿ ಹೋದಳು. ಆ ರಾಜನಂತೆ ನೀನೂ ನನ್ನ ತಪೋವೃದ್ದಿಗೆ ಸಹಾಯ ಮಾಡಿದ್ದೀಯೆ -ಎಂದು ಸಿದ್ಧಿಗಾಗಿ ಹೊರಟುಹೋದನು. ನಾವೂ ಹಾಗೆಯೇ ಪ್ರಾಣಿಹಿತಾರ್ಥವಾಗಿ ಈ ಸ್ಮಶಾನಕ್ಕೆ ಬಂದುಬಿಟ್ಟಿದ್ದೇವೆ—ಎಂದರು. ಹೀಗೆ ವಿವೇಕಿಗಳಾದವರಿಗೆ ತಮ್ಮ ದೇಹದಲ್ಲಿಯೂ ಅಭಿಮಾನವಿರುವುದಿಲ್ಲ; ಇನ್ನು ಹೆಂಡಿರುಮಕ್ಕಳು ಪರಿವಾರಗಳ ವಿಚಾರದಲ್ಲಿ ಕೇಳಬೇಕೆ?.. " ರಾಜನು ಇದನ್ನು ಕೇಳಿಕೊಂಡು ಮನೆಗೆ ಬಂದನು. ಅಲ್ಲಿ ರಾಜಕುಟುಂಬಕ್ಕೆ ಬೇಕಾದ ವೃದ್ಧಬ್ರಾಹ್ಮಣನು ‘ಮಹಾರಾಜ! ಹೆಣ್ಣುಹುಟ್ಟಿತೆಂದು ಏಕೆ ಚಿಂತಿಸುತ್ತೀಯೆ? ಗಂಡುಮಕ್ಕಳಿಗಿಂತಲೂ ಹೆಣ್ಣುಮಕ್ಕಳೇ ಮೇಲು. ಗಂಡುಮಕ್ಕಳಿಗೆ ರಾಜ್ಯದ ಮೇಲೇ ಕಣ್ಣು; ಅವರು ತಂದೆಯನ್ನು ಎಂದಿಗೆ ನುಂಗಿಕೊಂಡೇವು ಎನ್ನುತ್ತಿರುತ್ತಾರೆ; ಕನ್ಯಾದಾನದಿಂದ ಬರುವ ಫಲ ಗಂಡುಮಕ್ಕಳಿಂದ ಬಂದೀತೇ? ಅದಕ್ಕೆ ಸುಲೋಚನೆಯ ಕಥೆಯನ್ನು ಹೇಳುತ್ತೇನೆ ಕೇಳು!


## ಸುಲೋಚನೆಯ ಕಥೆ


ಚಿತ್ರಕೂಟದಲ್ಲಿ ಸುಷೇಣನೆಂಬ ರಾಜನಿದ್ದನು. ಅವನು ಆ ಬೆಟ್ಟದ ಬುಡದಲ್ಲಿ ಒಂದು ಉದ್ಯಾನವನ್ನೂ ಅದರ ಮಧ್ಯದಲ್ಲಿ ಒಂದು ಸರೋವರವನ್ನೂ ಮಾಡಿಸಿದ್ದನು. ಅವನಿಗೆ ಅನುರೂಪಳಾದ ಹೆಂಡತಿಯಿಲ್ಲದ್ದರಿಂದ ಒಬ್ಬನೇ ಆ ಉದ್ಯಾನದಲ್ಲಿ ವಿಹರಿಸುತ್ತಿದ್ದನು. ಒಂದು ಸಾರಿ ಅಂತರಿಕ್ಷದಲ್ಲಿ ಹೋಗುತ್ತಿದ್ದ ರಂಭೆಯು ಅವನನ್ನು ನೋಡಿ ಮೋಹಗೊಂಡು ಇಳಿದುಬಂದಳು. ಅವನೊಡನೆಯೇ ಇದ್ದು ಗರ್ಭಧರಿಸಿ ಒಂದು ಹೆಣ್ಣುಮಗುವನ್ನು ಹೆತ್ತು ‘ನಾನು ರಂಭೆ; ನಿನ್ನನ್ನು ಮೆಚ್ಚಿ ಬಂದಿದ್ದೆ; ಮಗುವಾದಕೂಡಲೇ ಬಿಟ್ಟು ಹೋಗುವುದು ನಮ್ಮ ಪದ್ದತಿ; ಇವಳಿಗೆ ಮದುವೆಯಾದಮೇಲೆ, ಸ್ವರ್ಗದಲ್ಲಿ ನಮ್ಮಿಬ್ಬರಿಗೂ ಮತ್ತೆ ಸಂಗಮ!’ ಎಂದು ಹೇಳಿ ಹೊರಟುಹೋದಳು. ಮಗುವಿನ ಕಣ್ಣು ಬಹು ಸುಂದರವಾಗಿದ್ದದ್ದರಿಂದ ಅದಕ್ಕೆ ಸುಲೋಚನೆಯೆಂದು ಹೆಸರಿಟ್ಟು ರಾಜನು ಸಾಕಿಕೊಂಡು ಬಂದನು. ಯೌವನ ಬಂದಮೇಲೆ ಉದ್ಯಾನದಲ್ಲಿ ಓಡಾಡುತ್ತಿದ್ದ ಅವಳನ್ನು ಕಾಶ್ಯಪನೆಂಬ ಮುನಿಕುಮಾರನು ಕಂಡು ಮೆಚ್ಚಿ ಮದುವೆ ಮಾಡಿಕೊಡೆಂದು ಅವಳ ತಂದೆಯನ್ನು ಕೇಳಿದನು. ರಾಜನು ‘ಇವಳ ಮದುವೆಯಾದರೆ ನನಗೆ ರಂಭೆಯೊಡನೆ ಸ್ವರ್ಗದಲ್ಲಿ ಪುನಃ ಸಮಾಗಮ ಉಂಟಾಗುವುದಾಗಿ ಅವಳು ಹೇಳಿದ್ದಳು. ಅದು ಆಗುವುದು ಹೇಗೆ?’ ಎಂದು ಮುನಿಯನ್ನು ಕೇಳಿದನು. ಮುನಿಯು ತನ್ನ ತಪಸ್ಸಿನ ಒಂದು ಭಾಗವನ್ನು ಅವನಿಗೆ ಕೊಟ್ಟು ಅವನನ್ನು ಸಶರೀರನಾಗಿ ಸ್ವರ್ಗಕ್ಕೆ ಕಳುಹಿಸಿದನು. ಹೀಗೆ ಸುಷೇಣನು ಮಗಳಿಂದಲೇ ಕೃತಾರ್ಥತೆಯನ್ನು ಪಡೆದನು. ನಿಮ್ಮಂಥವರ ಮನೆಯಲ್ಲಿ ಹುಟ್ಟುವವರು ಇಂಥವರೇಯೆ; ಆದ್ದರಿಂದ ಇವಳೂ ಯಾರೋ ಶಾಪಚ್ಯುತಳಾದ ದೇವತೆ. ಇದಕ್ಕಾಗಿ ಚಿಂತಿಸಬೇಡ!’ ಎಂದನು. ಅವನು ಸಮಾಧಾನಮಾಡಿಕೊಂಡು ಮಗುವಿಗೆ ಕಳಿಂಗಸೇನೆಯೆಂದು ಹೆಸರಿಟ್ಟನು. ಅವಳು ಬೆಳೆದು ಒಂದು ದಿನ ಬಿಸಿಲಮಚ್ಚಿನಮೇಲೆ ಆಡುತ್ತಿರಲು ಮಯಾಸುರನ ಮಗಳಾದ ಸೋಮಪ್ರಭೆಯು ಅಂತರಿಕ್ಷದಲ್ಲಿ ಹೋಗುತ್ತ ಅವಳನ್ನು ಕಂಡು ‘ಈ ಚಂದ್ರಮೂರ್ತಿ ಯಾರು? ಜನ್ಮಾಂತರದಲ್ಲಿ ನಾವು ಸ್ನೇಹಿತರಾಗಿದ್ದಿರಬೇಕು. ಇಲ್ಲದಿದ್ದರೆ ಅವಳಲ್ಲಿ ಹೀಗೆ ಸ್ನೇಹವು ಉಕ್ಕಿ ಬರುತ್ತಿರಲಿಲ್ಲ!’ ಎಂದು ಇಳಿದುಬಂದು ಅವಳ ಸ್ನೇಹಮಾಡಿಕೊಂಡಳು. ಅವಳೊಡನೆ ಮಾತನಾಡುತ್ತ "ಅಮ್ಮಾ! ನೀನು ರಾಜಪುತ್ರರೊಡನೆ ಬಾಳುವುದು ಕಷ್ಟ; ಅವರು ಸ್ವಲ್ಪ ಅಪರಾಧಕ್ಕೆಲ್ಲಾ ಬಹಳವಾಗಿ ಕೋಪಿಸಿಕೊಳ್ಳುತ್ತಾರೆ; ಅದಕ್ಕೆ ರಾಜಪುತ್ರ ವರ್ತಕಪುತ್ರರ ಕಥೆ ಹೇಳುತ್ತೇನೆ ಕೇಳು:—


## ರಾಜಪುತ್ರ ವರ್ತಕಪುತ್ರರ ಕಥೆ


ಪುಷ್ಕರಾವತಿಯಲ್ಲಿ ಗೂಢಸೇನನೆಂಬ ರಾಜನಿಗೆ ಒಬ್ಬ ಮಗನಿದ್ದನು; ತಂದೆಗೆ ಅವನೊಬ್ಬನೇ ಮಗನಾದ್ದರಿಂದ, ಅವನೇನು ಮಾಡಲಿ ರಾಜನು ಸುಮ್ಮನಿರುತ್ತಿದ್ದನು. ಆ ಊರಿನ ವರ್ತಕನಾದ ಬ್ರಹ್ಮದತ್ತನ ಮಗನಿಗೂ ಅವನಿಗೂ ಸ್ನೇಹವಾಯಿತು. ಒಂದು ಸಾರಿ ಅವನು ವರ್ತಕಪುತ್ರನೊಡನೆ ತನ್ನ ಮದುವೆಗಾಗಿ ಅಹಿಚ್ಛತ್ರಪುರಕ್ಕೆ ಹೊರಟು ಸಂಜೆ ಇಕ್ಷುಮತೀ ತೀರದಲ್ಲಿ ಉಳಿದುಕೊಂಡನು. ಹಾಸಿಗೆ ಹಾಸಿ ಎಲ್ಲರೂ ಮಲಗಿಕೊಂಡ ಮೇಲೆ ಆತನ ದಾದಿಯು ಒಂದು ಕಥೆ ಹೇಳೆಂದಳು. ಅವನು ಒಂದು ಕಥೆಯನ್ನು ಆರಂಭಿಸಿ ಸ್ವಲ್ಪದರಲ್ಲಿಯೇ ಆಯಾಸದಿಂದ ನಿದ್ರೆ ಹೋಗಿಬಿಟ್ಟನು. ದಾದಿಗೂ ನಿದ್ರೆ ಬಂದುಬಿಟ್ಟಿತು. ವರ್ತಕಪುತ್ರನಿಗೆ ಮಾತ್ರ ನಿದ್ರೆ ಬರಲಿಲ್ಲ. ಆಗ ಆಕಾಶದಲ್ಲಿ ‘ಈ ಪಾಪಿಯು ಪೂರ್ತಿ ಕಥೆ ಹೇಳದೆಯೇ ನಿದ್ರೆಹೋಗಿಬಿಟ್ಟ! ಆದ್ದರಿಂದ ಅವನು ಬೆಳಗ್ಗೆ ಈ ಹಾರವನ್ನು ಕಂಡು ಕತ್ತಿಗೆ ಹಾಕಿಕೊಂಡರೆ ಸಾಯಲಿ!’ ಎಂದು ವಾಣಿಯಾಯಿತು. ‘ಅದನ್ನು ಕಳೆದುಳಿದರೆ ಮಾವಿನ ಮರದಿಂದ ಹಣ್ಣುಕಿತ್ತು ಸಾಯಲಿ!’ ಎಂದು ಇನ್ನೊಂದು ವಾಣಿಯಾಯಿತು. ‘ಅದನ್ನೂ ಕಳೆದುಳಿದರೆ ರಾತ್ರಿ ಮಲಗುವ ವೇಳೆಯಲ್ಲಿ ನೂರು ಸಾರಿ ಶೀನು ಬರುತ್ತದೆ! ಬಂದಾಗಲೆಲ್ಲಾ ‘ಶತಾಯುಸ್ಸು!’ ಎಂದು ಯಾರಾದರೂ ಹೇಳದಿದ್ದರೆ ಸಾಯಲಿ; ಇದನ್ನು ಕೇಳಿದವನು ಅವನಿಗೆ ಇದನ್ನು ತಿಳಿಸಿದರೆ ಅವನೂ ಸಾಯಲಿ!’ ಎಂದು ಇನ್ನೊಂದು ವಾಣಿಯಾಯಿತು; ಇದನ್ನು ಕೇಳಿದ ವರ್ತಕಪುತ್ರನು ‘ಈ ಕಥೆಯ ಮನೆ ಹಾಳಾಯಿತು! ಅದನ್ನು ಕೇಳುವುದಕ್ಕೆಂದು ಬಂದು ದೇವತೆಗಳು ತಮ್ಮ ಕುತೂಹಲ ಭಂಗವಾಯಿತೆಂದು ಶಪಿಸಿದರಲ್ಲಾ! ನಾನು ಇವನನ್ನು ಹೇಗಾದರೂ ಉಳಿಸಿಕೊಳ್ಳಲೇಬೇಕು! ಆದರೆ ಇದೊಂದನ್ನೂ ಅವನಿಗೆ ಹೇಳುವ ಹಾಗಿಲ್ಲ!’ ಎಂದು ಅಂದಿನ ರಾತ್ರಿಯನ್ನು ಹೇಗೋ ಕಳೆದನು. ಬೆಳಗ್ಗೆ ಪ್ರಯಾಣ ಹೊರಟಾಗ ರಾಜಪುತ್ರನು ಎದುರಿಗೆ ಒಂದು ಹಾರವನ್ನು ಕಂಡು ಅದಕ್ಕೆ ಕೈಹಾಕಲು ಹೋದನು. ವರ್ತಕನು ಅದನ್ನು ತಡೆದು ‘ಇದು ಮಾಯೆ! ಇಲ್ಲದಿದ್ದರೆ ಇದು ಸೈನಿಕರ ಕಣ್ಣಿಗೆ ಬೀಳದೆ ಹೋಗುತ್ತಿತ್ತೇ?’ ಎಂದನು. ಮುಂದೆ ಮಾವಿನಮರ ಸಿಕ್ಕಿತು. ರಾಜಪುತ್ರನು ಅದರ ಹಣ್ಣನ್ನು ಕೀಳದಂತೆ ವರ್ತಕಪುತ್ರನು ನೋಡಿಕೊಂಡನು. ಮದುವೆಯ ಮನೆಯ ಬಾಗಿಲಿಗೆ ಬಂದಾಗ ಅವನನ್ನು ಒಳಕ್ಕೆ ಹೋಗದಂತೆ ಸ್ವಲ್ಪ ತಡೆದನು. ಆಗ ಅದು ಕುಸಿದುಬಿದ್ದಿತು. ಮದುವೆಯಾಗಿ ಗಂಡೂ ಹೆಣ್ಣೂ ಮಲಗುವ ಮನೆಗೆ ಹೋದಾಗ ವರ್ತಕಪುತ್ರನು ಅಲ್ಲಿ ಅವಿತುಕೊಂಡಿದ್ದು ಮದುವಣಿಗನಿಗೆ ಒಂದರ ಮೇಲೊಂದರಂತೆ ನೂರು ಶೀನು ಬರಲು, ಒಂದೊಂದು ಶೀನಿಗೂ, “ಶತಾಯುಸ್ಸು! ಶತಾಯುಸ್ಸು!” ಎನ್ನುತ್ತಿದ್ದು ಆಮೇಲೆ ಹೊರಕ್ಕೆ ಬಂದನು. ಅದನ್ನು ಕಂಡ ರಾಜಪುತ್ರನು ರೇಗಿ ಕಾವಲವರನನ್ನು ಕರೆದು ‘ಇವನು ನನ್ನ ಮಲಗುವ ಮನೆಯಲ್ಲಿ ಅಡಗಿಕೊಂಡಿದ್ದ; ಇವನನ್ನು ಬಂಧನದಲ್ಲಿರಿಸಿ; ನಾಳೆ ಬೆಳಗ್ಗೆ ಶಿಕ್ಷೆ ಕೊಡೋಣ!’ ಎಂದು ಆಜ್ಞೆಮಾಡಿದನು. ಬೆಳಗ್ಗೆ ಅವನನ್ನು ವಧೆಗೆಂದು ಕರೆದುಕೊಂಡು ಹೋಗುತ್ತಿರಲು ಅವನು ತಲೆಗಡಿಕರನ್ನು ‘ಮೊದಲು ನನ್ನನ್ನು ರಾಜಪುತ್ರನ ಹತ್ತಿರಕ್ಕೆ ಕರೆದುಕೊಂಡು ಹೋಗಿ; ನಾನು ಮಾಡಿದ ಕಾರ್ಯಕ್ಕೆ ಕಾರಣವನ್ನು ಅವನಿಗೆ ತಿಳಿಸುತ್ತೇನೆ; ಆಮೇಲೆ ನನ್ನನ್ನು ಕೊಲ್ಲುವಿರಂತೆ!’ ಎಂದು ಕೇಳಿಕೊಂಡನು. ಅವರು ಹಾಗೆಯೇ ಕರೆತರಲು ವರ್ತಕನು ತನ್ನ ವೃತ್ತಾಂತವನ್ನೆಲ್ಲಾ ಹೇಳಿದನು. ಮನೆ ಕುಸಿದುಬಿದ್ದದ್ದನ್ನು ಕಣ್ಣಾರ ಕಂಡಿದ್ದರಿಂದ ಅವನಿಗೆ ಅದರಲ್ಲಿ ನಂಬಿಕೆಯುಂಟಾಗಿ ಶಿಕ್ಷೆಯನ್ನು ತಪ್ಪಿಸಿದನು. ಊರಿಗೆ ಬಂದಮೇಲೆ ವರ್ತಕಪುತ್ರನಿಗೂ ಮದುವೆಯಾಯಿತು; ಎಲ್ಲರೂ ಸುಖವಾಗಿದ್ದರು. ಹೀಗೆ ರಾಜಪುತ್ರರು ಮದದಾನೆಗಳ ಹಾಗೆ ತಮ್ಮ ಹಿತವನ್ನು ಅರಿಯರು. ಅವರ ಸ್ನೇಹವೂ ಒಂದೇ, ಬೇತಾಳಗಳ ಸ್ನೇಹವೂ ಒಂದೇ; ಆದ್ದರಿಂದ ಅವರ ನಿಮಿತ್ತವಾಗಿ ನನ್ನ ಸ್ನೇಹವನ್ನು ಬಿಡಬೇಡ! ಎಂದಳು. ರಾಜಪುತ್ರಿಯು “ಬೇತಾಳಗಳು ಪಿಶಾಚಗಳು; ರಾಜಪುತ್ರರು ಅಂಥವರಲ್ಲ.” ಒಂದು ಪಿಶಾಚಿಯ ಕಥೆಯನ್ನು ಹೇಳುತ್ತೇನೆ ಕೇಳು:—


## ಪಿಶಾಚಿ ಮತ್ತು ಬ್ರಾಹ್ಮಣ - ಇವರ ಕಥೆ


ಯಜ್ಞಸ್ಥಲವೆಂಬ ಅಗ್ರಹಾರದಲ್ಲಿ ಒಬ್ಬ ಬ್ರಾಹ್ಮಣನಿದ್ದನು; ಅವನು ಸೌದೆ ಕಡಿಯುತ್ತಿದ್ದಾಗ ಅದು ತೊಡೆಗೆ ತಗುಲಿ ರಂಪು ವ್ರಣವಾಯಿತು. ಎಷ್ಟು ಚಿಕಿತ್ಸೆ ಮಾಡಿದರೂ ವಾಸಿಯಾಗದೆ ನಾಡೀ ಹುಣ್ಣಾಯಿತು. ಅದನ್ನು ನೋಡಿ ಅವನ ಸ್ನೇಹಿತನೊಬ್ಬನು ‘ಪಿಶಾಚವನ್ನು ವಶಮಾಡಿಕೊಂಡರೆ ಅದು ವಾಸಿ ಮಾಡುತ್ತದೆ; ಬೆಳಗಿನ ಜಾವದಲ್ಲಿ ಎದ್ದು ಜುಟ್ಟು ಬಿಚ್ಚಿಕೊಂಡು ನಿರ್ವಾಣನಾಗಿ ಎರಡು ಹಿಡಿ ಅಕ್ಕಿಯನ್ನು ಹಿಡಿದುಕೊಂಡು ಹೋಗಿ ಚೌಕದಲ್ಲಿ ಹಾಕಿ ಹಿಂದಕ್ಕೆ ನೋಡದೆ ಬಾ; ಪಿಶಾಚಿ ಪ್ರತ್ಯಕ್ಷವಾಗಿ ತಾನು ಆ ಹುಣ್ಣನ್ನು ವಾಸಿಮಾಡುತ್ತೇನೆ ಎಂದು ಹೇಳುವವರೆಗೆ ಹೀಗೆ ಮಾಡುತ್ತಿರು.’ ಎಂದು ಅದರ ಮಂತ್ರವನ್ನು ಹೇಳಿಕೊಟ್ಟನು. ಬ್ರಾಹ್ಮಣನು ಹಾಗೇ ಮಾಡಿ ಪಿಶಾಚವನ್ನು ಪ್ರತ್ಯಕ್ಷಮಾಡಿಕೊಂಡನು. ಅದು ಹಿಮಾಲಯದಿಂದ ಮಹಾಮೂಲಿಕೆಗಳನ್ನು ತಂದು ಗಾಯಕ್ಕೆ ಹಚ್ಚಿ ವಾಸಿಮಾಡಿತು. ಆದರೆ ಅವನನ್ನು ಬಿಡಲಿಲ್ಲ. ‘ಇಂಥ ಇನ್ನೊಂದು ವ್ರಣವನ್ನು ತೋರಿಸು; ಅದನ್ನು ವಾಸಿಮಾಡುತ್ತೇನೆ; ಇಲ್ಲದಿದ್ದರೆ ನಿನ್ನನ್ನು ಕೊಂದುಬಿಡುತ್ತೇನೆ!’ ಎಂದಿತು. ಅವನು ಹೆದರಿ ಸದ್ಯಕ್ಕೆ ಬಿಡಿಸಿಕೊಂಡರೆ ಸಾಕೆಂದು ಒಂದು ವಾರ ವಾಯಿದೆ ಕೇಳಿದನು. ಆದರೆ ಪ್ರಾಣದ ಮೇಲಣ ಹೆದರಿಕೆ ಹತ್ತಿಕೊಂಡಿತು. (ಮುಂದಿನ ಕಥೆ ಅಶ್ಲೀಲವೆಂದು ಅದನ್ನು ಹೇಳುವುದಕ್ಕೆ ಕಳಿಂಗಸೇನೆಯು ನಾಚಿಕೆಪಟ್ಟುಕೊಂಡಳು. ಆಮೇಲೆ ಸ್ವಲ್ಪ ಸುಮ್ಮನಿದ್ದು ಮುಂದುವರೆಸಿದಳು) ಬೇರೆ ಹುಣ್ಣು ಸಿಕ್ಕದೆ ಒದ್ದಾಡುತ್ತಿದ್ದ ಬ್ರಾಹ್ಮಣನ ಚಿಂತೆಯನ್ನು ನೋಡಿ ಅವನ ಮನೆತಪ್ಪಿದ ಮಗಳು ‘ಅಪ್ಪಾ! ಆ ಪಿಶಾಚವನ್ನು ನನ್ನ ಹತ್ತಿರಕ್ಕೆ ಕಳುಹಿಸು. ನನ್ನ ಮಗಳಿಗೆ ಒಂದು ವ್ರಣವಾಗಿದೆ, ಅದನ್ನು ವಾಸಿಮಾಡು ಎಂದು ಹೇಳು. ನಾನು ಅದನ್ನು ಮೋಸಮಾಡಿ ಕಳುಹಿಸುತ್ತೇನೆ’ ಎಂದು ಹೇಳಿದಳು...* ಆ ದಡ್ಡ ಪಿಶಾಚಿಯು ಓಡಿಹೋಯಿತು. ಬ್ರಾಹ್ಮಣನು ನಿಶ್ಚಿಂತನಾದನು. ರಾಜಪುತ್ರರು ಅವುಗಳಂತೆ ಅನರ್ಥಮಾಡುವುದಕ್ಕೆ ಹೊರಟರೂ ಅವರನ್ನು ಬುದ್ದಿಯಿಂದ ಸರಿಪಡಿಸಿಕೊಳ್ಳಬಹುದು"—ಎಂದಳು. ಸೋಮಪ್ರಭೆಗೆ ಕಥೆಯನ್ನು ಕೇಳಿ ಸಂತೋಷವಾಯಿತು; ಸಂಜೆಯಾಗಲು ಸ್ನೇಹಿತಳಿಗೆ ಹೇಳಿ ಆಕಾಶಮಾರ್ಗದಿಂದ ತನ್ನ ಊರಿಗೆ ಹೋದಳು.

೩. ಮರುದಿನ ಸೋಮಪ್ರಭೆಯು ಬರುತ್ತ ತನ್ನೊಡನೆ ಒಂದು ಪೆಟ್ಟಿಗೆಯ ತುಂಬ ಮರದಿಂದ ಮಾಡಿದ ಕೀಲುಬೊಂಬೆಗಳನ್ನು ತಂದಳು. ಒಂದಕ್ಕೆ ಕೀಲು ತಿರುಗಿಸಿ ಬಿಡಲು ಅದು ಆಕಾಶಕ್ಕೆ ಹಾರಿ ಒಂದು ಹೂವಿನ ಸರವನ್ನು ತಂದುಕೊಟ್ಟಿತು. ಇನ್ನೊಂದು ಪಾನೀಯವನ್ನು ತಂದುಕೊಟ್ಟಿತು. ಮತ್ತೊಂದು ಕುಣಿಯಿತು. ಮಗುದೊಂದು ಮಾತನಾಡಿತು. ಹೀಗೆ ಅವುಗಳನ್ನು ಪ್ರದರ್ಶಿಸಿ ಅವಳೊಡನೆ ಸ್ವಲ್ಪಹೊತ್ತು ಇದ್ದು ತನ್ನ ಮನೆಗೆ ಹೋದಳು. ಕಳಿಂಗಸೇನೆಗೆ ಅವುಗಳನ್ನು ನೋಡಿದ ಸಂತೋಷದಿಂದ ಹಸಿವೇ ಮುಚ್ಚಿಹೋಯಿತು. ಏನು ಕೊಟ್ಟರೂ ಒಲ್ಲಳು. ಆಗ ಅವಳ ತಾಯಿಯು ಏನು ದೇಹಾಲಸ್ಯವೋ ಏನೋ ಎಂದು ವೈದ್ಯನಿಗೆ ಹೇಳಿಕಳುಹಿಸಿದಳು. ಅವನು ಬಂದು ನೋಡಿ ‘ಇವಳಿಗೆ ತುಂಬ ಸಂತೋಷದಿಂದ ಹೀಗಾಗಿದೆ; ಅವಳ ಕಣ್ಣು ನೋಡಿ ಹೇಗೆ ಅರಳಿವೆ! ಮುಖ ನೋಡಿ! ನಗುತ್ತಿರುವಂತಿದೆ!’ ಎಂದನು. ಅಂಥ ಸಂತೋಷವೇನೆಂದು ತಾಯಿ ಕೇಳಲು ಕಳಿಂಗಸೇನೆಯು ತನ್ನ ಸಖಿಯ ವೃತ್ತಾಂತವನ್ನು ಹೇಳಿದಳು. ಆಮೇಲೆ ಸೇರಿದಷ್ಟು ಊಟಮಾಡಿ ಆಯಿತು. ಸೋಮಪ್ರಭೆಯು ಮರುದಿನ ಬಂದು ‘ನಾನು ನಿತ್ಯವೂ ನಿನ್ನ ಹತ್ತಿರ ಬಂದಿರುವುದಕ್ಕೆ ನನ್ನ ಗಂಡನಿಂದ ಅನುಜ್ಞೆಪಡೆದುಕೊಂಡು ಬಂದಿದ್ದೇನೆ. ನೀನೂ ನಿನ್ನ ತಾಯಿತಂದೆಗಳ ಅನುಜ್ಞೆಪಡೆದುಕೋ; ಹಾಗಾದರೆ ನಾವು ನಿಶ್ಚಿಂತೆಯಾಗಿ ಓಡಾಡುತ್ತಿರಬಹುದು’ ಎಂದಳು. ಇಬ್ಬರೂ ಕೈ ಹಿಡಿದುಕೊಂಡು ರಾಜರಾಣಿಯರ ಹತ್ತಿರ ಹೋದರು. ಅವರು ಸಂತೋಷದಿಂದ ಒಪ್ಪಿಗೆ ಇತ್ತರು. ಸೋಮಪ್ರಭೆಯು ಒಂದು ಯಕ್ಷನ ಬೊಂಬೆಯನ್ನು ತೆಗೆದು ಬುದ್ಧನನ್ನು ಪೂಜಿಸಿಕೊಂಡು ಬರುವಂತೆ ಹೇಳಿಕಳುಹಿಸಿದಳು. ಅದು ಆಕಾಶಕ್ಕೆ ಹಾರಿ ಮುತ್ತು ರತ್ನ ಹೊಂದಾವರೆಗಳಿಂದ ಬುದ್ಧನನ್ನು ಪೂಜಿಸಿಕೊಂಡು ಬಂತು. ಮನೆಯಲ್ಲಿದ್ದವರೆಲ್ಲರಿಗೂ ಆಶ್ಚರ್ಯವಾಯಿತು. ರಾಜನು ‘ಕೀಲಿನಿಂದ ಇದೆಲ್ಲ ಹೇಗೆ ನಡೆಯುತ್ತದೆ?’ ಎಂದು ಕೇಳಿದನು. ಸೋಮಪ್ರಭೆಯು ಇಂಥ ಅನೇಕ ಯಂತ್ರಗಳನ್ನು ನಮ್ಮ ತಂದೆ ನನಗೆ ಹಿಂದೆ ಮಾಡಿಕೊಟ್ಟನು. ಈ ಜಗತ್ತು ಪಂಚಭೂತಗಳಿಂದ ಆಗಿರುವಂತೆ ಈ ಯಂತ್ರಗಳೂ ಆಗಿವೆ; ಪೃಥ್ವೀಪ್ರಧಾನವಾಗಿರುವ ಯಂತ್ರವು ಬಾಗಿಲು ಮೊದಲಾದುವುಗಳನ್ನು ಮುಚ್ಚುತ್ತದೆ. ಅದು ಮುಚ್ಚಿದ್ದನ್ನು ಇನ್ನು ಯಾರಿಗೂ ತೆಗೆಯುವುದಕ್ಕಾಗುವುದಿಲ್ಲ; ಜಲಪ್ರಧಾನವಾದದ್ದು ಜೀವವಿರುವಂತೆ ಕಾಣುತ್ತದೆ. ತೇಜೋಮಯವಾದದ್ದು ಉರಿಯನ್ನು ಉಗುಳುತ್ತದೆ; ವಾತಯಂತ್ರವು ಹಾರಾಡುತ್ತದೆ. ಆಕಾಶದಿಂದ ಹುಟ್ಟಿದ್ದು ಮಾತಾಡುತ್ತದೆ. ಇವನ್ನೆಲ್ಲಾ ನಾನು ಬಲ್ಲೆ. ಆದರೆ ಅಮೃತವನ್ನು ರಕ್ಷಿಸಿಕೊಂಡಿರುವ ಚಕ್ರಯಂತ್ರ ನಮ್ಮ ತಂದೆಯೊಬ್ಬನಿಗೇ ಗೊತ್ತು!’ ಎಂದಳು. ರಾಜನು ಊಟಕ್ಕೆ ಎದ್ದನು. ಸೋಮಪ್ರಭೆಯು ಅವನ ಅಪ್ಪಣೆ ಪಡೆದು ಕಳಿಂಗಸೇನೆಯನ್ನು ವಿಂಧ್ಯಪರ್ವತದಲ್ಲಿದ್ದ ತನ್ನ ತಂದೆಯ ಮನೆಗೆ ಕರೆದುಕೊಂಡು ಹೋದಳು. ಅಲ್ಲಿ ಸ್ವಯಂಪ್ರಭೆಯೆಂಬ ಅವಳ ಅಕ್ಕ ಇದ್ದಳು. ಅವಳು ಬ್ರಹ್ಮಚಾರಿಣಿ. ಕಳಿಂಗಸೇನೆಯು ಅವಳಿಗೆ ನಮಸ್ಕರಿಸಲು ಅವಳು ಉಪಚರಿಸಿ ತಿನ್ನಲು ಹಣ್ಣು ಕೊಟ್ಟಳು. ಸೋಮಪ್ರಭೆಯು ‘ಸಖಿ! ಈ ಹಣ್ಣುಗಳನ್ನು ತಿಂದರೆ ಮುಪ್ಪು ಬರುವುದಿಲ್ಲ; ಆದ್ದರಿಂದ ನಿನ್ನನ್ನು ಇಲ್ಲಿಗೆ ಕರೆತಂದೆ!’ ಎಂದಳು. ಹಣ್ಣನ್ನು ತಿಂದಾಗ ಅಂಗಾಂಗಗಳನ್ನೆಲ್ಲಾ ಅಮೃತದಲ್ಲಿ ಅದ್ದಿದಂತಾಯಿತು. ಅನಂತರ ಸೋಮಪ್ರಭೆಯು ಮಯನ ಮಾಯೆಯಿಂದ ನಿರ್ಮಿತವಾದ ಅಲ್ಲಿಯ ವೈಚಿತ್ರ್ಯಗಳನ್ನೆಲ್ಲಾ ತೋರಿಸಿದಳು.—ಚಿತ್ರವಿಚಿತ್ರವಾದ ಹೊನ್ನ ಹಕ್ಕಿಗಳು, ರತ್ನದ ಕಂಬಗಳು, ಗೋಡೆಯಂತೆ ಕಾಣುವ ಬಯಲು, ಬಯಲಂತೆ ಕಾಣುವ ಗೋಡೆ, ನೆಲದಂತೆ ಕಾಣುವ ನೀರು, ನೀರಿನಂತೆ ಕಾಣುವ ನೆಲ, ಇತ್ಯಾದಿ. ‘ನನ್ನ ನಿನ್ನ ಸ್ನೇಹ, ನಿನ್ನ ಮದುವೆಯಾಗುವ ತನಕ; ಆಮೇಲೆ ನಾನೆಲ್ಲೋ ನೀನೆಲ್ಲೋ! ಸಖಿ ತನ್ನವಳಾದರೆ ಸಖಿಯ ಗಂಡ ತನ್ನವನಾದಾನೇ? ಅತ್ತೆಯೆನ್ನುವವಳು ಸೊಸೆಯನ್ನು ಹೆಣ್ಣುತೋಳವು ಕುರಿಮರಿಯನ್ನು ತಿನ್ನುವಂತೆ ಕಿತ್ತು ತಿಂದುಬಿಡುತ್ತಾಳೆ. ಅದಕ್ಕೆ ಕೀರ್ತಿಸೇನೆಯ ಕಥೆಯನ್ನು ಹೇಳುತ್ತೇನೆ ಕೇಳು!’ ಎಂದು ಅದನ್ನು ಹೇಳಿದಳು:—


## ಕೀರ್ತಿಸೇನೆಯ ಕಥೆ


ಪಾಟಲೀಪುತ್ರದಲ್ಲಿ ಧನಪಾಲಿತನೆಂಬ ವರ್ತಕನಿದ್ದನು. ಅವನು ತನ್ನ ಮಗಳಾದ ಕೀರ್ತಿಸೇನೆಯನ್ನು ಮಗಧರಾಜ್ಯದ ದೇವಸೇನನೆಂಬ ವರ್ತಕನಿಗೆ ಕೊಟ್ಟು ಮದುವೆ ಮಾಡಿದನು. ದೇವಸೇನನೇನೋ ಒಳ್ಳೆಯವನು. ಅವನಿಗೆ ಹೆಂಡತಿಯ ಮೇಲೆ ಇದ್ದ ಪ್ರೇಮವನ್ನು ನೋಡಿ ಅವನ ತಾಯಿ ಹೊಟ್ಟೆಯಕಿಚ್ಚಿನಿಂದ ಉರಿದು ಬೀಳುತ್ತಿದ್ದಳು. ಅದನ್ನೆಲ್ಲಾ ಅವಳು ಗಂಡನ ಕೈಯಲ್ಲಿ ಹೇಳಿಕೊಳ್ಳುವುದಕ್ಕಾಗುತ್ತಿರಲಿಲ್ಲ. ನೀಚ ಅತ್ತೆಯರ ಕೈಕೆಳಗೆ ಬಾಳಬೇಕಾದ ಸೊಸೆಯರ ಪಾಡು ತುಂಬ ಕಷ್ಟ! ಒಂದು ಸಾರಿ ಅವನು ವಲಭೀನಗರಕ್ಕೆ ವ್ಯಾಪಾರನಿಮಿತ್ತವಾಗಿ ಹೋಗಬೇಕಾಯಿತು. ಆಗ ಅವಳು ಗಂಡನನ್ನು ಕಂಡು ‘ನೀವು ಬರುವತನಕ ನಾನೊಬ್ಬಳೇ ಹೇಗಿರಲಿ? ನೀವಿದ್ದಾಗಲೇ ನಿಮ್ಮ ತಾಯಿ ನನ್ನನ್ನು ಕಾಡಿಸುತ್ತಾರೆ; ನೀವೂ ಇಲ್ಲದೆಹೋದರೆ ನನ್ನನ್ನು ಏನುಮಾಡಿಬಿಡುತ್ತಾರೆಯೋ!’ ಎಂದಳು. ಅವನು ಏನುಮಾಡುವುದಕ್ಕೂ ತೋರದೆ ತಾಯಿಯನ್ನು ಕಂಡು ಭಯಪಡುತ್ತ ಮೆಲ್ಲಗೆ “ಅಮ್ಮಾ! ಕೀರ್ತಿಸೇನೆಯನ್ನು ನಿನ್ನ ಕೈಗೆ ಕೊಟ್ಟಿದ್ದೇನೆ; ಅವಳು ದೊಡ್ಡ ಮನೆತನದವಳು. ಅವಳಲ್ಲಿ ಅಪ್ರೀತಿ ತೋರಿಸಬೇಡ!” ಎಂದು ಕೇಳಿಕೊಂಡನು. ಅವಳು ಕೀರ್ತಿಸೇನೆಯನ್ನು ಕರೆದು ದುರುಗುಟ್ಟಿಕೊಂಡು ನೋಡುತ್ತ ಮಗನೊಡನೆ, “ನಾನೇನೇನು ಮಾಡಿದ್ದೇನೆ ಅವಳನ್ನೇ ಕೇಳಪ್ಪ! ಈ ಮನೆಮುರುಕಿ ನಿನಗೆ ಚುಚ್ಚಿಕೊಟ್ಟಿದ್ದಾಳಲ್ಲಾ! ನನಗೇನೋ ನೀನು ಬೇರೆ ಅಲ್ಲ, ಅವಳು ಬೇರೆ ಅಲ್ಲ; ಇಬ್ಬರೂ ಸಮನೇ!” ಎಂದಳು. ಈ ಮಾತನ್ನು ಕೇಳಿ ದೇವಸೇನನು ಹೆಂಡತಿಯ ವಿಚಾರದಲ್ಲಿ ನಿಶ್ಚಿಂತನಾಗಿ ಪ್ರಯಾಣ ಮಾಡಿದನು. ಇತ್ತ ಅವನ ತಾಯಿಯು ಕ್ರಮವಾಗಿ ಸೊಸೆಯ ಪರಿಚಾರಿಕೆಯರನ್ನೆಲ್ಲಾ ಬಿಡಿಸಿದಳು. ಒಂದು ದಿನ ತನ್ನ ಸ್ವಂತ ಸೇವಕಳೊಡನೆ ಮಾತನಾಡಿಕೊಂಡು ಸೊಸೆಯನ್ನು ಜುಟ್ಟು ಹಿಡಿದು ಒಳಕ್ಕೆ ಎಳೆದು ತರಿಸಿ ‘ಪಾಪಿ ಹೆಣ್ಣೆ! ನನ್ನನ್ನೂ ಮಗನನ್ನೂ ಅಗಲಿಸುತ್ತೀಯಾ?’ ಎಂದು ಹಲ್ಲುಗಳಿಂದ ಕಚ್ಚಿಸಿ ಉಗುರಿನಿಂದ ಪರಚಿಸಿ ನೆಲಮಾಳಿಗೆಯೊಳಗೆ ಕೂಡಿ ಮೇಲೆ ಅಗುಳಿ ಹಾಕಿದಳು. ಪ್ರತಿಸಂಜೆಯೂ ಅದರ ಬಾಗಿಲು ತೆಗೆದು ಒಂದು ಮಣ್ಣಿನ ಪಾತ್ರೆಯಲ್ಲಿ ಅರ್ಧ ಅನ್ನವನ್ನು ಕೊಡಿಸುತ್ತಿದ್ದಳು. ಗಂಡನು ದೂರದೇಶಗಳಲ್ಲಿರುವಾಗ ಅವಳು ಸತ್ತುಹೋದರೆ ಹೋಗಲಿ ಎಂಬುದು ಅವಳ ಯೋಚನೆ. ಕೀರ್ತಿಸೇನೆಯು ಅತ್ತು ಕರೆದು “ಗಂಡನು ಐಶ್ವರ್ಯವಂತ! ನನ್ನ ಮನೆತನ ಹಿರಿಯದು; ನಾನೂ ಒಳ್ಳೆಯ ನಡತೆಯಲ್ಲಿದ್ದೇನೆ. ಹೀಗಿದ್ದರೂ ಅತ್ತೆಯ ಹಿಂಸೆಯಿಂದ ನನಗೆ ಈ ದುರ್ಗತಿ ಬಂದಿದೆ. ಇದಕ್ಕೇ ಹೆಣ್ಣು ಮಕ್ಕಳು ಬೇಡವೆನ್ನುವುದು!” ಎಂದು ಕೊರಗುತ್ತಿರಲು ಅಕಸ್ಮಾತ್ತಾಗಿ ಅವಳಿಗೆ ಅಲ್ಲಿ ಒಂದು ಸನಿಕೆ ಕಣ್ಣಿಗೆ ಬಿದ್ದಿತು. ದೇವರೇ ಇದನ್ನು ನನಗೆ ತೋರಿಸಿದ್ದಾನೆ ಎಂದುಕೊಂಡು ಅದರಿಂದ ಅಗೆದು ಸುರಂಗಮಾಡಿದಳು. ಅದು ದೈವವಶದಿಂದ ತನ್ನ ಕೋಣೆಗೇ ಹೋಯಿತು. ಅಲ್ಲಿ ಅವಳು ಬಟ್ಟೆಬರೆಗಳನ್ನು ತೆಗೆದುಕೊಂಡು ಬೆಳಕು ಹರಿಯುವುದಕ್ಕೆ ಮುಂಚೆ ಊರುಬಿಟ್ಟಳು. ‘ಈ ಸ್ಥಿತಿಯಲ್ಲಿ ತವರು ಮನೆಗೆ ಹೋಗುವುದು ಉಚಿತವಲ್ಲ; ಅಲ್ಲಿ ಕೇಳಿದವರಿಗೆ ಏನು ಹೇಳಲಿ? ಜನ ತಾನೇ ನನ್ನನ್ನು ನಂಬುತ್ತಾರೆಯೇ? ಆದ್ದರಿಂದ ಏನಾದರೂ ಉಪಾಯಮಾಡಿ ಗಂಡನಿದ್ದ ಕಡೆಗೇ ಹೋಗಬೇಕು. ಪತಿವ್ರತೆಯರಿಗೆ ಇಹಕ್ಕೂ ಪರಕ್ಕೂ ಗಂಡನೇ ದಿಕ್ಕು!’ ಎಂದುಕೊಂಡು ಅವಳು ಒಬ್ಬ ರಾಜಪುತ್ರನ ವೇಷವನ್ನು ಹಾಕಿಕೊಂಡು ಸಮುದ್ರಸೇನನೆಂಬ ವರ್ತಕನೊಡನೆ ವಲಭಿಯ ಕಡೆ ಹೊರಟಳು. ಕಾಡಿನಲ್ಲಿ ಹೋಗುತ್ತಿರುವಾಗ ಒಂದು ರಾತ್ರಿ ಕಳ್ಳರ ಪಡೆ ಅಟ್ಟಿಕೊಂಡು ಬಂತು. ಆಗ ಅವಳು ‘ಈಗ ನಾನು ಕಳ್ಳರ ಕೈಗೆ ಸಿಕ್ಕಿ ಹತಳಾದರೆ ನಿನ್ನ ಹೆಂಡತಿ ಯಾವನನ್ನೋ ಕಟ್ಟಿಕೊಂಡು ಹೋದಳು ಎಂದು ಅತ್ತೆ ಗಂಡನಿಗೆ ಹೇಳುತ್ತಾಳೆ; ಸೆರೆಸಿಕ್ಕಿ ನಾನು ಹೆಂಗಸೆಂದು ಗೊತ್ತಾದರೆ ನನ್ನ ಶೀಲಕ್ಕೆ ಭಂಗ ಬರುತ್ತದೆ; ಆದ್ದರಿಂದ ನಾನು ಈ ವರ್ತಕನ ಚಿಂತೆ ಬಿಟ್ಟು ನನ್ನನ್ನು ನಾನೇ ಕಾಪಾಡಿಕೊಳ್ಳಬೇಕು’ ಎಂದುಕೊಂಡು ಹತ್ತಿರದಲ್ಲಿದ್ದ ಒಂದು ಮರದ ಪೊಟರೆಯಲ್ಲಿ ಅವಿತುಕೊಂಡು ಹುಲ್ಲುಸೊಪ್ಪುಗಳಿಂದ ತನ್ನನ್ನು ಮುಚ್ಚಿಕೊಂಡಳು. ಕಳ್ಳರು ಸಮುದ್ರಸೇನನನ್ನೂ ಅವನ ಅನುಚರರನ್ನೂ ಕೊಂದು ಕೊಳ್ಳೆಹೊಡೆದುಕೊಂಡು ಹೋದರು.ಬೆಳಗಾದ ಮೇಲೆ ಅವಳು ಹೊರಕ್ಕೆ ಬಂದಳು. ಪತಿವ್ರತೆಯರನ್ನು ಕಷ್ಟದಲ್ಲಿ ದೇವರೇ ಕಾಪಾಡುತ್ತಾನೆ! ಅದಕ್ಕೋಸ್ಕರವೇ ಅವಳನ್ನು ಒಂದು ಸಿಂಹವು ಕಂಡರೂ ಏನೂ ಮಾಡದೇ ಹೊರಟುಹೋಯಿತು. ಮುಂದೆ ಅಕಸ್ಮಾತ್ ಸಿಕ್ಕಿದ ಒಬ್ಬ ತಾಪಸನು ಅವಳಿಗೆ ತನ್ನ ಕಮಂಡಲುವಿನಿಂದ ಕುಡಿಯುವುದಕ್ಕೆ ನೀರು ಕೊಟ್ಟು ದಾರಿ ತೋರಿಸಿದನು. ಅಂದಿನ ರಾತ್ರಿಯೂ ಅವಳು ಒಂದು ಮರದ ಪೊಟರೆಯಲ್ಲಿ ಅಡಗಿಕೊಂಡಳು. ಅಲ್ಲಿಗೆ ಒಬ್ಬ ರಾಕ್ಷಸಿಯೂ ಅವಳ ಮಕ್ಕಳೂ ಬಂದು ಮರ ಹತ್ತಿ ಕುಳಿತರು. ಮಕ್ಕಳು “ಅಮ್ಮ! ಏನಾದರೂ ತಿಂಡಿ ಕೊಡಮ್ಮ!” ಎಂದು ಕಾಡಿಸಲು, ತಾಯಿಯು “ಇವೊತ್ತು ಹಿರಿಯ ಸುಡುಗಾಡಿಗೆ ಹೋದರೂ ಏನೂ ಸಿಕ್ಕಲಿಲ್ಲ; ಡಾಕಿನಿಯರನ್ನು ಏನಾದರೂ ಕೊಡಿ ಎಂದು ಕೇಳಿದೆ; ಅವರು ಕೊಡಲಿಲ್ಲ; ಆಮೇಲೆ ಭೈರವನನ್ನು ಪ್ರಾರ್ಥಿಸಿದೆ. ಅವನು ಇಲ್ಲಿಗೆ ಹತ್ತಿರದಲ್ಲಿರುವ ವಸುದತ್ತಪುರಕ್ಕೆ ಹೋಗು; ಅಲ್ಲಿ ವಸುದತ್ತನೆಂಬ ರಾಜನಿದ್ದಾನೆ; ಅವನು ಬೇಟೆಯಾಡಿ ಮಲಗಿದ್ದಾಗ ಒಂದು ಜರಿಯು ಅವನ ಕಿವಿಹೊಕ್ಕಿತು; ಅದು ಕಾಲಕ್ರಮದಲ್ಲಿ ತಲೆಯ ತುಂಬ ಮರಿಹಾಕಿತು; ಅದರಿಂದ ಅವನು ಮೂಳೆ ಚಕ್ಕಳವಾಗಿದ್ದಾನೆ; ವೈದ್ಯರಿಗೆ ಈ ರೋಗವೇನೆಂದು ಗೊತ್ತಾಗಿಲ್ಲ. ಅವನು ಇನ್ನು ಕೆಲವೇ ದಿವಸಗಳಲ್ಲಿ ಸತ್ತುಹೋಗುತ್ತಾನೆ; ಅವನ ಮಾಂಸವನ್ನು ತಿನ್ನಿ; ಅದು ಆರು ತಿಂಗಳಾಗುತ್ತದೆ!’ ಎಂದು ಹೇಳಿದನು. ನಾನೇನು ಮಾಡಲಪ್ಪ!” ಎಂದಳು. ಮಕ್ಕಳು ‘ಇದು ಇಂಥ ರೋಗ ಎಂದು ಗೊತ್ತಾದರೆ ಆ ರಾಜ ಬದುಕಿಕೊಳ್ಳುತ್ತಾನೇನಮ್ಮ? ಆ ರೋಗ ವಾಸಿಯಾಗುವುದು ಹೇಗೆ?’ ಎಂದು ಕೇಳಿದವು. ಅವಳು ಈ ರೋಗ ವಾಸಿಯಾಗಬೇಕಾದರೆ, ಮೊದಲು ಅವನ ತಲೆಗೆ ತುಪ್ಪ ತಿಕ್ಕಿ ಮಧ್ಯಾಹ್ನದ ಉರಿಬಿಸಿಲಿನಲ್ಲಿ ಕೂರಿಸಬೇಕು; ಅವನ ಕಿವಿಗೆ ಒಂದು ಬಿದಿರ ಕೊಳವೆಯನ್ನು ಸೆಕ್ಕಿ ಅದನ್ನು ಒಂದು ತಣ್ಣೀರಿನ ಗಡಿಗೆಗೆ ಬಿಡಬೇಕು. ಆಗ ಬಿಸಿಲಿನ ತಾಪವನ್ನು ತಾಳಲಾರದೆ ಜರಿಗಳು ತಲೆಬಿಟ್ಟು ಹೊರಟು ಕಿವಿಯ ಮೂಲಕ ಬಿದಿರುಕೊಳವೆಗೆ ಬಂದು, ತಂಪಾಗುವುದೆಂದು ಗಡಿಗೆಗೆ ಬೀಳುತ್ತವೆ. ಆಮೇಲೆ ರೋಗ ವಾಸಿಯಾಗುತ್ತದೆ.’ ಎಂದಳು. ಕೀರ್ತಿಸೇನೆಯು ಇದನ್ನೆಲ್ಲಾ ಕೇಳಿಕೊಂಡಿದ್ದು ಬೆಳಿಗ್ಗೆ ಹೊರಟು ವಸುದತ್ತಪುರಕ್ಕೆ ಹೋಗಿ ಒಬ್ಬ ದನಕಾಯುವವನನ್ನು ಜೊತೆಮಾಡಿಕೊಂಡು ಅವನಿಂದ ದ್ವಾರಪಾಲಕನಿಗೆ ಹೇಳಿಸಿದಳು. ರಾಜನು ‘ಈ ರೋಗವನ್ನು ವಾಸಿಮಾಡಿದರೆ ಅರ್ಧರಾಜ್ಯವನ್ನು ಕೊಡುತ್ತೇನೆ; ನಿನ್ನೆ ದಿನ ರಾತ್ರಿ ಯಾರೋ ಒಬ್ಬ ಹೆಂಗಸು ನನ್ನ ಬೆನ್ನಮೇಲಿಂದ ಒಂದು ಕರಿಯ ಕಂಬಳಿಯನ್ನು ಎಳೆದುಹಾಕಿದ ಹಾಗೆ ಕನಸು ಕಂಡೆ. ಆದ್ದರಿಂದ ನೀನು ವಾಸಿಮಾಡುತ್ತೀಯೆ ಎಂದು ನನಗೆ ಭರವಸೆ ಇದೆ!’ ಎಂದನು. ಅವಳು ‘ಇಂದು ಹೊತ್ತಾಯಿತು; ನಾಳೆ ಚಿಕಿತ್ಸೆ ಮಾಡುತ್ತೇನೆ!’ ಎಂದು ಹೇಳಿ ಮೊದಲು ತಲೆಗೆ ಹಸುವಿನ ತುಪ್ಪವನ್ನು ತಿಕ್ಕಿಸಿದಳು. ಅದರಿಂದ ಅವನಿಗೆ ನಿದ್ರೆಬಂತು; ಯಾತನೆ ಹೋಯಿತು; ದೇವರೇ ಈ ವೈದ್ಯನ ರೂಪದಲ್ಲಿ ಬಂದನೆಂದು ಅಲ್ಲಿದ್ದವರೆಲ್ಲರೂ ಅವಳನ್ನು ಹೊಗಳಿದರು. ಮರುದಿನ ಮದ್ಯಾಹ್ನ ಮಂತ್ರಿಗಳೂ ಅಂತಃಪುರದವರೂ ನೋಡುತ್ತಿರುವ ಹಾಗೆಯೇ ಅವಳು ರಾಕ್ಷಸಿ ಹೇಳಿದ ಕ್ರಮದಲ್ಲಿ ರಾಜನ ಕಿವಿಯಿಂದ ಐವತ್ತು ಜರಿಗಳನ್ನು ತೆಗೆದಳು. ಆಮೇಲೆ ಹಾಲು ತುಪ್ಪಗಳನ್ನು ಮೈಗೆ ಉಜ್ಜಿಸಿ ಸ್ನಾನ ಮಾಡಿಸಿದಳು.ಅವನು ತನ್ನ ತಲೆಯಿಂದ ಬಂದ ಅಷ್ಟೊಂದು ಜರಿಗಳನ್ನು ನೋಡಿ ತನಗೆ ಪುನರ್ಜನ್ಮವಾಯಿತೆಂದುಕೊಂಡನು. ಅರ್ಧರಾಜ್ಯ ಬೇಡವೆನ್ನಲು ಅವಳಿಗೆ ಆನೆ ಕುದುರೆ ಹೊನ್ನು ವಸ್ತ್ರ ಮುಂತಾದವನ್ನು ಯಥೇಚ್ಛವಾಗಿ ಕೊಟ್ಟು ರಾಜನು ಅವಳನ್ನು ಗೌರವಿಸಿದನು. ಅವಳು ಅವೆಲ್ಲವನ್ನೂ ಅವನ ಹತ್ತಿರವೇ ಬಿಟ್ಟು ಸ್ವಲ್ಪ ದಿನ ತಾನು ವ್ರತದಲ್ಲಿರುವಂತೆ ಹೇಳಿದಳು. ಕೆಲವು ದಿನಗಳ ಮೇಲೆ ವಲಭಿಯಿಂದ ವರ್ತಕರ ಪಡೆಯೊಂದು ಬಂದಿತೆಂದು ಕೇಳಿ ಹೋಗಿ ನೋಡಲು ಅದರಲ್ಲಿ ತನ್ನ ಗಂಡನಿದ್ದನು. ಅವಳು ಕಣ್ಣೀರು ಹಾಕುತ್ತ ಅವನಿಗೆ ನಮಸ್ಕರಿಸಿದಳು. ಅವನು ಅವಳ ಗುರುತುಹಿಡಿದನು. ವರ್ತಕರೆಲ್ಲರಿಗೂ ಆಶ್ಚರ್ಯವಾಯಿತು. ಇದನ್ನು ಕೇಳಿ ರಾಜನೂ ಅಲ್ಲಿಗೆ ಬಂದನು. ದೇವಸೇನನು ತನ್ನ ತಾಯಿಯ ಚರ್ಯೆಯನ್ನೂ ಹೆಂಡತಿಯ ಕಾರ್ಯವನ್ನೂ ಕೇಳಿ ಕೋಪ ಕ್ಷಮೆ ಆಶ್ಚರ್ಯ ಹರ್ಷಗಳಲ್ಲಿ ಮುಳುಗಿಹೋದನು. ಕೀರ್ತಿಸೇನೆಯ ಕೋರಿಕೆಯಂತೆ ರಾಜನು ತಾನು ಕೊಟ್ಟಿದ್ದ ಗ್ರಾಮ ಆನೆ ಕುದುರೆ ಮೊದಲಾದುವುಗಳನ್ನೆಲ್ಲಾ ಅವಳ ಗಂಡನಿಗೆ ಒಪ್ಪಿಸಿದನು. ಅವನು ಅವುಗಳನ್ನೂ ತಾನು ವ್ಯಾಪಾರದಲ್ಲಿ ಸಂಪಾದಿಸಿದ್ದ ಧನವನ್ನೂ ಇಟ್ಟುಕೊಂಡು ತಾಯಿಯನ್ನು ತೊರೆದು ಆ ಊರಿನಲ್ಲಿಯೇ ಹೆಂಡತಿಯೊಡನೆ ಸುಖವಾಗಿದ್ದುಬಿಟ್ಟನು. ಹೀಗೆ ಎಷ್ಟೋ ಹೆಂಗಸರಿಗೆ ಅತ್ತೆ ಅತ್ತಿಗೆಯರ ಕಾಟವಿರುತ್ತದೆ. ಅಂಥ ಅತ್ತೆ ಅತ್ತಿಗೆಯರಿಲ್ಲದ ಮನೆಯನ್ನು ನೀನು ಸೇರುವಂತಾಗಲೆಂದು ನಾನು ಪ್ರಾರ್ಥಿಸುತ್ತೇನೆ -ಎಂದಳು. ಸಂಜೆಯಾಗುತ್ತ ಬರಲು ಸೋಮಪ್ರಭೆಯು ಕಳಿಂಗಸೇನೆಗೆ ಹೇಳಿ ತನ್ನ ಮನೆಗೆ ಹೋದಳು.

೪. ಕಳಿಂಗಸೇನೆಯು ಅವಳು ಅಂತರಿಕ್ಷದಲ್ಲಿ ಹೋಗುವುದನ್ನೇ ನೋಡುತ್ತ ಉಪ್ಪರಿಗೆಯ ಮೇಲೆ ನಿಂತಿರಲು, ಆಕಾಶದಲ್ಲಿ ಹೋಗುತ್ತಿದ್ದ ಮದನವೇಗನೆಂಬ ವಿದ್ಯಾಧರನು ಅವಳನ್ನು ಕಂಡು ಅವಳ ರೂಪಿನಿಂದ ಬೆರಗಾದನು. ಆದರೆ ಅವಳನ್ನು ಬಲವಂತದಿಂದ ಎತ್ತಿಕೊಂಡು ಹೋಗುವ ಹಾಗಿರಲಿಲ್ಲ. ಏಕೆಂದರೆ ಯಾವ ಹೆಂಗಸನ್ನಾದರೂ ನಿರ್ಬಂಧಪಡಿಸಿದರೆ ಅವನಿಗೆ ಮರಣವಾಗಲೆಂದು ಶಾಪವಿತ್ತು. ಆದ್ದರಿಂದ ಅವನು ಋಷಭಪರ್ವತಕ್ಕೆ ಹೋಗಿ ಈಶ್ವರನನ್ನು ಕುರಿತು ತಪಸ್ಸುಮಾಡಿ ಅವನನ್ನು ಮೆಚ್ಚಿಸಿದನು. ಈಶ್ವರನು ಪ್ರತ್ಯಕ್ಷನಾಗಿ ‘ಈ ಕಳಿಂಗಸೇನೆಗೆ ರೂಪದಲ್ಲಿ ಸದೃಶನಾದವನು ವತ್ಸರಾಜನೊಬ್ಬನೇಯೆ; ಅವನು ವಾಸವದತ್ತೆಯ ಹೆದರಿಕೆಯಿಂದ ಬಾಯಿಬಿಟ್ಟು ಕೇಳುವುದಿಲ್ಲ, ಕಳಿಂಗಸೇನೆಯೂ ಸೋಮಪ್ರಭೆಯಿಂದ ಅವನ ವರ್ಣನೆಯನ್ನು ಕೇಳಿ ಅವನನ್ನೇ ಅಪೇಕ್ಷಿಸುತ್ತಾಳೆ. ಆದ್ದರಿಂದ ಅವರ ಮದುವೆಯಾಗುವುದರೊಳಗೆ ನೀನು ವತ್ಸರಾಜನ ರೂಪಧರಿಸಿ ಕಾಲವಿಳಂಬವನ್ನು ಸಹಿಸದವನಂತೆ, ಗಾಂಧರ್ವವಿವಾಹ ಮಾಡಿಕೊಂಡುಬಿಡು; ಹಾಗಾದರೆ ಅವಳು ನಿನಗೆ ದಕ್ಕಿಯಾಳು!’ ಎಂದನು. ಈ ಮಧ್ಯೆ ಒಂದು ದಿನ ಕಳಿಂಗಸೇನೆಯು ಗುಟ್ಟಾಗಿ ‘ನನ್ನ ಮದುವೆಗೆ ಏರ್ಪಾಟು ನಡೆಯುತ್ತಿದೆ; ಶ್ರಾವಸ್ತಿಯಿಂದ ಪ್ರಸೇನಜಿತ್ತನ ದೂತರು ಕೇಳುವುದಕ್ಕೆ ಬಂದಿದ್ದರು; ತಂದೆಯು ಅವರಿಗೆ ಮಾತುಕೊಟ್ಟು ಕಳುಹಿಸಿದ್ದಾನೆ. ಅವನು ಕೌರವಪಾಂಡವರ ಅಜ್ಜಿಯರಾದ ಅಂಬೆ ಅಂಬಾಲಿಕೆ ಮೊದಲಾದವರು ಹುಟ್ಟಿದ ವಂಶದಲ್ಲಿ ಹುಟ್ಟಿದವನಂತೆ!’ ಎಂದು ಹೇಳಿದಳು. ಸೋಮಪ್ರಭೆಯು ಇದನ್ನು ಕೇಳಿ ವ್ಯಥೆಗೊಂಡು ‘ಸಖಿ! ವಯಸ್ಸು ರೂಪು ಕುಲ ಶೀಲ ಐಶ್ವರ್ಯ ಇವುಗಳನ್ನು ವರನಲ್ಲಿ ನೋಡತಕ್ಕದ್ದು. ಎಲ್ಲಕ್ಕಿಂತಲೂ ಮೊದಲು ಬರತಕ್ಕದ್ದು ವಯಸ್ಸು; ನಾನು ಪ್ರಸೇನಜಿತ್ತನ್ನು ನೋಡಿದ್ದೇನೆ; ಅವನಿಗೆ ತುಂಬ ವಯಸ್ಸಾಗಿದೆ. ಬಾಡಿಹೋದ ಜಾಜಿಯ ಹೂವಿನ ಜಾತಿಯನ್ನು ನೋಡಿದಂತೆ ಅವನ ಕುಲವನ್ನು ಕಟ್ಟಿಕೊಂಡು ಮಾಡುವುದೇನು? ಅವನಿಗೆ ಬದಲಾಗಿ ವತ್ಸರಾಜನು ನಿನ್ನ ಗಂಡನಾದರೆ ತುಂಬ ಸಂತೋಷ; ರೂಪು ಲಾವಣ್ಯ ಕುಲ ಶೌರ್ಯ ಸಂಪತ್ತು ಇವು ಯಾವುದರಲ್ಲಿಯೂ ಅವನಿಗೆ ಸಮಾನನಾದ ರಾಜ ಮತ್ತೊಬ್ಬನಿಲ್ಲ!’ ಎಂದಳು. ಆ ಮಾತನ್ನು ಕೇಳಿ ಅವಳಿಗೆ ವತ್ಸರಾಜನ ಮೇಲೆ ಮನಸ್ಸಾಯಿತು. ‘ಸರ್ವಜ್ಞಳೂ ಪ್ರಭಾವ ಸಂಪನ್ನಳೂ ಆದ ನಿನ್ನಿಂದಲೇ ಈ ಕೆಲಸವಾಗಬೇಕು!’ ಎಂದಳು. ಸೋಮಪ್ರಭೆಯು ‘ಇದು ದೈವಸಹಾಯದಿಂದ ಆಗಬೇಕಾದದ್ದು!’ ಎಂದು ಈ ಕಥೆಯನ್ನು ಹೇಳಿದಳು:—


## ತೇಜಸ್ವತಿಯ ಕಥೆ


ಹಿಂದೆ ಉಜ್ಜಯಿನಿಯಲ್ಲಿ ವಿಕ್ರಮಸೇನನೆಂಬ ರಾಜನಿದ್ದನು. ಅವನಿಗೆ ತೇಜಸ್ವತಿಯೆಂಬ ರೂಪವತಿಯಾದ ಮಗಳಿದ್ದಳು. ಅವಳಿಗೆ ಒಪ್ಪುವಂಥ ವರನೊಬ್ಬನೂ ಸಿಕ್ಕಿರಲಿಲ್ಲ. ಒಂದು ದಿನ ಅವಳು ಮಹಡಿಯ ಮೇಲೆ ನಿಂತಿರಲು ತನಗೆ ಅನುರೂಪನಾದ ಒಬ್ಬನು ಕೆಳಗೆ ಹೋಗುತ್ತಿದ್ದುದನ್ನು ಕಂಡು ಸಖಿಯೊಡನೆ ಅವನಿಗೆ ಹೇಳಿಕಳುಹಿಸಿದಳು. ಅವನು ಸಾಹಸಿಯಲ್ಲ. ಆದ್ದರಿಂದ ಅವಳು ಹೇಗೋ ಮಾಡಿ ಅಂದಿನ ರಾತ್ರಿ ಅಲ್ಲಿದ್ದ ಒಂದು ದೇವಾಲಯದಲ್ಲಿ ರಾಜಪುತ್ರಿಯನ್ನು ಕಾಣುವಂತೆ ಒಪ್ಪಿಸಿ ಬಂದಳು. ಆದರೆ ಹಾಗೆ ಅವನು ಒಪ್ಪಿಕೊಂಡರೂ ಅಲ್ಲಿಗೆ ಬರಲಿಲ್ಲ. ಕಪ್ಪೆಗೇಕೆ ಕಮಲ? ಆದರೆ ಅಷ್ಟುಹೊತ್ತಿಗೆ ಸರಿಯಾಗಿ ಅಲ್ಲಿಗೆ ಒಬ್ಬ ಕುಲೀನನಾದ ರಾಜಪುತ್ರನು ಬಂದು ತಂಗಿದ್ದನು. ಅವನ ತಂದೆ ಸತ್ತು, ಅವನ ರಾಜ್ಯವನ್ನು ದಾಯಾದಿಗಳು ಅಪಹರಿಸಿದ್ದರಿಂದ ಅವನು ತನ್ನ ತಂದೆಯ ಸ್ನೇಹಿತನಾದ ಒಬ್ಬ ರಾಜನನ್ನು ನೋಡಲು ಹೋಗುತ್ತಿದ್ದನು. ನೋಡುವುದಕ್ಕೆ ಸುಂದರನೂ ಹೌದು. ಆದ್ದರಿಂದ ಅವನು ರಾಜ್ಯಲಕ್ಷ್ಮಿಯಂತೆ ಅನಾಯಾಸವಾಗಿ ದೊರೆತ ರಾಜಪುತ್ರಿಯನ್ನು ಸ್ವೀಕರಿಸಿದನು. ಮರುದಿನ ಅವಳ ತಂದೆಯನ್ನು ಕಂಡು ಮಾತನಾಡಲು ಅವನು ತನ್ನ ಮಗಳನ್ನು ಕೊಡುವುದಾಗಿಯೂ ಸೇನೆಯನ್ನು ಕೊಟ್ಟು ಸಹಾಯಮಾಡುವುದಾಗಿಯೂ ಹೇಳಿದನು. ಇದೆಲ್ಲವನ್ನೂ ತಿಳಿದ ಮಂತ್ರಿಯೊಬ್ಬನು ‘ಭವ್ಯರಾದ ಜನರಿಗೆ ದೈವವು ಕೆಲಸಮಾಡಿಕೊಡಲು ಸಿದ್ಧವಾಗಿರುತ್ತದೆ; ಅದಕ್ಕೆ ಒಂದು ಕಥೆಯನ್ನು ಹೇಳುತ್ತೇನೆ ಕೇಳಿ!’ ಎಂದು ಇದನ್ನು ಹೇಳಿದನು:—


## ಹರಿಶರ್ಮನ ಕಥೆ


ಒಂದು ಊರಿನಲ್ಲಿ ಹರಿಶರ್ಮನೆಂಬ ಬ್ರಾಹ್ಮಣನಿದ್ದನು. ಅವನು ವಿದ್ಯಾವಂತನಲ್ಲ; ಬಡವ; ಏನೂ ಉದ್ಯೋಗವಿಲ್ಲ; ಮನೆತುಂಬ ಮಕ್ಕಳು; ಆದ್ದರಿಂದ ದಾರಿಯುದ್ದಕ್ಕೂ ಭಿಕ್ಷ ಎತ್ತಿಕೊಂಡು ಹೋಗಿ ಒಂದು ಪಟ್ಟಣವನ್ನು ಸೇರಿ ಅಲ್ಲಿ ಸ್ಥೂಲದತ್ತನೆಂಬ ಒಬ್ಬ ಐಶ್ವರ್ಯವಂತನನ್ನು ಆಶ್ರಯಿಸಿದನು. ಮಕ್ಕಳು ಅವನ ಮನೆಯ ದನಗಳನ್ನು ಕಾದುಕೊಂಡು ಬರುತ್ತಿದ್ದರು; ಹೆಂಡತಿ ಮನೆಯ ಕೆಲಸಗಳನ್ನು ಮಾಡುತ್ತಿದ್ದಳು. ತಾನು ಆಳಿನ ಕೆಲಸ ಮಾಡುತ್ತ ಹತ್ತಿರದ ಒಂದು ಮನೆಯಲ್ಲಿ ವಾಸಮಾಡಿಕೊಂಡಿದ್ದನು. ಹೀಗಿರಲು ಸ್ಥೂಲದತ್ತನ ಮಗಳ ಮದುವೆ ಬಂತು. ಆಗ ಬಹುವಾಗಿ ಜನ ಸೇರಿತು. ಆ ಸಂದರ್ಭದಲ್ಲಿ ಹರಿಶರ್ಮನು ತನಗೂ ತನ್ನ ಹೆಂಡತಿಮಕ್ಕಳಿಗೂ ಕಂಠಪೂರ್ತಿಯಾಗಿ ತುಪ್ಪ ಮಾಂಸ ಮುಂತಾದುವುಗಳಿಂದ ಕೂಡಿದ ಊಟ ಸಿಕ್ಕುವುದೆಂದು ಭಾವಿಸಿದ್ದನು. ಆದರೆ ಅವನನ್ನು ಯಾರೂ ನೆನೆಸಿಕೊಳ್ಳಲೇ ಇಲ್ಲ. ಆದ್ದರಿಂದ ತುಂಬ ವ್ಯಥೆಪಟ್ಟು ಹೆಂಡತಿಯನ್ನು ಕರೆದು ಬಡತನದಿಂದಲೂ ಮೂಢತನದಿಂದಲೂ ನನಗೆ ಈ ಸ್ಥಿತಿ ಬಂದಿದೆ; ಆದ್ದರಿಂದ ಕೃತ್ರಿಮಜ್ಞಾನವನ್ನು ಪ್ರಯೋಗಿಸಿ ನೋಡುತ್ತೇನೆ; ಹಾಗಾದರೆ ಸ್ಥೂಲದತ್ತನಿಗೆ ನನ್ನಲ್ಲಿ ಗೌರವ ಬಂದೀತು. ನೀನು ಸಂದರ್ಭ ಬಂದಾಗ ನಾನು ಜ್ಞಾನಿಯೆಂದು ಹೇಳಿರು!’ ಎಂದು ಹೇಳಿಕೊಟ್ಟನು. ಮರುದಿನ ರಾತ್ರಿ ಎಲ್ಲರೂ ನಿದ್ರೆ ಮಾಡುತ್ತಿದ್ದಾಗ ಮದುವಣಿಗನ ಕುದುರೆಯನ್ನು ಕದ್ದು ದೂರದಲ್ಲಿ ಒಂದು ಕಡೆ ಬಚ್ಚಿಟ್ಟನು. ಬೆಳಿಗ್ಗೆ ಕುದುರೆ ಇಲ್ಲದ್ದನ್ನು ಕಂಡು ಕುದುರೆಯ ಕಳವು ಅಪಶಕುನವಾದೀತೆಂದು ಸ್ಥೂಲದತ್ತನು ಎಲ್ಲೆಲ್ಲಿಯೂ ಹುಡುಕಿಸುತ್ತಿರಲು ಹರಿಶರ್ಮನ ಹೆಂಡತಿ ಬಂದು ‘ನಮ್ಮ ಯಜಮಾನರನ್ನು ಕೇಳಿ; ಅವರು ಜ್ಯೋತಿಷ್ಯ ಬಲ್ಲವರು; ಎಂದು ಸೂಚಿಸಿದಳು. ಹರಿಶರ್ಮನನ್ನು ಕರೆಸಿ ಕೇಳಲು ಅವನು ಏನೇನೋ ಸುಳ್ಳು ಸುಳ್ಳು ಗೀಟುಗಳನ್ನು ಎಳೆದು ‘ಇಲ್ಲಿಂದ ದಕ್ಷಿಣ ಎಲ್ಲೆಯ ಹತ್ತಿರ ಕಳ್ಳರು ಅದನ್ನು ಬಚ್ಚಿಟ್ಟಿದ್ದಾರೆ! ಇಂದಿನ ಸಂಜೆಯೊಳಗಾಗಿ ತಂದುಬಿಡಿ; ಇಲ್ಲದಿದ್ದರೆ ಇನ್ನೂ ದೂರಕ್ಕೆ ಹೋಗಿಬಿಟ್ಟೀತು!’ ಎಂದನು. ಈ ಮಾತನ್ನು ಕೇಳಿದ್ದೇ ತಡ, ಒಂದು ಹಿಂಡು ಜನ ಆ ಕಡೆಗೆ ಓಡಿ ಕುದುರೆಯನ್ನು ಹಿಡಿತಂದರು. ಎಲ್ಲರೂ ಹರಿಶರ್ಮನ ವಿಜ್ಞಾನವನ್ನು ಹೊಗಳಿದ್ದೂ ಹೊಗಳಿದ್ದೇ! ಆಮೇಲೆ ಎಲ್ಲರೂ ಅವನನ್ನು ಜ್ಞಾನಿಯೆಂದು ಗೌರವಿಸುವುದಕ್ಕೆ ಮೊದಲುಮಾಡಿದರು. ಸ್ಥೂಲದತ್ತನೂ ಮರ್ಯಾದೆ ಕೊಡುತ್ತ ಬಂದದ್ದರಿಂದ ಸುಖವಾಗಿದ್ದನು. ಕೆಲವು ದಿವಸಗಳ ನಂತರ ಅರಮನೆಯಲ್ಲಿ ಹೆಚ್ಚಾದ ಹೊನ್ನು ರನ್ನಗಳು ಕಳುವಾದವು. ರಾಜನು ಜ್ಞಾನಿಯೆಂದು ಪ್ರಸಿದ್ಧಿ ಪಡೆದಿದ್ದ ಹರಿಶರ್ಮನನ್ನು ಕರೆಸಿ ಕೇಳಿದನು. ಅವನು ಕಾಲಹರಣಮಾಡುವುದಕ್ಕೋಸ್ಕರ ಬೆಳಿಗ್ಗೆ ಹೇಳುತ್ತೇನೆಂದನು. ರಾಜನು ಅವನನ್ನು ಬಿಟ್ಟುಕೊಡಲಿಷ್ಟವಿಲ್ಲದೆ ಅರಮನೆಯಲ್ಲಿಯೇ ಕಾವಲಿನಲ್ಲಿ ಇಟ್ಟುಕೊಂಡನು. ರಾಜನ ಊಳಿಗದಲಿದ್ದ ಜಿಹ್ವೆಯೆಂಬ ಸೇವಕಳೂ ಅವಳ ಅಣ್ಣನೂ ಈ ಕಳವನ್ನು ಮಾಡಿದ್ದರು. ಅವಳು ರಾತ್ರಿ ಹರಿಶರ್ಮನಿದ್ದ ಕೋಣೆಯ ಬಾಗಿಲ ಹತ್ತಿರ ನಿಂತು ಅವನೇನು ಮಾಡುತ್ತಿದ್ದಾನೋ ನೋಡೋಣವೆಂದು ಹೊಂಚುತ್ತಿದ್ದಳು. ಅವನು ಆಗ, ‘ಅಯ್ಯೋ ಜಿಹ್ವೆ! ದುರಾಚಾರೆ! ಭೋಗಲಾಲಸೆಯಿಂದ ಇದೇನು ಮಾಡಿಬಿಟ್ಟೆ! ಈಗ ಅದಕ್ಕೆ ಶಿಕ್ಷೆ ಅನುಭವಿಸು!’ ಎಂದು ತನ್ನ ನಾಲಿಗೆಯನ್ನು ನಿಂದಿಸಿಕೊಳ್ಳುತ್ತಿದ್ದನು. ಅವಳು ಜ್ಞಾನಿಯಾದ ಅವನು ತನ್ನನ್ನು ತಿಳಿದುಬಿಟ್ಟನೆಂದು ಹೆದರಿ ಅವನ ಕಾಲ ಮೇಲೆ ಬಿದ್ದು ‘ನಾನೇ ಜಿಹ್ವೆ! ಕಳವು ಮಾಡಿದವಳು; ಅದನ್ನ ನೀವು ತಿಳಿದುಕೊಂಡುಬಿಟ್ಟಿರಿ! ನಾನು ಹೊನ್ನನ್ನು ತೆಗೆದುಕೊಂಡು ಹೋಗಿ ಈ ಮನೆಯ ಹಿಂದಿರುವ ಉದ್ಯಾನದಲ್ಲಿ ದಾಳಿಂಬೆಯ ಮರದ ಕೆಳಗೆ ಹೂತಿಟ್ಟಿದ್ದೇನೆ; ನನ್ನನ್ನು ಉಳಿಸಿಕೊಡಿ; ನನ್ನ ಕೈಯಲ್ಲಿರುವ ಅಲ್ಪಸ್ವಲ್ಪ ಹೊನ್ನನ್ನು ತೆಗೆದುಕೊಳ್ಳಿ!’ ಎಂದು ಕೇಳಿಕೊಂಡಳು. ಹರಿಶರ್ಮನು ಗರ್ವದಿಂದ ‘ಹೋಗು! ನನಗೆ ಹಿಂದುಮುಂದು ಎಲ್ಲಾ ಗೊತ್ತು! ನೀನು ಶರಣಾಗತಳಾಗಿ ಬಂದಮೇಲೆ ನಿನ್ನನ್ನು ಬಿಟ್ಟುಕೊಡುವುದಿಲ್ಲ!’ ಎಂದನು. ಅವಳು ಬದುಕಿದೆನೆಂದು ಹೊರಟುಹೋದಳು. ಹರಿಶರ್ಮನು ‘ವಿಧಿಯು ನಮ್ಮ ಕಡೆ ತಿರುಗಿನೋಡಿದರೆ ಅಸಾಧ್ಯವಾದದ್ದೂ ಸುಲಭಸಾಧ್ಯವಾಗುತ್ತದೆ; ನನ್ನ ನಾಲಗೆಯನ್ನು ನಾನು ಬೈದುಕೊಳ್ಳುತ್ತಿದ್ದರೆ ಕಳ್ಳಿಯೇ ಬಂದು ಮುಂದೆ ನಿಲ್ಲೋಣವೇ! ಈಗ ಒದಗಿರುವ ಗಂಡಾಂತರದಿಂದ ಪಾರಾದರೆ ನಾನು ಗೆದ್ದಹಾಗೆ’ ಎಂದು ಯೋಚಿಸುತ್ತ, ಅಂದಿನ ರಾತ್ರಿಯನ್ನು ಕಳೆದನು. ಬೆಳಗ್ಗೆ ಕಳವಾದ ಪದಾರ್ಥ ದಾಳಿಂಬೆಯ ಗಿಡದ ಕೆಳಗೆ ಹೂತಿದೆ ಎಂದೂ ಕಳ್ಳನು ಸ್ವಲ್ಪಭಾಗ ತೆಗೆದುಕೊಂಡು ಹೋಗಿದ್ದಾನೆಂದೂ ರಾಜನಿಗೆ ತಿಳಿಸಿದನು. ರಾಜನು ಸಂತೋಷಪಟ್ಟು ಅವನಿಗೆ ಜಹಗೀರಿ ಹಾಕಿಸಿಕೊಡಬೇಕೆಂದಿದ್ದನು. ಆದರೆ ಮಂತ್ರಿಯು ‘ಇವನೆಲ್ಲೋ ಕಳ್ಳರ ಸಂಗಾತಿಯಾದ ಧೂರ್ತನಾಗಿರಬೇಕು! ಮನುಷ್ಯರಿಗೆ ಇಂಥ ಶಾಸ್ತ್ರಜ್ಞಾನವಿರೋಣವೆಂದರೇನು? ಆದ್ದರಿಂದ ಇವನನ್ನು ಇನ್ನೊಂದು ವಾರ ಬೇರೆ ವಿಧದಲ್ಲಿ ಪರೀಕ್ಷೆಮಾಡಿ ನೋಡೋಣ’ ಎಂದು ರಾಜನಿಗೆ ಸೂಚಿಸಿದನು. ಅದರಂತೆ ರಾಜನು ಒಂದು ಹೊಸ ಗಡಿಗೆಯನ್ನು ತರಿಸಿ ಅದರಲ್ಲಿ ಒಂದು ಕಪ್ಪೆಯನ್ನು ಹಾಕಿಸಿ, ಹರಿಶರ್ಮನನ್ನು ಕರೆದು ‘ಈ ಗಡಿಗೆಯಲ್ಲಿ ಏನಿದೆ ಎಂದು ಹೇಳಿಬಿಟ್ಟರೆ ನಿನಗೆ ತುಂಬ ಮರ್ಯಾದೆ ಮಾಡುತ್ತೇನೆ’ ಎಂದನು. ಅವನು ಇದನ್ನು ಕೇಳಿ ತನಗೆ ವಿನಾಶಕಾಲ ಒದಗಿತೆಂದುಕೊಂಡು ವಿಧಿಪ್ರೇರಿತನಾಗಿ ‘ಲೋ ಮಂಡೂಕ! ನಿನಗೆ ಇದ್ದಕ್ಕಿದ್ದಹಾಗೆ ಈ ಗಡಿಗೆ ಒದಗಿಬಿಟ್ಟರೆ ಇದು ನಿನ್ನ ವಿನಾಶಕ್ಕೇ ಸರಿ!’ ಎಂದು ಗೋಳಾಡಿದನು. (ಅವನ ತಂದೆ ಚಿಕ್ಕಂದಿನಲ್ಲಿ ಅವನಿಗೆ ಆಟಕ್ಕೆಂದು ‘ಮಂಡೂಕ’ ಎಂಬುದಾಗಿ ಅಡ್ಡ ಹೆಸರಿಟ್ಟಿದ್ದನು. ಆ ಹೆಸರಿನಿಂದ ಈಗ ಆ ಬ್ರಾಹ್ಮಣನು ತನ್ನ ಅವಸ್ಥೆಯನ್ನು ಕುರಿತು ಶೋಕಿಸುತ್ತಿದ್ದನು.) ಇದನ್ನು ಕೇಳಿ ಅಲಿದ್ದವರೆಲ್ಲರೂ ‘ಇವನು ಮಹಾಜ್ಞಾನಿಯಾಗಿರಬೇಕು; ಕಪ್ಪೆಯನ್ನು ಕೂಡ ತಿಳಿದುಕೊಂಡುಬಿಟ್ಟನಲ್ಲಾ!’ ಎಂದು ಅವನನ್ನು ಕೊಂಡಾಡಿದರು. ರಾಜನು ಅವನಿಗೆ ಧನಕನಕವಸ್ತುಗಳನ್ನೂ ಗ್ರಾಮಗಳನ್ನೂ ಕೊಟ್ಟನು. ಒಂದು ಕ್ಷಣದಲ್ಲಿ ಹರಿಶರ್ಮನು ಒಬ್ಬ ಸಾಮಂತರಾಜನಂತಾದನು. ಹೀಗೆ ಕೆಲಸಗಳು ಸಿದ್ಧಿಸಬೇಕಾದರೆ ದೈವಸಹಾಯದಿಂದಲೇ. ಆದ್ದರಿಂದ ನಿನ್ನ ಮಗಳು ಯಾರನ್ನೋ ಹುಡುಕಿಕೊಂಡು ಹೋದರೆ, ದೈವವು ಅದನ್ನು ತಪ್ಪಿಸಿ ಅವಳಿಗೆ ತಕ್ಕಂಥ ಸೋಮದತ್ತನನ್ನು ಒದಗಿಸಿಕೊಟ್ಟಿತು—ಎಂದನು. ವಿಕ್ರಮಸೇನನು ಅವನಿಗೆ ಮಗಳನ್ನೂ ಸಹಾಯವನ್ನೂ ಕೊಟ್ಟನು. ಅವನು ತನ್ನ ರಾಜ್ಯವನ್ನು ಗೆದ್ದುಕೊಂಡು ಹೆಂಡತಿಯೊಡನೆ ಸುಖವಾಗಿದ್ದನು. ಕಳಿಂಗಸೇನೆ! ದೈವಸಹಾಯವಿಲ್ಲದೆ ನಾನೇನು ಮಾಡಬಲ್ಲೆ!—ಎಂದಳು. ಸೋಮಪ್ರಭೆಯ ಈ ಮಾತನ್ನು ಕೇಳಿ ಕಳಿಂಗಸೇನೆಯು ವತ್ಸರಾಜನನ್ನು ಪಡೆಯುವ ಚಿಂತೆಯಲ್ಲಿಯೇ ಮುಳುಗಿದಳು. ಅಷ್ಟು ಹೊತ್ತಿಗೆ ಸಂಜೆಯಾದ್ದರಿಂದ ಸೋಮಪ್ರಭೆಯು ತಮ್ಮ ಊರಿಗೆ ಹೊರಟಳು.

೫. ಮರುದಿನ ಬಂದಾಗ ಅವಳೊಡನೆ ಮಾತನಾಡುತ್ತ ಕಳಿಂಗಸೇನೆಯು ‘ನನ್ನನ್ನು ಪ್ರಸೇನಜಿತನಿಗೆ ಕೊಡುವುದು ಖಂಡಿತ; ಅಮ್ಮ ಹೀಗೆಂದು ಹೇಳಿದಳು; ನೀನು ಅವನನ್ನು ನೋಡಿ ಮುದುಕನೆಂದು ಹೇಳುತ್ತಿದ್ದೀಯೆ; ವತ್ಸರಾಜನು ತುಂಬ ರೂಪವಂತನೆಂದು ಕೇಳಿ ಅವನ ಮೇಲೆ ಮನಸ್ಸಾಗಿದೆ. ಆದ್ದರಿಂದ ನೀನು ನನಗೆ ಮೊದಲು ಪ್ರಸೇನಜಿತನನ್ನು ತೋರಿಸಿಬಿಟ್ಟು ಆಮೇಲೆ ವತ್ಸೇಶ್ವರನ ಹತ್ತಿರಕ್ಕೆ ಕರೆದುಕೊಂಡು ಹೋಗು; ತಾಯಿತಂದೆಗಳ ಮಾತು ಹಾಗಿರಲಿ!’ ಎಂದಳು. ಸೋಮಪ್ರಭೆಯು ಹಾಗಾದರೆ ವಿಮಾನಯಂತ್ರದಿಂದ ಹೋಗೋಣ; ನೀನು ನಿನ್ನ ಸರ್ವಸ್ವವನ್ನೂ ತೆಗೆದುಕೊಂಡು ಪರಿವಾರ ಒಡಗೊಂಡು ಬರಬೇಕು; ಏಕೆಂದರೆ ವತ್ಸರಾಜನನ್ನು ನೋಡಿದಮೇಲೆ ಮತ್ತೆ ನೀನು ಹಿಂತಿರುಗಿ ಬರುವುದಿಲ್ಲ; ತಾಯಿತಂದೆಗಳನ್ನು ನೋಡುವುದಿಲ್ಲ; ನನ್ನನ್ನೂ ಮರೆತುಬಿಡುತ್ತೀಯೆ; ನಾನೂ ಹೀಗೆ ನಿನ್ನ ಗಂಡನ ಮನೆಗೆ ಬರಲಾರೆ!’ ಎಂದಳು. ಕಳಿಂಗಸೇನೆಯು ಕಣ್ಣೀರುಹಾಕುತ್ತ "ಹಾಗಾದರೆ ವತ್ಸರಾಜನನ್ನೇ ಇಲ್ಲಿಗೆ ಕರೆದುಕೊಂಡು ಬಾ; ಅಲ್ಲಿ ನೀನಿಲ್ಲದೆ ಒಂದು ಕ್ಷಣವೂ ನಾನಿರಲಾರೆ; ಹಿಂದೆ ಚಿತ್ರಲೇಖೆಯು ಉಪಾಯದಿಂದ ಅನಿರುದ್ಧನನ್ನು ಕರೆತರಲಿಲ್ಲವೇ? ನೀನು ಆ ವೃತ್ತಾಂತವನ್ನು ಬಲ್ಲೆಯಾದರೂ ನನ್ನಿಂದ ಒಂದು ಸಾರಿ ಕೇಳು:—


## ಉಷೆಯ ಕಥೆ


ಬಾಣಾಸುರನಿಗೆ ಉಷೆಯೆಂಬ ಮಗಳಿದ್ದಳು; ಅವಳು ಗೌರಿಯನ್ನು ಪೂಜಿಸಲು ಅವಳು ‘ನಿನ್ನ ಕನಸಿನಲ್ಲಿ ಕಂಡವನನ್ನೇ ನೀನು ಮದುವೆಯಾಗುತ್ತೀಯೇ!’ ಎಂದು ವರ ಕೊಟ್ಟಳು. ಹಾಗೆಯೇ ಒಂದು ದಿನ ದೇವಕುಮಾರನಂಥವನೊಬ್ಬನನ್ನು ಕಂಡು ಅದನ್ನು ತನ್ನ ಸಖಿಯಾದ ಚಿತ್ರಲೇಖೆಗೆ ತಿಳಿಸಿದಳು. ಚಿತ್ರಲೇಖೆಯು ಯೋಗೇಶ್ವರಿ; ಅವಳು ‘ಇದೇನೋ ದೇವಿ ಕೊಟ್ಟ ವರ; ಅದರ ಪ್ರಭಾವವನ್ನು ಹೇಳಬೇಕಾದದ್ದಿಲ್ಲ. ಆದರೆ ಅವನ ಹೆಸರು, ಕುಲ, ಆಕಾರ, ಒಂದೂ ತಿಳಿಯದಲ್ಲಾ! ಅವನನ್ನು ಹುಡುಕುವುದು ಹೇಗೆ? ನಾನು ಜಗತ್ತಿನ ಚಿತ್ರವನ್ನು ಬರೆದು ಅದರಲ್ಲಿ ದೇವತೆಗಳು ರಾಕ್ಷಸರು ಮನುಷ್ಯರು ಎಲ್ಲರನ್ನೂ ಚಿತ್ರಿಸುತ್ತೇನೆ; ನಿನ್ನ ಪ್ರಿಯನನ್ನು ಅದರಲ್ಲಿ ಗುರುತಿಸಬಲ್ಲೆಯಾದರೆ ತೋರಿಸು; ಅವನನ್ನು ಕರೆತರುತ್ತೇನೆ’ ಎಂದು ಜಗತ್ತಿನ ಚಿತ್ರವನ್ನು ಬರೆದಳು. ಉಷೆಯು ದ್ವಾರಾವತಿಯ ಅನಿರುದ್ಧನನ್ನು ಬೆರಳಿನಿಂದ ತೋರಿಸಿದಳು. ಚಿತ್ರಲೇಖೆಯು ‘ಸಖಿ! ನೀನು ಧನ್ಯೆ; ಇವನು ಭಗವಂತನಾದ ಶ್ರೀಕೃಷ್ಣನ ಮೊಮ್ಮಗ; ಅವನು ಇಲ್ಲಿಂದ ಅರವತ್ತು ಸಾವಿರ ಯೋಜನದಾಚೆ ಇದ್ದಾನೆ!’ ಎಂದಳು. ಉಷೆಯು ‘ಸಖಿ! ಅವನನ್ನು ಇವೊತ್ತೇ ನೋಡಬೇಕು; ಇಲ್ಲದಿದ್ದರೆ ನಾನು ವಿರಹಾಗ್ನಿಯಲ್ಲಿ ಬೆಂದುಹೋಗುತ್ತೇನೆ!’ ಎಂದಳು. ಆ ಮಾತನ್ನು ಕೇಳಿ ಚಿತ್ರಲೇಖೆಯು ತನ್ನ ಸಿದ್ಧಿಯ ಬಲದಿಂದ ಆಕಾಶಕ್ಕೆ ಹಾರಿ ದ್ವಾರಾವತಿಗೆ ಹೋಗಿ ಅನಿರುದ್ಧನನ್ನು ಎಚ್ಚರಗೊಳಿಸಿ, ಅವನಿಗೆ ಉಷೆಯ ಅನುರಾಗವನ್ನು ತಿಳಿಸಿ ಕ್ಷಣಮಾತ್ರದಲ್ಲಿ ಕರೆತಂದಳು. ಉಷೆಯು ಅವನೊಡನೆ ಸುಖವಾಗಿರುತ್ತಿದ್ದಳು. ತಂದೆಗೆ ಅದು ತಿಳಿದು ಅವನು ಕೋಪಿಸಿಕೊಂಡನು. ಆದರೆ ಅನಿರುದ್ಧನು ತನ್ನ ಸಾಮರ್ಥ್ಯದಿಂದಲೂ ತಾತನ ಸೇನೆಯಿಂದಲೂ ಅವನನ್ನು ಸೋಲಿಸಿದನು. ಆಮೇಲೆ ಅವರು ದ್ವಾರಾವತಿಗೆ ಹೋಗಿ ಅಲ್ಲಿ ಪಾರ್ವತೀಪರಮೇಶ್ವರರಂತೆ ಸುಖವಾಗಿದ್ದರು. ಹೀಗೆ ಚಿತ್ರಲೇಖೆಯು ಉಷೆಯ ಪ್ರಿಯನನ್ನು ಒಂದೇ ದಿನದಲ್ಲಿ ಕರೆತಂದಳು. ನೀನು ಅವಳಿಗಿಂತ ಹೆಚ್ಚಿನ ಪ್ರಭಾವವುಳ್ಳವಳು. ಆದ್ದರಿಂದ ವತ್ಸರಾಜನನ್ನು ಕರೆದುಕೊಂಡು ಬಾ. ತಡಮಾಡಬೇಡ!’ ಎಂದಳು. ಸೋಮಪ್ರಭೆಯು ‘ಚಿತ್ರಲೇಖೆಯಂತೂ ದೇವಸ್ತ್ರೀ; ಅವಳು ಅವನನ್ನು ಎತ್ತಿಕೊಂಡು ಬಂದಳು; ನನ್ನಂಥವಳು ಪರಪುರುಷನನ್ನು ಮುಟ್ಟಿ ತರುವುದು ಹೇಗೆ? ಆದ್ದರಿಂದ ನಿನ್ನನ್ನೇ ಅಲ್ಲಿಗೆ ಕರೆದುಕೊಂಡು ಹೋಗುತ್ತೇನೆ!’ ಎಂದಳು. ಕಳಿಂಗಸೇನೆಯು ತನ್ನ ವಸ್ತ್ರಾಭರಣಗಳೊಡನೆಯೂ ಪರಿವಾರದೊಡನೆಯೂ ಸಿದ್ಧವಾಗಲು ಸೋಮಪ್ರಭೆಯು ಅವರನ್ನು ವಿಮಾನಯಂತ್ರದಿಂದ ಮೊದಲು ಶ್ರಾವಸ್ತಿಗೆ ಕರೆದುಕೊಂಡು ಹೋಗಿ ಬೇಟೆಯಿಂದ ಹಿಂದಿರುಗಿ ಬಂದಿದ್ದ ಪ್ರಸೇನಜಿತನನ್ನು ದೂರದಿಂದ ತೋರಿಸಿದಳು. ಕಳಿಂಗಸೇನೆಯು ದೂರದಿಂದಲೇ ನೋಡಿ ‘ಇಷ್ಟು ಮುದುಕನನ್ನು ಯಾರು ಮದುವೆ ಮಾಡಿಕೊಂಡಾರು, ಸಖಿ! ನಡೆ! ವತ್ಸೇಶ್ವರನಿರುವ ಸ್ಥಳಕ್ಕೆ ಹೋಗೋಣ!’ ಎಂದಳು. ಮರುಕ್ಷಣದಲ್ಲಿ ಅವರು ಕೌಶಾಂಬಿಯಲ್ಲಿದ್ದರು. ಅಲ್ಲಿ ಉದ್ಯಾನದಲ್ಲಿದ್ದ ವತ್ಸರಾಜನನ್ನು ದೂರದಿಂದ ನೋಡುತ್ತಲೇ ಕಳಿಂಗಸೇನೆಯು ಚಂದ್ರನನ್ನು ಕಂಡ ಚಕೋರಿಯಂತಾದಳು. ‘ಸಖಿ! ಈಗಲೇ ವತ್ಸರಾಜನ ಹತ್ತಿರಕ್ಕೆ ಹೋಗೋಣ; ಅವನನ್ನು ಬಿಟ್ಟು ಒಂದು ಕ್ಷಣವೂ ಇರಲಾರೆ!’ ಎಂದಳು. ಆದರೆ ಸೋಮಪ್ರಭೆಯು ಏನೋ ಅಪಶಕುನವನ್ನು ಕಂಡು ‘ಇಂದು ಉದ್ಯಾನದಲ್ಲಿಯೇ ಯಾರ ಕಣ್ಣಿಗೂ ಬೀಳದಂತಿರು; ಲಕ್ಷಣಗಳು ಚೆನ್ನಾಗಿಲ್ಲ; ಬೆಳಗ್ಗೆ ಬಂದು ನಿಮ್ಮ ಸಮಾಗಮಕ್ಕೆ ಏರ್ಪಡಿಸುತ್ತೇನೆ; ಈಗ ನಾನು ಮನೆಗೆ ಹೋಗಬೇಕು’ ಎಂದು ಅವಳನ್ನು ಅಲ್ಲಿಯೇ ಬಿಟ್ಟುಹೋದಳು; ವತ್ಸರಾಜನೂ ಮನೆಯೊಳಕ್ಕೆ ಹೋದನು. ಸೋಮಪ್ರಭೆಯು ಬೇಡವೆಂದು ಹೇಳಿದ್ದರೂ, ಕಳಿಂಗಸೇನೆಯು ತನ್ನ ಮಹತ್ತರನನ್ನು ವತ್ಸರಾಜನಲ್ಲಿಗೆ ಸಂದೇಶಕೊಟ್ಟು ಕಳುಹಿಸಿದಳು. ಅವನು ಅದನ್ನು ಕೇಳಿ ಸಂತೋಷಪಟ್ಟು ಯೌಗಂಧರಾಯಣನನ್ನು ಕರೆಸಿ ‘ಕಳಿಂಗದತ್ತನ ಮಗಳೂ ಪ್ರಸಿದ್ಧ ರೂಪವತಿಯೂ ಆದ ಕಳಿಂಗಸೇನೆಯು ನನ್ನನ್ನು ವರಿಸಿ ಬಂದಿದ್ದಾಳೆ; ಅವಳನ್ನು ಆದಷ್ಟು ಶೀಘ್ರವಾಗಿ ಮದುವೆಯಾಗಬೇಕು; ಯಾವಾಗ ಮಾಡಿಕೊಳ್ಳೋಣ?’ ಎಂದು ಕೇಳಿದನು. ಅವನು ‘ಕಳಿಂಗಸೇನೆಯ ರೂಪು ಮೂರು ಲೋಕದಲ್ಲಿಯೂ ಪ್ರಸಿದ್ಧವಾದದ್ದು. ದೇವತೆಗಳೂ ಅವಳನ್ನು ಅಪೇಕ್ಷಿಸುವವರೇಯೆ; ಅವಳು ದೊರೆತರೆ ವತ್ಸರಾಜನು ಮಿಕ್ಕದ್ದನ್ನೆಲ್ಲಾ ಬಿಟ್ಟು ಕೂರುತ್ತಾನೆ; ವಾಸವದತ್ತೆಯು ಪ್ರಾಣಬಿಡುತ್ತಾಳೆ. ಆಮೇಲೆ ನರವಾಹನದತ್ತನೂ ಪ್ರಾಣಬಿಡುತ್ತಾನೆ; ಪದ್ಮಾವತಿ ಬದುಕುವುದೂ ಕಷ್ಟ; ಆಮೇಲೆ ಅವರ ತಂದೆಯರಾದ ಚಂಡಮಹಾಸೇನ ಪ್ರದ್ಯೋತರೂ ಅವರ ರಾಣಿಯರೂ ಪ್ರಾಣಬಿಡುತ್ತಾರೆ. ಹೀಗೆ ಇದರಿಂದ ಸರ್ವನಾಶವಾದೀತು! ಆದರೆ ಬೇಡವೆನ್ನುವಹಾಗಿಲ್ಲ; ಈ ಹುಚ್ಚು ಅಡ್ಡಿಮಾಡಿದಷ್ಟೂ ಅಧಿಕವಾಗುತ್ತದೆ’ ಎಂದು ಯೋಚಿಸಿ ‘ದೇವ! ಆಕೆಯು ತಾನಾಗಿ ನಿನ್ನ ಮನೆಗೆ ಬಂದದ್ದರಿಂದಲೂ ಅವಳ ಮೂಲಕ ಅವಳ ತಂದೆಯು ನಿನ್ನ ಸ್ವಾಧೀನನಾದದ್ದರಿಂದಲೂ ನೀನು ಧನ್ಯನೇ ಸರಿ! ಜೋಯಿಸರನ್ನು ಕೇಳಿ ಒಳ್ಳೆಯ ಲಗ್ನದಲ್ಲಿ ಕ್ರಮವಾಗಿ ಮದುವೆ ಮಾಡಿಕೊಳ್ಳಬೇಕು. ಏಕೆಂದರೆ ಅವಳು ದೊಡ್ಡ ರಾಜನ ಮಗಳು. ಇಂದು ಅವಳಿಗೆ ಯೋಗ್ಯವಾದ ಬಿಡಾರವನ್ನೂ ದಾಸದಾಸಿಯರನ್ನೂ ಕೊಡೋಣ!’ ಎಂದನು. ವತ್ಸರಾಜನು ಒಪ್ಪಿಕೊಂಡನು. ಎಲ್ಲವೂ ಶ್ಲಾಘ್ಯವಾದ ರೀತಿಯಲ್ಲಿ ಏರ್ಪಾಟಾಯಿತು. ಯೌಗಂಧರಾಯಣನು `ಅಶುಭಕ್ಕೆ ಕಾಲಹರಣವೇ ಮದ್ದು; ಹಿಂದೆ ಶಚೀದೇವಿಯು ಹೀಗೆ ಕಾಲಹರಣಮಾಡಿಯೇ ನಹುಷನಿಂದ ತಪ್ಪಿಸಿಕೊಂಡಳು; ಅವನು ಶಾಪಗ್ರಸ್ತನಾಗಿ ಇಂದ್ರನು ಮತ್ತೆ ದೇವರಾಜನಾದನು’ ಎಂದು ಯೋಚಿಸಿಕೊಂಡು ಮನೆಗೆ ಹೋಗಿ ಜೋಯಿಸರಿಗೆ ಹೇಳಿಕಳುಹಿಸಿ ಲಗ್ನವನ್ನು ದೂರಕ್ಕೆ ಇಡುವಂತೆ ಅವರಿಗೆ ಗುಟ್ಟಾಗಿ ತಿಳಿಸಿದನು. ವಾಸವದತ್ತೆಗೆ ಇದು ತಿಳಿದು ಯೌಗಂಧರಾಯಣನನ್ನು ಕರೆಸಿ, ಕಣ್ಣೀರು ಸುರಿಸುತ್ತ ‘ಆರ್ಯ! ನಾನಿರುವವರೆಗೂ ಪದ್ಮಾವತಿ ಹೊರತು ಮತ್ತಾರೂ ನಿನಗೆ ಸವತಿಯಾಗುವುದಿಲ್ಲ—ಎಂದು ಹಿಂದೆ ನೀನು ಹೇಳಿರಲಿಲ್ಲವೇ? ಈಗ ಮಹಾರಾಜನು ಕಳಿಂಗಸೇನೆಯನ್ನು ಮದುವೆಯಾಗುತ್ತಾನಂತೆ. ಅವಳ ರೂಪಿನಲ್ಲಿ ಆರ್ಯಪುತ್ರನು ಆಸಕ್ತನಾಗುತ್ತಾನೆ; ನಿನ್ನ ಮಾತು ಸುಳ್ಳಾಗುತ್ತದೆ; ನಾನು ಪ್ರಾಣಬಿಡುತ್ತೇನೆ!’ ಎಂದಳು. ಮಂತ್ರಿಯು, ‘ದೇವಿ! ಧೈರ್ಯಮಾಡಿಕೊ! ನಾನು ಬದುಕಿರುವಾಗ ಇದು ಹೇಗೆ ಆದೀತು? ಆದರೆ ನೀನು ಮಾತ್ರ ಮಹಾರಾಜನಿಗೆ ಪ್ರತಿಕೂಲಳಾಗಬೇಡ; ಅದಕ್ಕೆ ಬದಲಾಗಿ ಅನುಕೂಲಳಾಗಿರುವಂತೆಯೇ ತೋರ್ಪಡಿಸಿಕೊಳ್ಳುತ್ತಿರು; ವೈದ್ಯನು ರೋಗಿಗೆ ವಿರೋಧವಾದ ಮಾತಾಡಿದರೆ ನಡೆಯುವುದಿಲ್ಲ. ಅವನಿಗೆ ಅನುಕೂಲವಾದಂತೆ ಮಾತನಾಡುತ್ತಾ ಕೆಲಸಮಾಡಿಕೊಳ್ಳಬೇಕು; ಹೊಳೆ ದಾಟಬೇಕಾದರೆ ಪ್ರವಾಹಕ್ಕೆ ಎದುರಾಗಿ ಈಜುವುದಕ್ಕೆ ಹೋಗಬಾರದು; ಆದ್ದರಿಂದ ರಾಜನನ್ನು ಕಂಡರೆ ಏನೂ ವ್ಯತ್ಯಾಸ ಕಾಣದಂತೆ ಉಪಚರಿಸು; ಕಳಿಂಗಸೇನೆಯನ್ನು ಮದುವೆಯಾದರೆ ಅವಳ ತಂದೆಯ ಸಹಾಯ ದೊರೆಯುತ್ತದೆ; ಅದರಿಂದ ಅಭಿವೃದ್ಧಿಯಾಗುತ್ತದೆ—ಎಂದೇ ಹೇಳು. ಹಾಗಾದರೆ ನಿನ್ನ ದೊಡ್ಡ ಗುಣದಲ್ಲಿ ಅವನಿಗೆ ಗೌರವವೂ ಪ್ರೀತಿಯೂ ಹೆಚ್ಚಾಗುತ್ತದೆ; ಕಳಿಂಗಸೇನೆಯು ತನ್ನವಳಾಗುವಳೆಂದು ಅವನು ಶಾಂತನಾಗಿರುತ್ತಾನೆ; ಇಚ್ಛೆಯನ್ನು ಅದುಮಿದರೆ ಅದು ಅಭಿವೃದ್ಧಿಯೇ ಆಗುತ್ತದೆ. ಪದ್ಮಾವತೀದೇವಿಗೂ ಇದನ್ನು ತಿಳಿಸು. ಹೀಗಾದರೆ ರಾಜನು ಈ ವಿಚಾರದಲ್ಲಿ ಕಾಲಹರಣವನ್ನು ಸಹಿಸಿಕೊಂಡಿರುತ್ತಾನೆ; ಈ ಮಧ್ಯೆ ನಾನು ಏನು ಮಾಡಬೇಕೋ ಅದನ್ನು ಮಾಡುತ್ತೇನೆ; ನನ್ನ ಯುಕ್ತಿಬಲವನ್ನೂ ನೋಡುತ್ತಿರು! ಸುಮ್ಮನೆ ಕೊರಗಬೇಡ’ ಎಂದು ಹೇಳಿ ಹೋದನು. ವತ್ಸರಾಜನು ಅಂದಿನ ಹಗಲಾಗಲೀ ರಾತ್ರಿಯಾಗಲೀ ಯಾವ ರಾಣಿಯ ಮನೆಗೂ ಹೋಗಲಿಲ್ಲ. ಕಳಿಂಗಸೇನೆಯ ಯೋಚನೆಯಲ್ಲಿಯೇ ಕಾಲಕಳೆದನು.

೬. ಮರುದಿನ ಬೆಳಿಗ್ಗೆ ತಂತ್ರಿಯಾದ ಯೌಗಂಧರಾಯಣನು ತನ್ನನ್ನೇ ಎದುರು ನೋಡುತ್ತಿದ್ದ ವತ್ಸರಾಜನಿಗೆ ಹೋಗಿ ‘ಸ್ವಾಮಿಯು ಮದುವೆಗೆ ಇಂದೇ ಪ್ರಶಸ್ತವಾದ ಒಂದು ಲಗ್ನವನ್ನು ಏಕೆ ನೋಡಿಸಬಾರದು?’ ಎಂದು ಕೇಳಿದನು. ರಾಜನು 'ನನ್ನ ಮನಸ್ಸಿನಲ್ಲಿಯೂ ಅದೇ ಇತ್ತು; ಅವಳನ್ನು ಒಂದು ಕ್ಷಣ ಬಿಟ್ಟಿರಲೂ ನನ್ನ ಹೃದಯ ಸಮ್ಮತಿಸದು’ ಎಂದು ಪ್ರತೀಹಾರನನ್ನು ಕೂಗಿ ಜೋಯಿಸರನ್ನು ಕರೆಸಿದನು. ಅವರು ಇನ್ನು ಆರು ತಿಂಗಳು ರಾಜನಿಗೆ ಅನುಕೂಲವಾದ ಲಗ್ನವಿಲ್ಲವೆಂದರು. ಅದನ್ನು ಕೇಳಿದ ಯೌಗಂಧರಾಯಣನು ಕೋಪವನ್ನು ನಟಿಸುತ್ತ ‘ಈ ದಡ್ಡರಿಗೆ ಧಿಕ್ಕಾರವಿರಲಿ; ಹಿಂದೆ ಸ್ವಾಮಿಯ ಗೌರವಕ್ಕೆ ಪಾತ್ರನಾದ ಜೋಯಿಸನನ್ನು ಕರೆಸೋಣ: ಅವನು ಇಲ್ಲಿ ಇಲ್ಲ; ಅವನು ಹೇಳಿದಂತೆ ನಡೆಸೋಣ!’ ಎಂದು ಅವನನ್ನು ಕರೆಸಿದನು. ಅವನೂ ಹಾಗೇ ಹೇಳಿದನು. ಆಗ ಯೌಗಂಧರಾಯಣನು ಚಿಂತೆಗೊಳಗಾದವನಂತೆ ‘ದೇವ! ಏನು ಮಾಡೋಣ?’ ಎಂದು ಕೇಳಿದನು. ರಾಜನಿಗೂ ಒಳ್ಳೆಯ ಲಗ್ನ ಸಮ್ಮತವಾದ್ದರಿಂದ ‘ಕಳಿಂಗಸೇನೆಯನ್ನು ಕೇಳೋಣ; ಅವಳು ಏನು ಹೇಳುತ್ತಾಳೋ!’ ಎಂದನು. ಅವನು ಆಗಲೆಂದು ಇಬ್ಬರು ಜೋಯಿಸರೊಡನೆ ಅವಳಿದ್ದೆಡೆಗೆ ಹೋದನು.ಅವಳ ರೂಪವನ್ನು ನೋಡುತ್ತಿದ್ದ ಹಾಗೇ ‘ರಾಜನು ಇವಳನ್ನು ಪಡೆದರೆ ಎಲ್ಲ ರಾಜ್ಯವನ್ನೂ ಬಿಡುವುದೇ ಸರಿ!’ ಎಂದುಕೊಂಡು ಅವಳನ್ನು ಕುರಿತು ‘ಇವರು ಮದುವೆಯ ಲಗ್ನವನ್ನಿಡುವುದಕ್ಕೆ ಬಂದಿದ್ದಾರೆ. ನಿನ್ನ ನಕ್ಷತ್ರವಾವುದು ತಿಳಿಸು!’ ಎಂದು ಕೇಳಿದನು. ಪರಿವಾರದವರು ಹೇಳಿದ ಜನ್ಮನಕ್ಷತ್ರವನ್ನು ಕೇಳಿ ಜೋಯಿಸರು ಬೆರಳೆಣಿಸಿ ಅದಕ್ಕೂ ಆರು ತಿಂಗಳವರೆಗೆ ಒಳ್ಳೆಯ ಲಗ್ನವಿಲ್ಲವೆಂದುಬಿಟ್ಟರು. ಕಳಿಂಗಸೇನೆಗೆ ಆ ಮಾತನ್ನು ಕೇಳಿ ನಿರುತ್ಸಾಹವಾಗಲು ಅವಳ ಮಹತ್ತರನು ‘ಅದಕ್ಕಿಂತ ಮುಂಚೆಯೇ ಅನುಕೂಲವಾದ ಒಂದು ಲಗ್ನವನ್ನು ನೋಡಿ! ಎಂದಿದ್ದರೂ ಗಂಡಹೆಂಡಿರಾಗುವವರಿಗೆ ಮುಂಚೇನು ಹಿಂಚೇನು?’ ಎಂದನು. ಎಲ್ಲರೂ ‘ಹೌದು! ಹೌದು!’ ಎಂದರು. ಯೌಗಂಧರಾಯಣನು ‘ಸರಿ! ಆದರೆ ದೋಷವಿರುವ ಲಗ್ನವನ್ನು ಗೊತ್ತುಮಾಡಿದರೆ ಕಳಿಂಗದತ್ತನ ಮನಸ್ಸು ನೋಯುವುದಿಲ್ಲವೇ?’ ಎಂದನು. ಕಳಿಂಗಸೇನೆಯು ವಿಧಿಯಿಲ್ಲದೆ ‘ನಿಮಗೆಲ್ಲಾ ಹೇಗೆ ಸೂಕ್ತವಾಗಿ ತೋರುತ್ತದೆಯೋ ಹಾಗೆ ಮಾಡಿ!’ ಎಂದು ಸುಮ್ಮನಾದಳು. ಯೌಗಂಧರಾಯಣನು ಜೋಯಿಸರೊಡನೆ ಹೋಗಿ ವತ್ಸರಾಜನಿಗೆ ವರದಿ ಮಾಡಿ ತನ್ನ ಮನೆಗೆ ಹೋದನು. ಅಲ್ಲಿ ತನ್ನ ಸ್ನೇಹಿತನಾಗಿದ್ದ ಯೋಗೇಶ್ವರನೆಂಬ ಬ್ರಹ್ಮರಾಕ್ಷಸನನ್ನು ನೆನೆದು ಬರಮಾಡಿಕೊಂಡು ‘ನೀನು ಕಣ್ಣಿಗೆ ಬೀಳದೆ ಕಳಿಂಗಸೇನೆಯ ನಡತೆಯನ್ನು ನೋಡುತ್ತಿರು; ಅಂಥ ರೂಪವತಿಯ ಮೇಲೆ ವಿದ್ಯಾಧರಾದಿಗಳೂ ಕಣ್ಣಿಟ್ಟಿರುತ್ತಾರೆ; ಯಾವನಾದರೂ ಸಿದ್ಧನೊಡನೆಯೋ ವಿದ್ಯಾಧರನೊಡನೆಯೋ ಅವಳಿರುವುದನ್ನು ಕಂಡೆಯಾದರೆ ಅನುಕೂಲವಾಯಿತು!’ ಎಂದು ಆಜ್ಞಾಪಿಸಿದನು. ಅವನು ‘ನಾನೇ ಅವಳನ್ನು ಏಕೆ ಕೆಡಿಸಬಾರದು ಅಥವಾ ಕೊಂದುಬಿಡಬಾರದು?’ ಎಂದು ಕೇಳಲು ಮಂತ್ರಿಯು ‘ಅದು ದೊಡ್ಡ ಅಧರ್ಮ; ಧರ್ಮಕ್ಕೆ ಅವಿರುದ್ಧವಾಗಿ ನಡೆದುಕೊಂಡರೆ ಅದೇ ನಮಗೆ ಸಹಾಯಮಾಡುತ್ತದೆ; ಆದ್ದರಿಂದ ಅವಳಾಗಿ ಮಾಡುವ ತಪ್ಪನ್ನು ನೋಡುತ್ತಿರು; ಅದರಿಂದ ರಾಜಕಾರ್ಯವಾಗುತ್ತದೆ’ ಎಂದನು. ಬ್ರಹ್ಮರಾಕ್ಷಸನು ಅದೃಶ್ಯವಾಗಿ ಕಳಿಂಗಸೇನೆಯ ಮನೆಯಲ್ಲಿರುತ್ತಿದ್ದನು. ಸೋಮಪ್ರಭೆಯು ಕಳಿಂಗಸೇನೆಯನ್ನು ಮತ್ತೆ ಕಂಡಾಗ ‘ನಾನು ಇಂದು ಬೆಳಿಗ್ಗೆಯೇ ಬಂದು ನಿನ್ನ ಹತ್ತಿರ ಅದೃಶ್ಯಳಾಗಿ ನಿಂತಿದ್ದೆ; ಯೌಗಂಧರಾಯಣನಿಗೂ ನಿನಗೂ ನಡೆದ ಮಾತನ್ನೆಲ್ಲಾ ಕೇಳಿದೆ; ನಾನು ಬೇಡವೆಂದು ಹೇಳಿಹೋಗಿದ್ದರೂ ನೀನೇಕೆ ಈ ಕೆಲಸದಲ್ಲಿ ಕೈಹಾಕಿದೆ? ಅಪಶಕುನವಾದ ಕೆಲಸಕ್ಕೆ ಕೈಹಾಕಿದರೆ ಅನಿಷ್ಟ ಸಂಭವಿಸುವುದು ನಿಜ; ಅದಕ್ಕೆ ಒಂದು ಕಥೆ ಹೇಳುತ್ತೇನೆ ಕೇಳು:—


## ವಿಷ್ಣುದತ್ತ ಮತ್ತು ಏಳು ಜನ ಬ್ರಾಹ್ಮಣಪುತ್ರರು - ಇವರ ಕಥೆ


ಹಿಂದೆ ಅಂತರ್ವೇದಿಯೆಂಬ ಊರಿನಲ್ಲಿ ವಸುದತ್ತನೆಂಬ ಬ್ರಾಹ್ಮಣನಿದ್ದನು. ಅವನ ಮಗನಾದ ವಿಷ್ಣುದತ್ತನು ವಿದ್ಯಾವ್ಯಾಸಂಗಕ್ಕೆಂದು ವಲಭೀಪಟ್ಟಣಕ್ಕೆ ಹೊರಟನು. ಅವನಿಗೆ ಅದೇ ವಯಸ್ಸಿನ ಏಳು ಜನ ಬ್ರಾಹ್ಮಣಪುತ್ರರು ಸಿಕ್ಕಿದರು; ಆದರೆ ಅವರು ಅವನಂತೆ ವಿದ್ಯಾವಂತರಲ್ಲ, ಮೂರ್ಖರು. ಅವರು ಹೊರಟಾಗ ದಾರಿಯಲ್ಲಿ ಅಪಶಕುನವಾಗಲು ಅವನು ‘ಇಂದು ಪ್ರಯಾಣಮಾಡುವುದು ಬೇಡ; ಇನ್ನೊಂದು ದಿನ ಒಳ್ಳೆಯ ಶಕುನ ನೋಡಿಕೊಂಡು ಹೋಗೋಣ!’ ಎಂದನು. ಅವರು 'ನಾವು ಇದಕ್ಕೆಲ್ಲಾ ಹೆದರುವುದಿಲ್ಲ; ನಿನಗೆ ಹೆದರಿಕೆ ಇದ್ದರೆ ನೀನು ಬರಬೇಡ; ನಾವಂತೂ ಈಗಲೇ ಹೊರಡುತ್ತೇವೆ; ಬೆಳಗಾದರೆ ನೆಂಟರಿಷ್ಟರು ನಮ್ಮನ್ನು ಬಿಡುತ್ತಾರೋ ಇಲ್ಲವೋ!’ ಎಂದರು. ವಿಷ್ಣುದತ್ತನು ಅಶುಭನಿವಾರಣೆಗಾಗಿ ಶ್ರೀಹರಿಯನ್ನು ನೆನೆದು ಹೊರಡಲು ಮತ್ತೆ ಅಪಶಕುನವಾಯಿತು. ಅವನು ಹಿಂತೆಗೆದನು. ಅವರು ‘ಕಾಗೆಗೆ ಅಂಜುವ ಇವನನ್ನು ಕರೆತಂದದ್ದೇ ತಪ್ಪಾಯಿತು!’ ಎಂದು ಅವನನ್ನು ಹಳಿದರು. ಅವನು ‘ಇವರಿಗೆ ಮತ್ತೆ ಮತ್ತೆ ಹೇಳಿ ಏನು ಪ್ರಯೋಜನ? ದೇವರು ಒಳ್ಳೆಯದನ್ನು ಮಾಡಲಿ!’ ಎಂದುಕೊಂಡು ಅವರೊಡನೆ ಹೊರಟನು. ಅಂದಿನ ಸಂಜೆಗೆ ಒಂದು ಬೇಡರ ಹಳ್ಳಿಗೆ ತಲುಪಿ ಅಲ್ಲಿ ಒಂದು ಮನೆಯಲ್ಲಿ ವಸತಿಯನ್ನು ಕೇಳಿ ಇಳಿದುಕೊಂಡರು. ಆ ಮನೆಯಲ್ಲಿ ಇದ್ದವಳು ಚಿಕ್ಕವಯಸ್ಸಿನ ಒಬ್ಬಳೇ ಹೆಂಗಸು. ರಾತ್ರಿ ಏಳು ಜನವೂ ಮಲಗಿ ನಿದ್ರೆಹೋದರು. ವಿಷ್ಣುಶರ್ಮನು ಎಚ್ಚರವಾಗಿರಲು, ಯಾವನೋ ಒಬ್ಬ ಯುವಕನು ಗುಟ್ಟಾಗಿ ಒಳಕ್ಕೆ ಹೋಗಿ ಅವಳೊಡನೆ ಅಂತರಂಗದಲ್ಲಿದ್ದನು. ಅದನ್ನು ನೋಡಿ ವಿಷ್ಣುಶರ್ಮನು ‘ಇದು ಯಾವುದೋ ಕೆಟ್ಟ ಹೆಂಗಸಿನ ಮನೆಗೆ ಬಂದೆವಲ್ಲಾ! ಇವಳ ಗಂಡನು ಇಷ್ಟು ಚಿಕ್ಕವನಾಗಿದ್ದಿರಲಾರನು; ನಾನು ಮೊದಲು ನೋಡಿದಾಗಲೇ ಇವಳು ಚಪಲಚಿತ್ತೆ ಎಂಬ ಅನುಮಾನ ಬಂತು. ಆದರೆ ಬೇರೆ ಎಲ್ಲೂ ಸ್ಥಳ ಸಿಕ್ಕದ್ದರಿಂದ ಇಲ್ಲಿಗೆ ಬರಬೇಕಾಯಿತು!’ ಎಂದು ವ್ಯಥೆಪಟ್ಟುಕೊಂಡನು. ಅಷ್ಟುಹೊತ್ತಿಗೆ ಒಬ್ಬ ಬೇಡರೊಡೆಯನು ಕತ್ತಿಹಿಡಿದು ಒಳಗೆ ಬಂದು ‘ಯಾರು ನೀವೆಲ್ಲಾ?’ ಎಂದು ಕೇಳಿದನು. ಅವನು ಮನೆಯ ಯಜಮಾನನಿರಬೇಕೆಂದು ಊಹಿಸಿ ವಿಷ್ಣುದತ್ತನು ‘ನಾವು ಪ್ರಯಾಣಿಕರು’ ಎಂದು ಉತ್ತರ ಕೊಟ್ಟನು. ಅನಂತರ ಅವನು ಒಳಕ್ಕೆ ಹೋಗಿ ತನ್ನ ಹೆಂಡತಿಯ ಹತ್ತಿರದಲ್ಲಿದ್ದ ಯುವಕನನ್ನು ಕಡಿದುಹಾಕಿ ಹೆಂಡತಿಯ ತಂಟೆಗೆ ಹೋಗದೆ ಮಲಗಿ ನಿದ್ರೆಹೋಗಿಬಿಟ್ಟನು. ಇದನ್ನು ನೋಡಿ ವಿಷ್ಣುದತ್ತನಿಗೆ ‘ಈ ಸ್ಥಿತಿಯಲ್ಲಿ ಇವನಿಗೆ ನಿದ್ರೆ ಹೇಗೆ ಬಂತು?’ ಎಂದು ಆಶ್ಚರ್ಯವಾಯಿತು. ಸ್ವಲ್ಪ ಹೊತ್ತಿನಮೇಲೆ ಆ ಹೆಂಗಸು ತನ್ನ ಜಾರನ ಹೆಣವನ್ನು ಹೆಗಲ ಮೇಲೆ ಹಾಕಿಕೊಂಡು ಕೈಯಲ್ಲಿ ಅವನ ತಲೆಯನ್ನು ಹಿಡಿದುಕೊಂಡು ಹೊರಕ್ಕೆ ಹೋಗಿ ಬೂದಿಯ ಗುಪ್ಪೆಯಲ್ಲಿ ಹುಗಿದಿಟ್ಟು ಬಂದಳು. ವಿಷ್ಣುದತ್ತನು ದೂರದಿಂದ ಇದನ್ನೆಲ್ಲಾ ನೋಡಿ ಬಂದು ತನ್ನ ಜೊತೆಯವರ ಮಧ್ಯದಲ್ಲಿ ಮಲಗಿದನು. ಅನಂತರ ಅವಳು ಒಳಕ್ಕೆ ಬಂದು ತನ್ನ ಗಂಡನ ಕತ್ತಿಯಿಂದಲೇ ಅವನನ್ನು ಕೊಂದು ‘ಅಯ್ಯೋ! ಈ ಪ್ರಯಾಣಿಕರು ನನ್ನ ಗಂಡನನ್ನು ಕೊಂದರು!’ ಎಂದು ಕೂಗಿ ಆಳುಗಳನ್ನು ಎಬ್ಬಿಸಿದಳು. ಜನ ಸೇರಿ ಅವರನ್ನು ಕೊಂದುಹಾಕುವುದರಲ್ಲಿತ್ತು. ಆಗ ವಿಷ್ಣುದತ್ತನು ‘ಸುಮ್ಮನೆ ಬ್ರಹ್ಮಹತ್ಯೆ ಕಟ್ಟಿಕೊಳ್ಳಬೇಡಿ! ಇದನ್ನು ಮಾಡಿದವರು ನಾವಲ್ಲ; ಇವಳೇಯೆ’ ಎಂದು ನಡೆದ ವೃತ್ತಾಂತವನ್ನೆಲ್ಲಾ ಅಮೂಲಾಗ್ರವಾಗಿ ಹೇಳಿ ಬೂದಿಯ ಕುಪ್ಪೆಯಲ್ಲಿ ಆಗತಾನೇ ಹೂತಿಟ್ಟಿದ್ದ ಹೆಣವನ್ನು ತೋರಿಸಿದನು. ಆಗ ಅವಳ ಮುಖ ಪೆಚ್ಚಾಗಿ ತನ್ನ ತಪ್ಪನ್ನು ಒಪ್ಪಿಕೊಂಡಳು. ಅವರು ಮೃತ್ಯುವಿನಿಂದ ಪಾರಾಗಿ ಮುಂದಕ್ಕೆ ಹೊರಟರು. ಹೀಗೆ ತಿಳಿದವರು ಹೇಳಿದ ಮಾತನ್ನು ಕೇಳದಿದ್ದರೆ ಆಮೇಲೆ ಅನುತಾಪಪಡಬೇಕಾಗುತ್ತದೆ. ಯೌಗಂಧರಾಯಣನು ನೀತಿಜ್ಞನಾದ ಮಂತ್ರಿ. ಅವನೇ ಮದುವೆಗೆ ಅಡ್ಡಿಮಾಡಿದ್ದರೂ ಮಾಡಿದ್ದಾನು; ಮದುವೆಯಾದರೂ ಅದರಲ್ಲಿ ಹುಳುಕು ಹುಡುಕಿಯಾನು. ಹೇಗಾದರೂ, ಸವತಿಯ ಚಿಂತೆಯಂತೂ ಇದ್ದೇ ಇರುತ್ತದೆ!—ಎಂದು ಇನ್ನೊಂದು ಕಥೆಯನ್ನು ಹೇಳಿದಳು:


## ಕದಳೀಗರ್ಭೆಯ ಕಥೆ


ದೃಢವರ್ಮನೆಂಬ ರಾಜನು ಮಂಕಣಕ ಮುನಿಯ ಮಗಳಾದ ಕದಳೀಗರ್ಭೆಯನ್ನು ಅವನ ಆಶ್ರಮದಲ್ಲಿ ಕಂಡು ಅವನ ಅನುಮತಿಯಿಂದ ಮದುವೆಮಾಡಿಕೊಂಡನು. ದೇವತಾಸ್ತ್ರೀಯರು ಅವಳ ಮದುವೆಗೆ ಬಂದಿದ್ದು ಅವಳಿಗೆ ಸಾಸವೆ ಕೊಟ್ಟು ‘ಇವನ್ನು ನೀನು ಗಂಡನ ಮನೆಗೆ ಹೋಗುವಾಗ ನಿನ್ನ ಹಿಂದೆ ಬಿತ್ತಿಕೊಂಡು ಹೋಗು; ಒಂದುವೇಳೆ ಗಂಡನು ನಿನ್ನನ್ನು ತಿರಸ್ಕರಿಸಿದರೆ ಈ ಸಾಸುವೆಗಿಡಗಳ ಗುರುತಿಟ್ಟುಕೊಂಡು ತಂದೆಯ ಮನೆಗೆ ಬರಬಹುದು!’ ಎಂದು ಹೇಳಿಹೋದರು. ರಾಜನು ಅವಳನ್ನು ಊರಿಗೆ ಕರೆದುಕೊಂಡು ಹೋದಮೇಲೆ ಮಹಾರಾಣಿಯು ಮಂತ್ರಿಯನ್ನು ಕರೆದು ಗೋಪ್ಯವಾಗಿ ‘ಮಹಾರಾಜನು ಹೊಸ ಹೆಂಡತಿಯಲ್ಲಿ ಆಸಕ್ತನಾಗಿ ನನ್ನನ್ನು ಅಲಕ್ಷ್ಯಮಾಡಿದ್ದಾನೆ; ನನಗೆ ಈ ಸವತಿಯ ದುಃಖವನ್ನು ತಪ್ಪಿಸಲಾರೆಯಾ?’ ಎಂದು ಕೇಳಿದಳು. ಅವನು ‘ದೇವಿ! ನಮ್ಮಂಥವರು ಪ್ರಭುಪತ್ನಿಯನ್ನು ನಾಶಮಾಡುವುದಾಗಲೀ ಅಗಲಿಸುವುದಾಗಲೀ ಯೋಗ್ಯವಾದ ಕೆಲಸವಲ್ಲ; ಅದೆಲ್ಲಾ ಕುಹಕಿಯರಾದ ಪ್ರವ್ರಾಜಿಕೆಯಂಥವರು ಮಾಡುವ ಕೆಲಸ. ಆ ಸುಳ್ಳುತಾಪಸಿಯರು ಏನೇನು ಬೇಕಾದರೂ ಮಾಡಿಬಿಡುತ್ತಾರೆ!’ ಎಂದನು. ಅವಳು ‘ಹಾಗಾದರೆ ಹೋಗಲಿ ಬಿಡು; ಸಜ್ಜನರು ನಿಂದಿಸುವ ಕೆಲಸದಲ್ಲೇಕೆ ತೊಡಗಬೇಕು?’ ಎಂದುಬಿಟ್ಟಳು. ಆದರೆ ಅವನ ಮಾತನ್ನು ಮನಸ್ಸಿನಲ್ಲಿಟ್ಟುಕೊಂಡು ಒಬ್ಬ ಪರಿವ್ರಾಜಿಕೆಯನ್ನು ಕರೆಸಿ ಅವಳ ಸಹಾಯವನ್ನು ಕೋರಿದಳು. ಅವಳು ‘ಇದೇನು ದೊಡ್ಡ ಕೆಲಸವಮ್ಮ! ಮಾಡಿಕೊಡುತ್ತೇನೆ; ನನಗೆ ಅನೇಕ ಪ್ರಯೋಗಗಳು ಗೊತ್ತುಂಟು! ಎಂದು ಹೇಳಿ, ತನ್ನ ಸ್ನೇಹಿತನಾದ ಕ್ಷೌರಕನ ಹತ್ತಿರ ಹೋಗಿ ಇದನ್ನು ತಿಳಿಸಿದಳು. ಅವನು ‘ಸಂಪಾದನೆಗೆ ಇದೊಂದು ಅವಕಾಶ ಸಿಕ್ಕಿದೆ; ಆದರೆ ಹೊಸ ರಾಣಿಗೆ ಬಾಧೆ ತರಬಾರದು; ಏಕೆಂದರೆ ದಿವ್ಯದೃಷ್ಟಿ ಇರುವ ಅವಳ ತಂದೆ ಅದನ್ನು ತಿಳಿಸಿಬಿಡುತ್ತಾನೆ. ಅವಳನ್ನು ಬೇರೆಮಾಡಿ ಮಹಾರಾಣಿಯಿಂದ ಉಪಯೋಗ ಪಡೆಯಬೇಕು. ರಹಸ್ಯದಲ್ಲಿ ಸಹಾಯಮಾಡಿದರೆ ಅರಸನು ಆಳಾಗುತ್ತಾನೆ; ಆಮೇಲೆ ಸಮಯ ನೋಡಿಕೊಂಡು ರಾಜನಿಗೆ ತಿಳಿಸಬೇಕು. ಹಾಗಾದರೆ ರಾಜ ಈ ಋಷಿಕನ್ಯೆ ಇಬ್ಬರೂ ನನಗೆ ಒಳ್ಳೆಯವರಾಗುತ್ತಾರೆ. ನನ್ನ ಉದ್ಯೋಗ ನಡೆದುಕೊಂಡು ಹೋಗುತ್ತದೆ’ ಎಂದು ಯೋಚಿಸಿ, ಅವಳನ್ನು ಕುರಿತು ‘ಆಗಲಮ್ಮ! ಆದರೆ ರಾಜನ ಹೊಸ ಹೆಂಡತಿಯನ್ನು ಕೊಲ್ಲುವುದು ಯುಕ್ತವಲ್ಲ; ಅದು ಎಂದಾದರೂ ರಾಜನಿಗೆ ತಿಳಿದು ನಮ್ಮೆಲ್ಲರನ್ನೂ ಕೊಲ್ಲಿಸಿಯಾನು; ಸ್ತ್ರೀಹತ್ಯೆ ಬರುವುದಲ್ಲದೆ ಅವಳ ತಂದೆಯೂ ಶಾಪ ಕೊಟ್ಟಾನು. ಆದ್ದರಿಂದ ಬುದ್ಧಿಬಲವನ್ನು ಉಪಯೋಗಿಸಿ ಅವಳನ್ನೂ ರಾಜನನ್ನೂ ಬೇರ್ಪಡಿಸಬೇಕು; ಹಾಗಾದರೆ ಮಹಾರಾಣಿಗೆ ಸುಖವಾಗುತ್ತದೆ. ನಮಗೆ ಹಣ ದೊರೆಯುತ್ತದೆ. ಇದೇನು ನನಗೆ ದೊಡ್ಡದಲ್ಲ. ಬುದ್ಧಿಯಿಂದ ಇದಕ್ಕಿಂತ ಹೆಚ್ಚಿನದನ್ನೂ ಸಾಧಿಸಿದ್ದೇನೆ.* ಮೊದಲು ಅಂತಃಪುರದ ಮುದುಕನೊಬ್ಬನನ್ನು ನಮ್ಮ ಸಹಾಯಕ್ಕೆ ತೆಗೆದುಕೊಳ್ಳಬೇಕು. ಅವನ ಕೈಯಲ್ಲಿ ರಾಜನಿಗೆ ‘ನಿನ್ನ ಹೊಸಹೆಂಡತಿಯು ಒಬ್ಬ ಡಾಕಿನಿ’ ಎಂದು ಗೋಪ್ಯವಾಗಿ ಹೇಳಿಸಬೇಕು. ಅವಳು ಕಾಡಿನಿಂದ ಬಂದವಳು; ಅವಳ ಸೇವಕರೂ ಯಾರೂ ಇಲ್ಲ; ಎಲ್ಲಾ ಇಲ್ಲಿಯವರೇ; ಆದ್ದರಿಂದ ಯಾರಾದರೂ ಇಷ್ಟು ಮಾಡುತ್ತಾರೆ; ರಾಜನಿಗೆ ಈ ಭೀತಿ ಹುಟ್ಟಿದ ಮೇಲೆ ಕದಳೀಗರ್ಭೆಯ ಮನೆಯಲ್ಲಿ ಕತ್ತರಿಸಿದ ಕೈಕಾಲುಗಳನ್ನು ಹಾಕಬೇಕು; ಅದನ್ನು ರಾಜನು ನೋಡಿ ಹೆದರಿ ತಾನೇ ಅವಳನ್ನು ಓಡಿಸುತ್ತಾನೆ; ಮಹಾರಾಣಿಗೆ ಸವತಿಯ ಸಹವಾಸ ತಪ್ಪುತ್ತದೆ. ನಿನಗೆ ಬಹುಮಾನ ಸಲ್ಲುತ್ತದೆ;’ ಎಂದು ಹೇಳಿಕೊಟ್ಟನು. ಅವಳು ರಾಣಿಯ ಮೂಲಕ ಹಾಗೆಯೇ ಮಾಡಿಸಿದಳು. ರಾಜನು ಕದಳೀಗರ್ಭೆಯನ್ನು ಬಿಟ್ಟನು. ಅವಳು ಸಾಸವೆಗಿಡಗಳ ಗುರುತುಹಿಡಿದು ತಂದೆಯ ಆಶ್ರಮಕ್ಕೆ ಹಿಂತಿರುಗಿ ಬಂದಳು. ಅವಳನ್ನು ನೋಡಿ ಮಂಕಣಕನಿಗೆ ಮೊದಲು ಸಂದೇಹ ಬಂತು. ಆಮೇಲೆ ಧ್ಯಾನದಿಂದ ಎಲ್ಲವನ್ನೂ ತಿಳಿದುಕೊಂಡು ಅವಳನ್ನು ಕರೆದುಕೊಂಡುಹೋಗಿ ರಾಜನಿಗೆ ಎಲ್ಲವನ್ನೂ ತಿಳಿಸಿದನು. ಆ ಸಮಯಕ್ಕೆ ಸರಿಯಾಗಿ ಕ್ಷೌರಕನು ಬಂದು ನಡೆದ ಸಂಗತಿಯನ್ನೆಲ್ಲಾ ತಿಳಿಸಿ ‘ಪ್ರಭು! ಹೀಗೆ ಕದಳೀಗರ್ಭರಾಣಿಯವರನ್ನು ಅಭಿಚಾರದ ಅನರ್ಥದಿಂದ ತಪ್ಪಿಸಿ ದೊಡ್ಡರಾಣಿಯವರನ್ನೂ ಸಂತೋಷಪಡಿಸಿದೆ!’ ಎಂದು ಹೇಳಿದನು. ಅವನು ಹೇಳಿದ್ದೂ ಮುನಿ ಹೇಳಿದ್ದೂ ಒಂದೇ ಆದ್ದರಿಂದ ಅವನಲ್ಲಿ ನಂಬಿಕೆಯುಂಟಾಗಿ ಯಥೇಚ್ಛವಾದ ಹಣವನ್ನು ಕೊಟ್ಟನು. ಆಮೇಲೆ ರಾಜನು ರಾಣಿಯನ್ನು ಬಿಟ್ಟು ಕದಳೀಗರ್ಭೆಯೊಡನೆ ಸುಖವಾಗಿದ್ದನು. ಹೀಗೆ ಸವತಿಯರು ಬಹುವಿಧವಾಗಿ ಕಾಟಕೊಡುತ್ತಾರೆ; ಲಗ್ನವೋ ಇನ್ನೂ ಬಹುದೂರವಿದೆ; ದೇವತೆಗಳೂ ನಿನ್ನನ್ನು ಅಪೇಕ್ಷಿಸುವವರೇಯೆ; ಆದ್ದರಿಂದ ನಿನ್ನನ್ನು ನೀನು ಬಹು ಜಾಗರೂಕತೆಯಿಂದ ರಕ್ಷಿಸಿಕೊಂಡಿರಬೇಕು; ಇನ್ನು ನಾನು ಇಲ್ಲಿಗೆ ಬರಲಾರೆ; ಏಕೆಂದರೆ ನೀನು ನಿನ್ನ ಗಂಡನ ಮನೆಯಲ್ಲಿದ್ದೀಯೆ; ಇಲ್ಲಿಗೆ ಬರಲು ನನ್ನ ಪತಿಯೂ ಅಡ್ಡಿಮಾಡುತ್ತಾನೆ. ಗುಟ್ಟಾಗಿ ಬರುವ ಹಾಗಿಲ್ಲ; ಏಕೆಂದರೆ ನನ್ನ ಪತಿಯು ಅದನ್ನು ತನ್ನ ದಿವ್ಯದೃಷ್ಟಿಯಿಂದ ತಿಳಿದುಕೊಂಡುಬಿಡುತ್ತಾನೆ. ಇಂದು ಹೇಗೋ ಮಾಡಿ ಅವನ ಅನುಜ್ಞೆಪಡೆದು ಬಂದೆ. ಮತ್ತೆ ಅನುಮತಿ ಕೊಟ್ಟರೆ ಬರುತ್ತೇನೆ’ ಎಂದಳು. ಇಬ್ಬರಿಗೂ ಕಣ್ಣಿನಲ್ಲಿ ನೀರು ಬಂತು. ಸೋಮಪ್ರಭೆಯು ತನ್ನ ಮನೆಗೆ ಹೋದಳು.

೭. ಮರುದಿನ ವತ್ಸರಾಜನು ವಾಸವದತ್ತೆಯ ಮನೆಗೆ ಹೋದಾಗ ಅವಳು ಯಾವ ವ್ಯತ್ಯಾಸವೂ ಇಲ್ಲದೆ ಅವನನ್ನು ಉಪಚರಿಸಿದುದನ್ನು ಕಂಡು ಅವನು ‘ದೇವಿ! ಕಳಿಂಗಸೇನೆಯೆಂಬ ರಾಜಪುತ್ರಿಯು ನನ್ನನ್ನು ವರಿಸಿಬಂದಿರುವ ಸಂಗತಿ ನಿನಗೆ ಗೊತ್ತುಂಟೇ?’ ಎಂದು ಕೇಳಿದನು. ಅವಳು ಮುಖದಲ್ಲಿ ಬಣ್ಣಗುಂದದೆ ‘ಗೊತ್ತುಂಟು; ಅವಳು ಬಂದದ್ದು ಲಕ್ಷ್ಮಿ ಬಂದಂತಾಯಿತು; ಅವಳ ಮೂಲಕ ಅವಳ ತಂದೆಯೂ ವಶನಾದ ಹಾಗಾಯಿತು; ಮಿಕ್ಕ ರಾಜರು ಬೇಡಿಕೊಳ್ಳುತ್ತಿದ್ದರೂ ಅವರನ್ನು ಬಿಟ್ಟು ಅವಳು ನನ್ನ ಪತಿಯನ್ನು ವರಿಸಿ ಬಂದಳೆಂದರೆ ನಾನು ಧನ್ಯಳಲ್ಲವೇ?’ ಎಂದಳು. ಅಂದು ಅವನು ಅವಳ ಮನೆಯಲ್ಲಿಯೇ ಇದ್ದನು. ರಾತ್ರಿ ಒಂದು ಹೊತ್ತಿನಲ್ಲಿ ಎಚ್ಚರವಾದಾಗ ‘ವಾಸವದತ್ತೆಯು ಎಂಥ ಮಹಾನುಭಾವಳು! ಸವತಿಯನ್ನು ಒಪ್ಪಿಕೊಂಡು ನನ್ನನ್ನು ಅನುವರ್ತಿಸುತ್ತಿದ್ದಾಳಲ್ಲ! ಇದನ್ನು ಹೇಗೆ ಸಹಿಸಿಕೊಂಡಿದ್ದಾಳೆಯೋ! ಪದ್ಮಾವತಿಯ ಮದುವೆಯಲ್ಲಿ ಅವಳು ಪ್ರಾಣಬಿಡದೆ ಇದ್ದದ್ದೇ ಹೆಚ್ಚು; ಅವಳಿಗೇನಾದರೂ ಅನಿಷ್ಟ ಸಂಭವಿಸಿದರೆ ಸರ್ವನಾಶ! ಅವಳಿಂದಲೇ ನನ್ನ ಮಗ ಅತ್ತೆ ಮಾವ ಪದ್ಮಾವತಿ ರಾಜ್ಯ ಇವೆಲ್ಲಾ! ಆದ್ದರಿಂದ ಕಳಿಂಗಸೇನೆಯನ್ನು ಹೇಗೆ ಮದುವೆಮಾಡಿಕೊಳ್ಳಲಿ!’ ಎಂದು ಯೋಚಿಸುತ್ತಿದ್ದನು. ಮರುದಿನ ಪದ್ಮಾವತಿಯ ಮನೆಗೆ ಹೋಗಲು ಅವಳೂ ಹಾಗೆಯೇ ಉಪಚರಿಸಿದಳು; ಹಾಗೆಯೇ ಮಾತನಾಡಿದಳು. ಇದನ್ನು ಯೌಗಂಧರಾಯಣನಿಗೆ ತಿಳಿಸಲು ಕಾಲಜ್ಞನಾದ ಅವನು ‘ಮಹಾರಾಜ! ಇದು ರಾಣಿಯರ ನಿಜವಾದ ಅಭಿಪ್ರಾಯವಾಗಿರಲಾರದು. ಅವರು ಪ್ರಾಣಬಿಡಲು ನಿರ್ಧರಮಾಡಿಕೊಂಡು ಆಡಿದ ಮಾತಾಗಿರಬೇಕು; ಗಂಡನು ಅನ್ಯಳಲ್ಲಿ ಆಸಕ್ತನಾದಾಗಲೂ ಸ್ವರ್ಗಸ್ಥನಾದಾಗಲೂ ಪತಿವ್ರತೆಯರು ಎಲ್ಲವನ್ನೂ ತೊರೆದು ಮರಣದಲ್ಲಿಯೇ ಮನಸ್ಸಿಟ್ಟು ಗಂಭೀರವಾಗಿ ಬಿಡುತ್ತಾರೆ. ಅವರ ಗಾಢಪ್ರೇಮ ಮುರಿಯುವುದನ್ನು ಅವರು ಸಹಿಸರು’ ಎಂದು ಶ್ರುತಸೇನನ ಕಥೆಯನ್ನು ಹೇಳಿದನು:—


## ಶ್ರುತಸೇನರಾಜನ ಕಥೆ


ಹಿಂದೆ ಗೋಕರ್ಣಪುರದಲ್ಲಿ ಶ್ರುತಸೇನನೆಂಬ ರಾಜನಿದ್ದನು. ಅವನಿಗೆ ಅನುರೂಪಳಾದ ಹೆಂಡತಿಯಿಲ್ಲದ್ದೊಂದೇ ಚಿಂತೆಯಾಗಿತ್ತು. ಒಂದು ದಿನ ಅದೇ ಚಿಂತೆಯಲ್ಲಿದ್ದ ಅವನಿಗೆ ಅಗ್ನಿಶರ್ಮನೆಂಬ ಬ್ರಾಹ್ಮಣನು ಮಾತಿಗೆ ಮಾತು ಬಂದು, "ಮಹಾರಾಜ! ನಾನು ಕಂಡ ಎರಡು ಆಶ್ಚರ್ಯಗಳನ್ನು ಹೇಳುತ್ತೇನೆ ಕೇಳು: ನಾನು ಪಂಚತೀರ್ಥಕ್ಕೆ ಹೋಗಿದ್ದಾಗ ಅಲ್ಲಿ ಒಬ್ಬ ಬೇಸಾಯಗಾರನು ಹಾಡುತ್ತ ಹೊಲವನ್ನು ಉಳುತ್ತಿದ್ದನು. ಆ ಮಾರ್ಗವಾಗಿ ಬಂದ ಒಬ್ಬ ಸಂನ್ಯಾಸಿಯು ಅವನನ್ನು ದಾರಿ ಕೇಳಿದನು. ಅವನು ಕಿವಿಗೇ ಹಾಕಿಕೊಳ್ಳಲಿಲ್ಲ. ಸಂನ್ಯಾಸಿಗೆ ಕೋಪ ಬಂತು. ರೈತನು ಹಾಡುವುದನ್ನು ನಿಲ್ಲಿಸಿ ‘ಆಹಾ! ಎಂಥ ಸಂನ್ಯಾಸಿ! ನಿನಗೆ ಧರ್ಮ ಲೇಶವೂ ಗೊತ್ತಿಲ್ಲವಲ್ಲ! ನನ್ನಂಥ ಮೂರ್ಖನಿಗೆ ಗೊತ್ತಿರುವಷ್ಟೂ ಗೊತ್ತಿಲ್ಲವಲ್ಲ!’ ಎಂದನು. ಸಂನ್ಯಾಸಿಯು ಕುತೂಹಲದಿಂದ ‘ನಿನಗೆ ಗೊತ್ತಿರುವುದೇನು?’ ಎಂದು ಕೇಳಿದನು. ಅವನು ‘ಇಲ್ಲಿ ನೆರಳಲ್ಲಿ ಕುಳಿತುಕೋ ಬಾ! ಹೇಳುತ್ತೇನೆ—ಈ ಸ್ಥಳದಲ್ಲಿ ಬ್ರಹ್ಮದತ್ತ ಸೋಮದತ್ತ ವಿಶ್ವದತ್ತ ಎಂಬ ಮೂವರು ಅಣ್ಣತಮ್ಮಂದಿರಿರುತ್ತಾರೆ. ಅವರಲ್ಲಿ ಹಿರಿಯರಿಬ್ಬರಿಗೂ ಮದುವೆಯಾಗಿದೆ. ಚಿಕ್ಕವನಿಗೆ ಇನ್ನೂ ಮದುವೆಯಾಗಿಲ್ಲ. ಅವನು ಅಣ್ಣಂದಿರು ಹೇಳಿದ ಕೆಲಸ ಮಾಡಿಕೊಂಡಿದ್ದಾನೆ. ನಾನು ಅವರ ರೈತ. ತಮ್ಮನು ಸಾಧು, ಮೃದು, ಏನೂ ಅರಿಯದವನು, ಎಂದು ಅಣ್ಣಂದಿರು ಅರಿತುಕೊಂಡಿದ್ದಾರೆ. ಒಂದು ದಿನ ಅವರ ಹೆಂಡಿರು ವಿಶ್ವದತ್ತನನ್ನು ಕಾಮಿಸಿ ಕರೆಯಲು ಅವನು ಅವರನ್ನು ತಾಯಿಯರಂತೆ ಭಾವಿಸಿ ನಿರಾಕರಿಸಿದನು. ಆದರೆ ಅವರು ಗಂಡಂದಿರ ಹತ್ತಿರ ಹೋಗಿ ಅವನೇ ತಮ್ಮನ್ನು ಬಯಸಿದನೆಂದು ದೂರಿದರು. ಅದರಿಂದ ಅವರಿಗೆ ತಮ್ಮನ ಮೇಲೆ ಅಸಮಾಧಾನವಾಗಿ, ಹೊಲದ ಮಧ್ಯದಲ್ಲಿದ್ದ ಒಂದು ಹುತ್ತವನ್ನು ಅಗೆದು ಸಮಮಾಡುವಂತೆ ಕಳುಹಿಸಿದರು. ನಾನು, ಅಲ್ಲಿ ಕೃಷ್ಣಸರ್ಪವಿದೆ, ಅಗೆಯುವುದಕ್ಕೆ ಹೋಗಬೇಡ ಎಂದೆ. ಅವನು ಅಣ್ಣಂದಿರ ಮಾತನ್ನು ಮೀರದೆ ಅಗೆಯಲು ಅಲ್ಲಿ ಕೃಷ್ಣಸರ್ಪಕ್ಕೆ ಬದಲು ಒಂದು ಗಡಿಗೆ ಹೊನ್ನು ಸಿಕ್ಕಿತು. ನಾನು ಅಡ್ಡಿಪಡಿಸಿದರೂ ಕೇಳದೆ ಅದನ್ನು ಅವನು ಅಣ್ಣಂದಿರಿಗೆ ಕೊಟ್ಟನು. ಅದರಲ್ಲಿ ಒಂದು ಭಾಗವನ್ನು ಕೊಟ್ಟು ಅದನ್ನೂ ಹೊಡೆಯಲು ಅವರು ಘಾತುಕರನ್ನು ಕರೆದು ಅವನ ಕೈಕಾಲು ಕಡಿದುಹಾಕುವಂತೆ ಹೇಳಿಕಳುಹಿಸಿದರು. ಆದರೂ ಅವನು ಕೋಪಿಸಿಕೊಳ್ಳಲಿಲ್ಲ; ಆ ಸತ್ಯದಿಂದ ಅವನ ಕೈಕಾಲುಗಳು ಮತ್ತೆ ಎಂದಿನಂತಾದುವು. ಅದನ್ನು ನೋಡಿದಂದಿನಿಂದ ನಾನು ಕೋಪವನ್ನು ಪೂರ್ತಿಯಾಗಿ ಬಿಟ್ಟಿದ್ದೇನೆ; ನೀನು ತಾಪಸನಾಗಿಯೂ ಇನ್ನೂ ಸಿಟ್ಟನ್ನು ಬಿಟ್ಟಿಲ್ಲ. ಸಿಟ್ಟಿಲ್ಲದವನಿಗೆ ಸ್ವರ್ಗ ಸಿದ್ಧವೆಂಬುದನ್ನು ನೋಡು ಎಂದು ಅವನು ದೇಹಬಿಟ್ಟು ಸ್ವರ್ಗಕ್ಕೆ ಹೋದನು. ಇದು ಮೊದಲನೆಯ ಆಶ್ಚರ್ಯ. ಎರಡನೆಯ ಆಶ್ಚರ್ಯವಾವುದೆಂದರೆ -

ತೀರ್ಥಯಾತ್ರೆ ಮಾಡುತ್ತ ನಾನು ಸಮುದ್ರತೀರದಲ್ಲಿರುವ ವಸಂತಸೇನರಾಜನ ದೇಶಕ್ಕೆ ಹೋದೆ. ಅಲ್ಲಿ ಊಟಕ್ಕೆಂದು ಸತ್ರಕ್ಕೆ ಹೋಗಿದ್ದಾಗ ಕೆಲವು ಬ್ರಾಹ್ಮಣರು ‘ಅಯ್ಯಾ! ಈ ದಾರಿಯಲ್ಲಿ ಹೋಗಬೇಡ; ಅಲ್ಲಿ ವಿದ್ಯುದ್ದ್ಯೋತೆ ಎಂಬ ರಾಜಪುತ್ರಿ ಇದ್ದಾಳೆ; ಅವಳು ಕಣ್ಣಿಗೆ ಬಿದ್ದಳೆಂದರೆ ಎಂಥ ಮುನಿಯಾದರೂ ಮನಸ್ಸು ಕಲಕಿ ಹುಚ್ಚುಹಿಡಿದು ಪ್ರಾಣ ಬಿಟ್ಟುಬಿಡುತ್ತಾನೆ!’ ಎಂದು ಹೇಳಿದರು. ನಾನು ‘ನನಗೇನು ಇದು ವಿಚಿತ್ರವಾದ ಸಂಗತಿಯಲ್ಲ; ನಾನು ನಿತ್ಯವೂ ಎರಡನೆಯ ಮನ್ಮಥನಂತಿರುವ ಶ್ರುತಸೇನ ಮಹಾರಾಜನನ್ನು ನೋಡುತ್ತಿರುತ್ತೇನೆ; ಜಾತ್ರೆ ಮುಂತಾದ ಸಂದರ್ಭಗಳಲ್ಲಿ ಅವನು ಹೊರಕ್ಕೆ ಬಂದರೆ ಅವನು ಕಣ್ಣಿಗೆ ಬಿದ್ದು ಶೀಲಭಂಗವಾದೀತೆಂದು ಕುಲಸ್ತ್ರೀಯರನ್ನು ದೂರ ಕಳುಹಿಸುತ್ತಾರೆ!’ ಎಂದೆ. ನಿನ್ನ ಕಡೆಯವನೆಂದು ನನ್ನನ್ನು ಅವರು ಅರಮನೆಗೇ ಊಟಕ್ಕೆ ಕರೆದುಕೊಂಡು ಹೋದರು. ಅಲ್ಲಿ ನಾನು ಜಗನ್ಮೋಹಿನಿಯಾದ ರಾಜಪುತ್ರಿಯನ್ನು ನೋಡಿ ಕ್ಷುಬ್ಧನಾಗಿ ಬಹಳ ಹೊತ್ತಿನ ಮೇಲೆ ಚೇತರಿಸಿಕೊಂಡು, ‘ಇವಳೇನಾದರೂ ನಮ್ಮ ರಾಜನ ಹೆಂಡತಿಯಾಗಿಬಿಟ್ಟರೆ ಅವನು ರಾಜ್ಯವನ್ನೇ ಮರೆತುಬಿಡುತ್ತಾನೆ!’ ಎಂದುಕೊಂಡೆ. ಆದರೂ ಹೇಳಿಬಿಟ್ಟೆ; ಇಲ್ಲದಿದ್ದರೆ ಉನ್ಮಾದಿನೀ ದೇವಸೇನರ ವೃತ್ತಾಂತದ ಹಾಗಾದೀತೇನೋ ಎಂಬ ಹೆದರಿಕೆ; ಹಿಂದೆ ದೇವಸೇನರಾಜನ ದೇಶದಲ್ಲಿ ಉನ್ಮಾದಿನೀ ಎಂಬ ಒಬ್ಬ ವರ್ತಕಪುತ್ರಿ ಇದ್ದಳು. ಅವಳನ್ನು ಅವನು ರಾಜನಿಗೆ ಕೊಡುತ್ತೇನೆಂದು ಹೇಳಿದನು. ಆದರೆ ಅವಳನ್ನು ಮದುವೆಮಾಡಿಕೊಂಡರೆ ಅವಳಲ್ಲಿಯೇ ಐಕ್ಯವಾಗಿಬಿಡುತ್ತಾನೆ ಎಂದು ಹೆದರಿ ಅವನ ಪ್ರಧಾನಿಯು ಬ್ರಾಹ್ಮಣರಿಂದ ಅವಳು ಲಕ್ಷಣವಂತಳಲ್ಲ ಎಂದು ಹೇಳಿಸಿದನು. ಅವಳು ಯಾರನ್ನೋ ಮದುವೆಯಾದಳು; ಅವಳನ್ನು ಅಕಸ್ಮಾತ್ತಾಗಿ ಯಾವಾಗಲೋ ಕಿಟಕಿಯಲ್ಲಿ ದೂರದಿಂದ ನೋಡಿದ ಮಾತ್ರಕ್ಕೇ ಆ ರಾಜನು ಮೇಲಿಂದಮೇಲೆ ಮೂರ್ಛೆಹೋಗಿ ಆಹಾರವಿಹಾರ ಒಂದೂ ಬೇಡವಾದನು. ಅವಳ ಗಂಡನೇ ತನ್ನ ಹೆಂಡತಿಯನ್ನು ರಾಜನಿಗೆ ಒಪ್ಪಿಸುವುದಾಗಿ ಹೇಳಿದನು. ಆದರೂ ರಾಜನು ಧಾರ್ಮಿಕನಾದ್ದರಿಂದ ಅದಕ್ಕೆ ಒಪ್ಪಲಿಲ್ಲ. ಅವಳ ಚಿಂತೆಯಲ್ಲಿಯೇ ಪ್ರಾಣಬಿಟ್ಟನು. ಇಂಥ ಪ್ರಮಾದ ನಡೆದು ದ್ರೋಹವಾದೀತೇನೋ ಎಂದು ಹೇಳಿಬಿಟ್ಟಿದ್ದೇನೆ! “—ಎಂದನು. ಈ ಮಾತನ್ನು ಕೇಳಿ ಶ್ರುತಸೇನನು ವಿದ್ಯುದ್ದ್ಯೋತೆಯಲ್ಲಿ ನೆಟ್ಟಮನಸ್ಸುಳ್ಳವನಾಗಿ, ಆ ಕ್ಷಣವೇ ಅದೇ ಬ್ರಾಹ್ಮಣನಿಂದ ಹೇಳಿಕಳುಹಿಸಿ, ಕರೆತರಿಸಿ, ಮದುವೆಮಾಡಿಕೊಂಡೇಬಿಟ್ಟನು. ಆಮೇಲೆ ಅವರು ಸೂರ್ಯ ಮತ್ತು ಅವನ ಪ್ರಭೆಯಂತೆ ಒಂದಾಗಿದ್ದುಬಿಟ್ಟರು. ಇದಾದ ಕೆಲವು ದಿವಸಕ್ಕೆ ಒಬ್ಬ ದೊಡ್ಡ ಶ್ರೀಮಂತ ವರ್ತಕನ ಮಗಳಾದ ಮಾತೃದತ್ತೆಯೆಂಬವಳು ಅವನನ್ನು ವರಿಸಿಬರಲು, ಅಧರ್ಮಭೀತಿಯಿಂದ ಅವಳನ್ನು ಸ್ವೀಕರಿಸಿದನು. ಇದು ತಿಳಿದ ಕೂಡಲೆ ವಿದ್ಯುದ್ದ್ಯೋತೆಯು ಎದೆಯೊಡೆದು ಸತ್ತುಹೋದಳು. ರಾಜನು ಅವಳನ್ನು ತೊಡೆಯಮೇಲೆ ಹಾಕಿಕೊಂಡು ಪ್ರಾಣಬಿಟ್ಟನು. ವರ್ತಕಪುತ್ರಿಯು ಅಗ್ನಿಪ್ರವೇಶಮಾಡಿದಳು. ಹೀಗೆ ಆ ರಾಜ ರಾಜ್ಯ ಎಲ್ಲಾ ಹಾಳಾಯಿತು. ಆದ್ದರಿಂದ ಉತ್ತಮವಾದ ಪ್ರೇಮವನ್ನು ಅದರಲ್ಲಿಯೂ ಮಾನಿನಿಯಾದ ವಾಸವದತ್ತೆಯ ಪ್ರೇಮವನ್ನು ಮುರಿಯಬಾರದು. ಆಗ ವಾಸವದತ್ತೆಯೂ ಅವಳಿಗೆ ಏಕದೇಹದಂತಿರುವ ಪದ್ಮಾವತಿಯೂ ಪ್ರಾಣಬಿಟ್ಟಾರು. ಅದನ್ನು ನೋಡಿ ನರವಾಹನದತ್ತನೇನಾಗುತ್ತಾನೋ! ಅದನ್ನು ನೀನು ಸಹಿಸಲು ಸಾಧ್ಯವಾಗುವುದೋ ಇಲ್ಲವೋ! ದೇವಿಯರಾಡಿದ ಮಾತು ಇಷ್ಟು ಆಳವಾದದ್ದು! ಮೂಗುಪ್ರಾಣಿಗಳೂ ಸ್ವಪ್ರಯೋಜನವನ್ನು ನೋಡಿಕೊಳ್ಳುತ್ತವೆ. ಇನ್ನು ನಿನ್ನಂಥ ಬುದ್ಧಿವಂತರ ವಿಚಾರದಲ್ಲಿ ಹೇಳತಕ್ಕದ್ದೇನಿದೆ?—ಎಂದನು. ವತ್ಸರಾಜನಿಗೆ ವಿವೇಕ ಬಂದು ‘ಹೋಗಲಿ! ಕಳಿಂಗಸೇನೆಯನ್ನು ಮದುವೆಮಾಡಿಕೊಂಡು ಆಗಬೇಕಾದದ್ದೇನು? ಜೋಯಿಸರು ಲಗ್ನವನ್ನು ದೂರದಲ್ಲಿಟ್ಟಿದ್ದೇ ಸರಿಯಾಯಿತು. ತಾನಾಗಿ ವರಿಸಿಬಂದವಳನ್ನು ಬಿಟ್ಟರೆ ಎಷ್ಟು ಅಧರ್ಮ ಪ್ರಾಪ್ತವಾದೀತು!’ ಎಂದನು. ಯೌಗಂಧರಾಯಣನು 'ಇನ್ನೇನು ನಮ್ಮ ಕೆಲಸವಾದಂತೆಯೇ !’ ಎಂದುಕೊಂಡು ದೊರೆಗೆ ನಮಸ್ಕರಿಸಿ ಮನೆಗೆ ಹೋದನು. ರಾಜನು ವಾಸವದತ್ತೆಯ ಮನೆಗೆ ಹೋಗಿ ‘ಪ್ರಿಯೆ! ಕಮಲಕ್ಕೆ ನೀರು ಹೇಗೋ ನನಗೆ ನಿನ್ನ ಪ್ರೇಮ ಹಾಗೆ; ಇದನ್ನು ನಾನು ಬಾಯಿಬಿಟ್ಟು ಆಡಬೇಕಾಗಿಲ್ಲ. ನೀನೇ ಬಲ್ಲೆ; ಕಳಿಂಗಸೇನೆಯು ಹಠಾತ್ತಾಗಿ ನಮ್ಮ ಮನೆಗೆ ಬಂದಳು. ಹಿಂದೆ ರಂಭೆಯು ತಪಸ್ಸಿನಲ್ಲಿದ್ದ ಅರ್ಜುನನನ್ನು ಅಪೇಕ್ಷಿಸಿ ಅವನು ಒಲ್ಲೆನೆನ್ನಲು ಷಂಡನಾಗಿರು ಎಂದು ಶಾಪಕೊಟ್ಟಳು. ಅದು ಅವನು ವಿರಾಟನ ಮನೆಯಲ್ಲಿ ಒಂದು ವರ್ಷ ಸ್ತ್ರೀವೇಷದಲ್ಲಿದ್ದಾಗ ಆಶ್ಚರ್ಯವಾಗಿ ಕಳೆದುಹೋಯಿತು. ಆದ್ದರಿಂದ ನಾನು ಕಳಿಂಗಸೇನೆಯನ್ನು ತಿರಸ್ಕರಿಸಲಿಲ್ಲ; ನಿನ್ನ ಇಷ್ಟ ತಿಳಿಯದೇ ನಾನು ಒಂದನ್ನೂ ಮಾಡುವುದಕ್ಕೆ ಹೋಗುವುದಿಲ್ಲ’ ಎಂದು ಅವಳನ್ನು ಸಮಾಧಾನಮಾಡಿ ಅಂದಿನ ರಾತ್ರಿಯನ್ನು ಅಲ್ಲಿಯೇ ಕಳೆದನು. ಈ ಮಧ್ಯೆ ಯೌಗಂಧರಾಯಣನು ನಿಯಮಿಸಿದ್ದ ಬ್ರಹ್ಮ ರಾಕ್ಷಸನು ಅಂದಿನ ರಾತ್ರಿಯೇ ಬಂದು ಅವನಿಗೆ” ಕಳಿಂಗಸೇನೆಯ ಮನೆಯ ಹೊರಗಾಗಲಿ ಒಳಗಾಗಲಿ ಯಾರೂ ಕಂಡುಬಂದಿಲ್ಲ. ಇಂದು ಮಾತ್ರ ಇದ್ದಕ್ಕಿದ್ದಹಾಗೇ ಆಕಾಶದಲ್ಲಿ ಒಂದು ಅವ್ಯಕ್ತವಾದ ಧ್ವನಿ ಕೇಳಿಬಂತು. ಅದೇನೆಂದು ತಿಳಿಯಲು ವಿದ್ಯೆಯನ್ನು ಪ್ರಯೋಗಿಸಿದೆ. ಅದರಿಂದ ಸಾಧ್ಯವಾಗಲಿಲ್ಲ; ಆದ್ದರಿಂದ ‘ಇದು ಯಾರೋ ದಿವ್ಯಪ್ರಭಾವವುಳ್ಳವನು ಮಾಡಿದ ಶಬ್ದ; ಅವನು ಕಳಿಂಗಸೇನೆಯ ಸೌಂದರ್ಯದಲ್ಲಿ ಲುಬ್ದನಾಗಿ ಆಕಾಶದಲ್ಲಿ ಸುತ್ತುತ್ತಿದ್ದಿರಬೇಕು.’ ಎಂದು ನಿಶ್ಚಯಿಸಿ ನಿನಗೆ ಹೇಳಿಬಿಟ್ಟು ಹೋಗೋಣವೆಂದು ಬಂದೆ. ಅದು ಸರಿ, ‘ಮೂಗುಪ್ರಾಣಿಗಳೂ ಸ್ವಪ್ರಯೋಜನವನ್ನು ನೋಡಿಕೊಳ್ಳುತ್ತವೆ!’ ಎಂದು ನೀನು ರಾಜನಿಗೆ ಹೇಳಿದೆಯಲ್ಲ. ಅದಕ್ಕೆ ನಿದರ್ಶನವಿದ್ದರೆ ಹೇಳು!’ ಎಂದನು. ಮಂತ್ರಿಯು ಈ ಕಥೆಯನ್ನು ಹೇಳಿದನು:—


## ಮುಂಗುಸಿ, ಇಲಿ, ಗೂಬೆ, ಬೆಕ್ಕುಗಳ ಕಥೆ


ವಿದಿಶಾನಗರದ ಹೊರಗೆ ಒಂದು ದೊಡ್ಡ ಆಲದ ಮರವಿತ್ತು. ಅದರಲ್ಲಿ ಒಂದು ಮುಂಗುಸಿ, ಒಂದು ಇಲಿ, ಒಂದು ಗೂಬೆ, ಒಂದು ಬೆಕ್ಕು ಹೀಗೆ ನಾಲ್ಕು ಪ್ರಾಣಿಗಳು ವಾಸವಾಗಿದ್ದವು. ಬುಡದ ಎರಡು ಬಿಲಗಳಲ್ಲಿ ಮುಂಗುಸಿ ಇಲಿಗಳಿದ್ದುವು; ಬೆಕ್ಕು ಮರದ ಮಧ್ಯದಲ್ಲಿದ್ದ ಒಂದು ಪೊಟರೆಯಲ್ಲಿತ್ತು; ಗೂಬೆ ಮರದ ತುದಿಯಲ್ಲಿ ಒಂದು ಬಳ್ಳಿಯ ಪೊದರಿನಲ್ಲಿತ್ತು; ಅವುಗಳಲ್ಲಿ ಇಲಿಗೆ ಮೂವರು ಶತ್ರುಗಳು; ಬೆಕ್ಕು ಮಿಕ್ಕ ಮೂವರಿಗೂ ಶತ್ರು; ಆದ್ದರಿಂದ ಅದಕ್ಕೆ ಹೆದರಿ, ಇಲಿ ಮುಂಗುಸಿ ಗೂಬೆ ಇವು ಮೂರೂ ರಾತ್ರಿಯ ಹೊತ್ತು ಆಹಾರಕ್ಕೆ ಹೊರಹೊರಡುತ್ತಿದ್ದವು; ಬೆಕ್ಕು ಹಗಲೂ ರಾತ್ರಿಯೂ ನಿರ್ಭಯವಾಗಿ ಸುತ್ತುತ್ತಿತ್ತು; ಒಂದು ರಾತ್ರಿ ಒಬ್ಬ ಬೇಡನು ಬಲೆಯೊಡ್ಡಿ ಹೋಗಿರಲು ಬೆಕ್ಕು ಅದರಲ್ಲಿ ಸಿಕ್ಕಿಹಾಕಿಕೊಂಡಿತು; ಇಲಿಯು ಆಹಾರ ಹುಡುಕಿಕೊಂಡು ಬಂದು, ಬಲೆಗೆ ಬಿದ್ದಿದ್ದ ಬೆಕ್ಕನ್ನು ನೋಡಿ ಸಂತೋಷದಿಂದ ಕುಣಿದಾಡಿತು; ಅಷ್ಟುಹೊತ್ತಿಗೆ ಮುಂಗುಸಿ ಗೂಬೆಗಳೂ ಹೊರಕ್ಕೆ ಬಂದು ಇಲಿಯನ್ನು ಕಂಡುವು; ಅದನ್ನು ನೋಡಿ ಇಲಿ ‘ಇವೆರಡಕ್ಕೂ ಬೆಕ್ಕನ್ನು ಕಂಡರೆ ಭಯ; ಹೀಗೆಂದು ಅದರ ಮರೆಹೊಕ್ಕರೆ, ಬಂಧನದಲ್ಲಿದ್ದರೂ ಅದು ಒಂದೇ ಏಟಿಗೆ ನನ್ನನ್ನು ಕೊಂದೇಬಿಡುತ್ತದೆ; ಅದರಿಂದ ದೂರವಾಗಿದ್ದರೆ ಗೂಬೆ ಮುಂಗುಸಿಗಳು ನನ್ನನ್ನು ಕೊಂದುಬಿಡುತ್ತವೆ; ಹೀಗೆ ಎಲ್ಲಾ ಕಡೆಯೂ ಶತ್ರುಬಾಧೆ ಇರುವುದರಿಂದ ಎಲ್ಲಿ ಹೋಗಲಿ? ಇರಲಿ, ಬೆಕ್ಕನ್ನೇ ಮರೆಹೋಗುತ್ತೇನೆ; ಬಲೆ ಕಡಿದು ತನ್ನನ್ನು ಬಿಡಿಸಬಲ್ಲದೆಂಬ ಯೋಚನೆಯಿಂದ ಅದು ನನ್ನನ್ನು ಉಳಿಸೀತು!’ ಎಂದು ಯೋಚಿಸಿ ಮೆಲ್ಲಗೆ ಅದರ ಹತ್ತಿರಕ್ಕೆ ಹೋಗಿ ‘ನೀನು ಸಿಕ್ಕಿಬಿದ್ದಿರುವುದನ್ನು ನೋಡಿ ನನಗೆ ತುಂಬ ದುಃಖವಾಗಿದೆ; ಆದ್ದರಿಂದ ಬಲೆಯನ್ನು ಕಡಿದು ನಿನ್ನನ್ನು ಬಿಡಿಸುತ್ತೇನೆ. ಶತ್ರುಗಳಾದರೂ ನೇರವಾದ ನಡತೆಯಿಂದ ಸ್ನೇಹವುಂಟಾಗುತ್ತದೆ. ಆದರೆ ನಿನ್ನ ಮನಸ್ಸನ್ನು ತಿಳಿಯದೆ ನಾನು ನಂಬಲಾರೆ!’ ಎಂದಿತು. ಅದು ‘ಅಯ್ಯಾ! ಪ್ರಾಣದಾನಮಾಡಿದ ನೀನು ಇಂದಿನಿಂದ ನನ್ನ ಸ್ನೇಹಿತ; ಇದನ್ನು ನಂಬು!’ ಎಂದಿತು. ಇಲಿಯು ಅದರ ಸಂದಿಯಲ್ಲಿ ಸೇರಿಕೊಂಡಿತು. ಅದನ್ನು ಕಂಡು ಗೂಬೆ ಮುಂಗುಸಿಗಳು ನಿರಾಶೆಪಟ್ಟುಕೊಂಡು ಹೊರಟುಹೋದವು. ಆ ಬೆಕ್ಕು ‘ಅಯ್ಯಾ ಮಿತ್ರ! ಬೆಳಕು ಹರಿಯುತ್ತ ಬಂತು; ಬೇಗ ಬಲೆಯನ್ನು ಕಡಿ!’ ಎಂದಿತು. ಇಲಿಯು ಮೆಲ್ಲಗೆ ಕಡಿಯುತ್ತ ಬೇಡನನ್ನು ಎದುರುನೋಡುತ್ತ ಅವನು ಹತ್ತಿರಕ್ಕೆ ಬರುತ್ತಿದ್ದಾಗ ಕಟ್ಟುಗಳನ್ನು ಕತ್ತರಿಸಿತು. ಬೆಕ್ಕು ಅವನಿಗೆ ಹೆದರಿ ಓಡಿಹೋಯಿತು; ಇಲಿ ಬಿಲವನ್ನು ಹೊಕ್ಕಿತು. ಬೆಕ್ಕು ಕರೆದಾಗ ‘ಕಾಲಕರ್ಮಸಂಯೋಗದಿಂದ ಶತ್ರು ಮಿತ್ರನಾಗುತ್ತಾನೆ; ಯಾವಾಗಲೂ ಆಗಿರುವುದಿಲ್ಲ!’ ಎಂದುಬಿಟ್ಟಿತು. ಹೀಗೆ ಹಲವು ಶತ್ರುಗಳಿದ್ದರೂ ಬುದ್ದಿ ಒಂದಿದ್ದರೆ ತಿರ್ಯಗ್ಜಂತುಗಳೂ ರಕ್ಷಣೆ ಮಾಡಿಕೊಳ್ಳುತ್ತವೆ. ಪೌರುಷಕ್ಕಿಂತ ಬುದ್ದಿಯೇ ದೊಡ್ಡದು. ಯೋಗೇಶ್ವರ! ಅದಕ್ಕೊಂದು ಕಥೆ ಹೇಳುತ್ತೇನೆ ಕೇಳು:—


## ಪ್ರಸೇನಜಿತ್ತೆಂಬ ಬುದ್ದಿವಂತನಾದ ರಾಜನ ಕಥೆ


ಶ್ರಾವಸ್ತಿಯಲ್ಲಿ ಹಿಂದೆ ಪ್ರಸೇನಜಿತ್ತೆಂಬ ರಾಜನಿದ್ದನು. ಆವೂರಿಗೆ ಒಬ್ಬ ಅಪೂರ್ವರೀತಿಯ ಬ್ರಾಹ್ಮಣನು ಬಂದನು; ಅವನು ಶೂದ್ರರ ಕೈಯ್ಯಿಂದ ಏನನ್ನೂ ತೆಗೆದುಕೊಳ್ಳುತ್ತಿರಲಿಲ್ಲ. ಅವನು ಯೋಗ್ಯನೆಂದರಿತು ಒಬ್ಬ ವರ್ತಕನು ಅವನನ್ನು ಒಬ್ಬ ಬ್ರಾಹ್ಮಣನ ಮನೆಯಲ್ಲಿರಿಸಿ ಅವನಿಂದಲೇ ಸ್ವಯಂಪಾಕ ದಕ್ಷಿಣಾದಿಗಳನ್ನು ಕೊಡಿಸುತ್ತಿದ್ದನು. ಅವನಂತೆ ಮಿಕ್ಕ ವರ್ತಕರೂ ಅವನಿಗೆ ಕೊಡಿಸುತ್ತಬರಲು ಅವನು ಸಾವಿರ ದೀನಾರಗಳನ್ನು ಕೂಡಿಹಾಕಿಕೊಂಡು ಅದನ್ನು ಕಾಡಿನಲ್ಲಿ ಹೂಳಿಟ್ಟು ನಿತ್ಯವೂ ಹೋಗಿ ನೋಡಿಕೊಂಡು ಬರುತ್ತಿದ್ದನು. ಒಂದು ದಿನ ಹೋಗಿ ನೋಡಿದಾಗ ಅಲ್ಲಿ ಬರಿಯ ಗುಣಿಯಿತ್ತು. ಅದನ್ನು ನೋಡಿ ಅಳುತ್ತ ತಾನಿದ್ದ ಮನೆಗೆ ಬಂದು ‘ನಾನು ತೀರ್ಥಯಾತ್ರೆ ಹೋಗಿ ಉಪವಾಸಮಾಡಿ ಪ್ರಾಣಬಿಡುತ್ತೇನೆ!’ ಎಂದು ಗೋಳಿಡುತ್ತ ಹೇಳಿಕೊಂಡನು. ಇದು ಆ ವರ್ತಕನಿಗೂ ಅವನ ಸ್ನೇಹಿತರಿಗೂ ತಿಳಿಯಿತು. ಅವರು ಬಂದು ಏನು ಸಮಾಧಾನ ಹೇಳಿದರೂ ಅವನು ಸುಮ್ಮನಾಗಲಿಲ್ಲ. ಇದು ರಾಜನ ಕಿವಿಗೆ ಬಿದ್ದು ಅವನೇ ಬಂದನು. ಹಣವನ್ನು ಹೂಳಿಟ್ಟಿದ್ದ ಸ್ಥಳದ ಗುರುತುಗಳನ್ನು ಕೇಳಲು ಅವನು ‘ಕಾಡಿನಲ್ಲಿ ಒಂದು ಸಣ್ಣ ಗಿಡದ ಕೆಳಗೆ ಹೂತಿಟ್ಟಿದ್ದೆ!’ ಎಂದು ಹೇಳಿದನು. ರಾಜನು ‘ಅದನ್ನು ಹುಡುಕಿಸಿಕೊಡುತ್ತೇನೆ; ಇಲ್ಲದಿದ್ದರೆ ನನ್ನ ಖಜಾನೆಯಿಂದಾದರೂ ಕೊಡಿಸುತ್ತೇನೆ; ಇದಕ್ಕಾಗಿ ಪ್ರಾಣಬಿಡಬೇಡ!’ ಎಂದು ಅರಮನೆಗೆ ಹೋಗಿ ತನಗೆ ತಲೆನೋವೆಂದು ಆ ಊರಿನ ವೈದ್ಯರನ್ನೆಲ್ಲಾ ಕರೆಸಿದನು. ಅವರನ್ನು ಒಬ್ಬೊಬ್ಬರನ್ನಾಗಿ ಅಂತರಂಗದಲ್ಲಿ ‘ನೀವು ಯಾವ ಯಾವ ರೋಗಿಗೆ ಏನೇನು ಔಷಧ ಕೊಟ್ಟಿರಿ?’ ಎಂದು ಕೇಳಿದನು. ಒಬ್ಬನು ‘ವರ್ತಕನಾದ ಮಾತೃದತ್ತ ನಿಗೆ ಈಗ ಎರಡು ದಿನದ ಕೆಳಗೆ ನಾಗಬಲೆಯೆಂಬ ಮೂಲಿಕೆಯನ್ನು ಕೊಟ್ಟೆ!’ ಎಂದನು. ಅದನ್ನು ಕೇಳಿ ರಾಜನು ಆ ವರ್ತಕನನ್ನು ಕರೆಸಿ ‘ನಾಗಬಲೆಯನ್ನು ನಿನಗೆ ತಂದುಕೊಟ್ಟವರಾರು?’ ಎಂದು ಕೇಳಿದನು. ಅವನು ತನ್ನ ಆಳು ತಂದುಕೊಟ್ಟನೆಂದನು. ಆಗ ಆ ಆಳನ್ನು ಕರೆಸಿ ರಾಜನು, ‘ನೀನು ನಾಗಬಲೆಯನ್ನು ಅಗೆಯುವುದಕ್ಕೆ ಹೋಗಿದ್ದಾಗ ಮರದಬುಡದಲ್ಲಿ ಸಿಕ್ಕಿದ ದೀನಾರದ ಗಂಟು ಬ್ರಾಹ್ಮಣನದು; ಅದನ್ನು ತಂದು ಒಪ್ಪಿಸು!’ ಎಂದು ಹೇಳಿದನು. ಅವನು ಹೆದರಿ ಆ ಕ್ಷಣ ತಂದುಕೊಟ್ಟನು. ರಾಜನು ಬ್ರಾಹ್ಮಣನನ್ನು ಕರೆಸಿ ಅದನ್ನು ಅವನಿಗೆ ಕೊಟ್ಟನು. ಇದು ಬುದ್ಧಿಯ ಕೆಲಸ; ಇಂಥ ಸಂದರ್ಭದಲ್ಲಿ ಪರಾಕ್ರಮದಿಂದ ಏನಾದೀತು? ಆದ್ದರಿಂದ ನೀನೂ ನಿನ್ನ ಬುದ್ಧಿಯನ್ನು ಉಪಯೋಗಿಸಿ ಕಳಿಂಗಸೇನೆಯಲ್ಲಿ ಏನಾದರೂ ಒಂದು ದೋಷವನ್ನು ಕಂಡುಹಿಡಿ!’ ಎಂದು ಹೇಳಿಕಳುಹಿಸಿದನು. ಕಳಿಂಗಸೇನೆಯಾದರೋ ತನ್ನ ಮನೆಯ ಮಹಡಿಯಿಂದ ವತ್ಸರಾಜನನ್ನು ಆಗಾಗ್ಗೆ ನೋಡಿ ವಿರಹಸಂತಪ್ತಳಾಗಿದ್ದಳು. ಆ ಸ್ಥಿತಿಯಲ್ಲಿ ಮದನವೇಗನು ವತ್ಸರಾಜನ ರೂಪನ್ನು ತಾಳಿ ಅವಳ ಮನೆಗೆ ಬಂದನು. ಕಾವಲವರು ಅವನಿಗೆ ವಂದಿಸಿ ಒಳಕ್ಕೆ ಬಿಟ್ಟರು. ಕಳಿಂಗಸೇನೆಯು ಎದ್ದು ಗೌರವಿಸಿದಳು. ಅವಳನ್ನು ನಂಬಿಸಿ ಮದನವೇಗನು ಗಾಂಧರ್ವವಿವಾಹ ಮಾಡಿಕೊಂಡನು. ಆ ಸಮಯಕ್ಕೆ ಸರಿಯಾಗಿ ಬ್ರಹ್ಮರಾಕ್ಷಸನು ಅಲ್ಲಿಗೆ ಅದೃಶ್ಯನಾಗಿ ಬಂದು ನೋಡಲು ವತ್ಸರಾಜನೆಂಬ ಭ್ರಾಂತಿಯಿಂದ ಅವನಿಗೆ ತುಂಬ ವ್ಯಥೆಯಾಯಿತು. ಯೌಗಂಧರಾಯಣನಿಗೆ ಇದನ್ನ ತಿಳಿಸಿದನು; ಅವನು ಸೂಚಿಸಿದಂತೆ ವಾಸವದತ್ತೆಯ ಮನೆಗೆ ಹೋಗಿ ನೋಡಲು ವತ್ಸರಾಜನು ಅಲ್ಲೇ ಇದ್ದನು. ಆದ್ದರಿಂದ ಕಳಿಂಗಸೇನೆಯ ಹತ್ತಿರವಿದ್ದವನು ಯಾರೋ ವೇಷಧಾರಿ; ಅವನ ನಿಜಸ್ವರೂಪ ನಿದ್ರೆ ಬಂದಮೇಲೆ ಗೊತ್ತಾಗುತ್ತದೆ; ಎಂದು ಅದನ್ನೇ ಕಾದು ನೋಡುತ್ತಿರಲು ಮದನವೇಗನ ನಿಜರೂಪ ಕಂಡುಬಂತು. ಇದನ್ನು ಬ್ರಹ್ಮರಾಕ್ಷಸನು ಸಂತೋಷದಿಂದ ಯೌಗಂಧರಾಯಣನಿಗೆ ತಿಳಿಸಿದನು. ಅವನು ಮರುದಿನ ಬೆಳಿಗ್ಗೆ ರಾಜನನ್ನು ಕಂಡು ಕಳಿಂಗಸೇನೆಯ ಪ್ರಸ್ತಾಪವೆತ್ತಿ ‘ಅವಳು ಸ್ವೇಚ್ಛಾಚಾರಿಣಿ; ನಿನ್ನ ಕೈಹಿಡಿಯಲು ಯೋಗ್ಯಳಲ್ಲ; ಅವಳು ಪ್ರಸೇನಜಿತನನ್ನು ನೋಡಲು ಹೋಗಿದ್ದಳು; ಅವನು ಮುದುಕನೆಂದು ರೂಪಲೋಭದಿಂದ ನಿನ್ನಲ್ಲಿಗೆ ಬಂದಳು. ಈಗ ಪರಪುರುಷನಲ್ಲಿಯೂ ಆಸಕ್ತಳಾಗಿದ್ದಾಳೆ!’ ಎಂದನು. ರಾಜನು ‘ನನ್ನ ಅಂತಃಪುರವನ್ನು ಪ್ರವೇಶಿಸುವುದಕ್ಕೆ ಯಾರು ಸಮರ್ಥರು?’ ಎಂದು ಕೇಳಿದನು. ಯೌಗಂಧರಾಯಣನು ‘ದೇವ! ಇಂದಿನ ರಾತ್ರಿಯೇ ಅದನ್ನು ಪ್ರತ್ಯಕ್ಷಮಾಡಿಕೊಡುತ್ತೇನೆ; ಅವಳನ್ನು ದೇವತೆಗಳೂ ಸಿದ್ಧರೂ ಅಪೇಕ್ಷಿಸುವವರೇಯೆ; ಅವರ ಮುಂದೆ ಮನುಷ್ಯನು ಯಾವನು? ಅವರ ಸಂಚಾರವನ್ನು ತಡೆಯುವುದು ತಾನೇ ಯಾವನಿಗೆ ಸಾಧ್ಯ?’ ಎಂದನು. ಅಂದಿನ ರಾತ್ರಿ ಅವರು ಅಲ್ಲಿಗೆ ಹೋಗುವುದೆಂದು ನಿರ್ಧರವಾಯಿತು. ಈ ಮಧ್ಯೆ ಮಂತ್ರಿಯು ವಾಸವದತ್ತೆಯಲ್ಲಿಗೆ ಹೋಗಿ ‘ಪದ್ಮಾವತೀ ಹೊರತು ಮತ್ತಾರನ್ನೂ ಮಹಾರಾಜನಿಗೆ ರಾಣಿಯಾಗಿ ಮಾಡುವುದಿಲ್ಲವೆಂದು ಕೊಟ್ಟ ಮಾತನ್ನು ಇಂದು ನಡೆಸಿದ್ದೇನೆ!’ ಎಂದು ಅವಳಿಗೆ ಕಳಿಂಗಸೇನೆಯ ವೃತ್ತಾಂತವನ್ನೆಲ್ಲಾ ಹೇಳಿದನು. ಅಂದಿನ ರಾತ್ರಿ ಅವರಿಬ್ಬರೂ ಮದನವೇಗನು ಕಳಿಂಗಸೇನೆಯೊಡನೆ ಮಲಗಿ ನಿದ್ರಿಸುತ್ತಿದ್ದುದನ್ನು ಕಂಡರು. ರಾಜನು ಅವನನ್ನು ಕೊಲ್ಲಬೇಕೆಂದಿರಲು, ವಿದ್ಯೆಯು ಮದನವೇಗನನ್ನು ಎಚ್ಚರಗೊಳಿಸಿತು; ಅವನು ಚಟ್ಟನೆ ಆಕಾಶಕ್ಕೆ ನೆಗೆದನು. ಕಳಿಂಗಸೇನೆಗೆ ಎಚ್ಚರವಾಗಿ ‘ಇಷ್ಟರೊಳಗಾಗಲೇ ಎಲ್ಲಿಗೆ ಹೋಗಿ ಮಂತ್ರಿಯನ್ನು ಕರೆದುಕೊಂಡುಬಂದೆ?’ ಎಂದು ಕೇಳಿದಳು. ಯೌಗಂಧರಾಯಣನು, ‘ಕಳಿಂಗಸೇನೆ! ಯಾವನೋ ವತ್ಸರಾಜನ ರೂಪನ್ನು ಧರಿಸಿ ನಿನ್ನನ್ನು ವರಿಸಿದ್ದಾನೆ; ನನ್ನ ಸ್ವಾಮಿಯಲ್ಲ!’ ಎಂದನು. ಇದನ್ನು ಕೇಳಿ ಅವಳಿಗೆ ಎದೆಯಲ್ಲಿ ಶೂಲದಿಂದ ಇರಿದಂತಾಗಿ ಅವಳು ಕಣ್ಣೀರಿಡುತ್ತ ‘ಗಾಂಧರ್ವವಿಧಿಯಿಂದ ನನ್ನನ್ನು ಮದುವೆಯಾಗಿಯೂ ದುಷ್ಯಂತನು ಶಕುಂತಲೆಯನ್ನು ಮರೆತಂತೆ ನನ್ನನ್ನು ಮರೆತೆಯಾ?’ ಎಂದು ರಾಜನನ್ನು ಕೇಳಿದಳು. ಅವನು ತಲೆಬಗ್ಗಿಸಿ ‘ನಿಜವಾಗಿಯೂ ನಾನು ನಿನ್ನನ್ನು ಮದುವೆಯಾಗಿಲ್ಲ; ನಾನು ಈಗತಾನೇ ಬಂದೆ!’ ಎಂದನು. ಮಂತ್ರಿಯು ಅವನನ್ನು ಅರಮನೆಗೆ ಕರೆದುಕೊಂಡು ಹೋದನು. ಆಗ ಅವಳು ಹಿಂಡುಬಿಟ್ಟುಬಂದ ಹುಲ್ಲೆಯಂತೆ ಆಗಿ ಏನೂ ತೋರದೆ ಆಕಾಶವನ್ನು ನೋಡುತ್ತಾ ವತ್ಸರಾಜನ ರೂಪಿನಿಂದ ಯಾರು ನನ್ನನ್ನು ಮದುವೆಯಾಗಿದ್ದಾನೋ ಅವನು ಕಾಣಿಸಿಕೊಳ್ಳಲಿ! ಅವನೇ ನನ್ನ ಪತಿ!’ ಎಂದಳು. ಆಗ ಮದನವೇಗನು ದಿವ್ಯರೂಪಿನಿಂದಲೂ ಆಭರಣಗಳಿಂದಲೂ ಅಲಂಕೃತನಾಗಿ ಬಂದು, ಹಿಂದೆ ಅವಳನ್ನು ತಂದೆಯ ಮನೆಯಲ್ಲಿ ನೋಡಿ, ಈಶ್ವರನನ್ನು ಕುರಿತು ತಪಸ್ಸುಮಾಡಿ ವರಪಡೆದ ವೃತ್ತಾಂತವನ್ನೂ ಅವಳು ವತ್ಸರಾಜನಲ್ಲಿ ಆಸಕ್ತಳಾಗಿದ್ದದ್ದರಿಂದ ಅವನ ರೂಪಿನಿಂದ ಅವಳನ್ನು ಮದುವೆಯಾದದ್ದನ್ನೂ ವಿವರಿಸಿದನು. ಅವಳಿಗೆ ಸ್ವಲ್ಪಮಟ್ಟಿಗೆ ಸಮಾಧಾನವಾಯಿತು. ಮದನವೇಗನೂ ಅವಳನ್ನು ಸಂತಯಿಸಿ ಧೈರ್ಯಹೇಳಿ ಹೊನ್ನಿನ ರಾಶಿಯನ್ನೇ ಸುರಿದನು. ಅವಳಿಗೂ ಗಂಡನೆಂದು ಅವನಲ್ಲಿ ಭಕ್ತಿಯುಂಟಾಯಿತು. ಮತ್ತೆ ಬರುತ್ತೇನೆಂದು ಹೇಳಿ ಆಕಾಶಕ್ಕೆ ಹಾರಿದನು. ತಾನು ಅವನೊಡನೆ ಹೋಗುವಹಾಗಿರಲಿಲ್ಲ. ಏಕೆಂದರೆ ತಾನು ಮನುಷ್ಯಳು; ತವರುಮನೆಗೆ ಹೋಗುವಹಾಗಿರಲಿಲ್ಲ; ಏಕೆಂದರೆ ಕಾಮವಶಳಾಗಿ ಅದನ್ನು ತೊರೆದು ಬಂದಿದ್ದಳು; ಆದ್ದರಿಂದ ಇದ್ದಲ್ಲಿಯೇ ಇರುವುದೆಂದು ಅವಳು ದೃಢಮಾಡಿಕೊಂಡಳು. ಅದಕ್ಕೆ ಮದನವೇಗನೂ ಒಪ್ಪಿಕೊಂಡನು.

೮. ಸ್ವಲ್ಪಕಾಲ ಕಳೆದಮೇಲೆ ಒಂದು ದಿನ ರಾತ್ರಿ ವತ್ಸರಾಜನು ಕಳಿಂಗಸೇನೆಯ ರೂಪನ್ನು ನೆನೆದು ಅವಳ ಮನೆಗೆ ಹೋದನು. ಅವಳಲ್ಲಿ ಪ್ರಣಯವನ್ನು ವ್ಯಕ್ತಪಡಿಸಲು ಅವಳು ತಾನು ಪರಪತ್ನಿಯೆಂದಳು. ನಿರ್ಬಂಧಪಡಿಸಿದರೆ ಪ್ರಾಣತ್ಯಾಗ ಮಾಡುವುದಾಗಿ ತಿಳಿಸಿ ಈ ಕಥೆಯನ್ನು ಹೇಳಿದಳು:—


## ಇಂದ್ರದತ್ತನೆಂಬ ರಾಜನ ಕಥೆ


ಹಿಂದೆ ಚೇದಿದೇಶದಲ್ಲಿ ಇಂದ್ರದತ್ತನೆಂಬ ರಾಜನಿದ್ದನು. ಅವನು ಕ್ಷೇತ್ರಸ್ಥಳ ಒಂದರಲ್ಲಿ ಒಂದು ದೇವಸ್ಥಾನವನ್ನು ಕಟ್ಟಿಸಿ ಆಗಾಗ್ಗೆ ಅದನ್ನು ನೋಡಿಕೊಂಡು ಬರುವುದಕ್ಕೆ ಹೋಗುತ್ತಿದ್ದನು. ಆ ತೀರ್ಥದಲ್ಲಿ ಸ್ನಾನಕ್ಕೆಂದು ಅನೇಕ ಯಾತ್ರಿಕರು ಬರುತ್ತಿದ್ದರು. ಹೀಗೆ ಒಂದು ಸಾರಿ ಅವನು ಸ್ನಾನಕ್ಕೆಂದು ಅಲ್ಲಿಗೆ ಬಂದಿದ್ದ ಒಬ್ಬ ವರ್ತಕಸ್ತ್ರೀಯನ್ನು ನೋಡಿ ಮೋಹಿಸಿ ಅವಳ ಮನೆಗೆ ಹೋದನು. ಅವಳ ಗಂಡ ಊರಲ್ಲಿರಲಿಲ್ಲ. ಅವಳು ‘ಮಹಾರಾಜ! ನೀನು ಎಲ್ಲರನ್ನೂ ರಕ್ಷಿಸುವವನು; ನೀನೇ ಪರಸ್ತ್ರೀಯರನ್ನು ಅಪೇಕ್ಷಿಸುವುದು ತರವಲ್ಲ! ಬಲವಂತವಾಗಿ ನನ್ನನ್ನು ಮುಟ್ಟಿದರೆ ದೊಡ್ಡ ಪಾಪ ಬರುತ್ತದೆ; ನಾನು ಕಳಂಕವನ್ನು ಸಹಿಸಲಾರದೆ ಪ್ರಾಣಬಿಡುತ್ತೇನೆ!’ ಎಂದಳು. ಆದರೂ ಅವನು ಮುಂದುವರಿದು ಬರಲು, ಅವಳು ಹೃದಯ ಒಡೆದು ಸತ್ತುಹೋದಳು. ಅದನ್ನು ನೋಡಿ ಅವನು ನಾಚಿಕೆಪಟ್ಟು, ಅದರ ಅನುತಾಪದಿಂದಲೇ ಸತ್ತುಹೋದನು. ಆದ್ದರಿಂದ ಅಧರ್ಮಕ್ಕೂ ನನ್ನ ಸಾವಿಗೂ ಮನಸ್ಸು ಮಾಡಬೇಡ; ವಾಸವಾಗಿರಲು ಆಶ್ರಯಕೊಟ್ಟರೆ ಇಲ್ಲಿರುತ್ತೇನೆ. ಇಲ್ಲದಿದ್ದರೆ ಬೇರೆಲ್ಲಾದರೂ ಹೋಗುತ್ತೇನೆ!—ಎಂದಳು. ಅವನು ‘ರಾಜಪುತ್ರಿ! ಹೆದರಬೇಡ; ನಾನು ನಿನಗೇನೂ ಹೇಳುವುದಿಲ್ಲ; ನಿನ್ನ ಗಂಡನೊಡನೆ ಸುಖವಾಗಿರು!’ ಎಂದು ತನ್ನ ಮನೆಗೆ ಹೋದನು. ಇದೆಲ್ಲವನ್ನೂ ಅದೃಶ್ಯನಾಗಿ ನೋಡುತ್ತಿದ್ದ ಮದನವೇಗನು ಈಗ ಕಾಣಿಸಿಕೊಂಡು "ಪ್ರಿಯೆ! ನೀನು ಮಾಡಿದ್ದು ಸರಿ! ನೀನೇನಾದರೂ ತಪ್ಪು ಮಾಡಿದ್ದರೆ ನನಗೆ ಸಹಿಸುತ್ತಿರಲಿಲ್ಲ, ನಿನಗೆ ಒಳ್ಳೆಯದಾಗುತ್ತಿರಲಿಲ್ಲ.’ ಎಂದು ಅವಳೊಡನೆಯೇ ನಿಂತನು. ಹೀಗೆಯೇ ಹೋಗಿಬರುತ್ತಿರಲು ಅವಳು ಮರ್ತ್ಯಲೋಕದಲ್ಲಿಯೇ ದಿವ್ಯಸುಖವನ್ನು ಅನುಭವಿಸುತ್ತ ಗರ್ಭವತಿಯಾದಳು. ಅದನ್ನು ತಿಳಿದ ಮದನವೇಗನು ಕಳಿಂಗಸೇನೆಯನ್ನು ಕುರಿತು ‘ಮನುಷ್ಯನಿಂದ ಅಥವಾ ಮನುಷ್ಯರಲ್ಲಿ ಗರ್ಭವುಂಟಾದರೆ ಅವರನ್ನು ಬಿಟ್ಟುಹೋಗುವುದು ದಿವ್ಯರಾದ ನಮ್ಮ ಪದ್ದತಿ; ನೀನೇನೋ ಹಿಂದಿನ ಜನ್ಮದಲ್ಲಿ ಅಪ್ಸರೆಯಾಗಿದ್ದು ಇಂದ್ರಶಾಪದಿಂದ ಮನುಷ್ಯಳಾಗಿರುವವಳು; ಆದರೂ ನಾನು ನನ್ನ ಸ್ಥಳಕ್ಕೆ ಹೋಗುತ್ತೇನೆ. ಮಗುವನ್ನು ಕಾಪಾಡಿಕೋ; ನೆನೆದಾಗ ಬರುತ್ತೇನೆ!’ ಎಂದು ಹೇಳಿ ಹೊರಟುಹೋದನು.

ಅತ್ತ ಈಶ್ವರನು ಬ್ರಹ್ಮನನ್ನು ಕರೆದು ‘ಮನ್ಮಥನು ನರವಾಹನದತ್ತನಾಗಿ ಹುಟ್ಟಿದ್ದಾನೆ; ಈ ರತಿಯು ಅವನನ್ನು ಸೇರಲಿ; ಆದ್ದರಿಂದ ಕಳಿಂಗಸೇನೆಯ ಹೊಟ್ಟೆಯಲ್ಲಿ ಹುಟ್ಟುವ ಗಂಡುಮಗುವನ್ನು ತೆಗೆದು ಅದರ ಸ್ಥಳದಲ್ಲಿ ರತಿಯನ್ನು ಹೆಣ್ಣುಮಗುಮಾಡಿಟ್ಟು ಬಾ!’ ಎಂದು ಹೇಳಿದನು. ಅದರಂತೆ ನಡೆಯಿತು. ಕಳಿಂಗಸೇನೆಯು ಒಂದು ಹೆಣ್ಣುಮಗುವನ್ನು ಹೆತ್ತಳೆಂದು ಕೇಳಿದ ವತ್ಸರಾಜನು ಈಶ್ವರ ಪ್ರೇರಿತನಾಗಿ ವಾಸವದತ್ತೆ ಯೌಗಂಧರಾಯಣರೆದುರಿಗೆ ‘ಈ ಕಳಿಂಗಸೇನೆಯು ಶಾಪಪಡೆದ ದಿವ್ಯಸ್ತ್ರೀ; ಆದ್ದರಿಂದ ಅವಳ ಮಗಳೂ ದಿವ್ಯಾಶ್ಚರ್ಯರೂಪವತಿಯಾಗಿರಬೇಕು; ಅವಳು ನಮ್ಮ ನರವಾಹನದತ್ತನಿಗೆ ಹೆಂಡತಿಯಾಗಬಹುದು!’ ಎಂದನು. ವಾಸವದತ್ತೆಯು ಅದು ಸೂಳೆಯ ಮಗು ಎಂದು ಆಕ್ಷೇಪಿಸಿದಳು. ಯೌಗಂಧರಾಯಣನು ‘ದೇವ! ಮನ್ಮಥ ಸುಟ್ಟುಹೋದಮೇಲೆ ಈಶ್ವರನು ರತಿಗೆ ಮರ್ತ್ಯಲೋಕದಲ್ಲಿ ಸಶರೀರನಾದ ಮನ್ಮಥನನ್ನು ಸೇರುವೆ ಎಂದು ಹೇಳಿದನಂತೆ; ನಿನ್ನ ಮಗನು ಕಾಮನ ಅವತಾರವೆಂದು ಈ ಹಿಂದೆಯೇ ದಿವ್ಯವಾಣಿಯಾಗಿದೆ; ಆ ರತಿಯೇ ಈಗ ಹುಟ್ಟಿಬಂದಿದ್ದಾಳೆಂದು ನಾನು ತಿಳಿಯುತ್ತೇನೆ. ಇಂದು ಸೂಲಗಿತ್ತಿಯು ಮಗು ಹುಟ್ಟಿದಾಗ ಮೊದಲು ಗರ್ಭಶಯ್ಯೆ ಇತ್ತು. ಆಮೇಲೆ ಇರಲಿಲ್ಲ ಎಂದು ನನಗೆ ಗುಟ್ಟಾಗಿ ತಿಳಿಸಿದಳು. ದೇವತೆಗಳು ಕಳಿಂಗಸೇನೆಯ ಮಗುವನ್ನು ಎತ್ತಿಕೊಂಡು ಹೋಗಿ ಅದರ ಜಾಗದಲ್ಲಿ ರತಿಯನ್ನು ತಂದಿಟ್ಟಿರಬೇಕು. ಅದಕ್ಕೆ ಯಕ್ಷಸಂಬಂಧಿಯಾದ ಒಂದು ಕಥೆಯನ್ನು ಹೇಳುತ್ತೇನೆ ಕೇಳು!’ ಎಂದು ಅದನ್ನು ಹೇಳಿದನು:


## ವಿರೂಪಾಕ್ಷನ ಕಥೆ


ಕುಬೇರನಿಗೆ ವಿರೂಪಾಕ್ಷನೆಂಬ ಭೃತ್ಯನಿದ್ದನು; ಅವನು ಒಂದು ಲಕ್ಷ ನಿಧಿಗೆ ಪ್ರಧಾನಾಧ್ಯಕ್ಷನಾಗಿದ್ದನು. ಅವನು ಮಧುರೆಯ ಹೊರಗೆ ಇದ್ದ ನಿಧಿಯನ್ನು ಕಾಯುವುದಕ್ಕೆ ಒಬ್ಬ ಯಕ್ಷನನ್ನು ನಿಯಮಿಸಿದ್ದನು. ಆವೂರಿನ ಒಬ್ಬ ಪಾಶುಪತ ಬ್ರಾಹ್ಮಣನು ನಿಧಿಯನ್ನು ಹುಡುಕುತ್ತ ಬಂದನು. ಅವನ ಕೈಯಲ್ಲಿದ್ದ ನರಗೊಬ್ಬಿನ ದೀಪವು ಅಲ್ಲಿ ಬೀಳಲು, ಅಲ್ಲಿ ನಿಧಿ ಇದೆ ಎಂದು ಅರಿತು ಅವನು ತನ್ನ ಸ್ನೇಹಿತರೊಡನೆ ಅದನ್ನು ತೆಗೆಯುತ್ತಿದ್ದನು. ಯಕ್ಷನು ಅದನ್ನು ವಿರೂಪಾಕ್ಷನಿಗೆ ವರದಿಮಾಡಿದನು. ವಿರೂಪಾಕ್ಷನು ಅವರನ್ನೆಲ್ಲಾ ಕೊಲ್ಲು ಎಂದು ಆಜ್ಞೆಮಾಡಿದನು. ಅದರಂತೆ ಅವನು ಅವರನ್ನು ಕೊಂದನು. ಕುಬೇರನು ಅದನ್ನು ತಿಳಿದು ‘ಬಡತನದಿಂದ ಜನರು ಏನು ಬೇಕಾದರೂ ಮಾಡುತ್ತಾರೆ; ಅವರನ್ನು ತಡೆಯಬೇಕೋ ಕೊಂದೇಬಿಡಬೇಕೋ! ಈ ಬ್ರಹ್ಮಹತ್ಯಮಾಡಿದ ಪಾಪದಿಂದ ಮನುಷ್ಯನಾಗಿ ಹುಟ್ಟು!’ ಎಂದು ವಿರೂಪಾಕ್ಷನಿಗೆ ಶಾಪಕೊಟ್ಟನು; ಅವನು ಕೂಡಲೆ ಒಂದು ಅಗ್ರಹಾರದ ಬ್ರಾಹ್ಮಣನ ಮನೆಯಲ್ಲಿ ಹುಟ್ಟಿದನು. ಅವನ ಹೆಂಡತಿಯ ಕೋರಿಕೆಯಂತೆ ಕುಬೇರನು ಅವಳನ್ನೂ ಮರ್ತ್ಯಲೋಕಕ್ಕೆ ಕಳುಹಿಸಿದನು. ಅವಳು ಆ ಬ್ರಾಹ್ಮಣನ ದಾಸಿಯ ಮನೆಯ ಬಾಗಿಲಲ್ಲಿ ಮಗುವಾಗಿ ಬಿದ್ದಿದ್ದಳು. ಅದನ್ನು ಅವಳು ಬ್ರಾಹ್ಮಣನಿಗೆ ತಂದುಕೊಟ್ಟಳು. ಹುಡುಗರು ಪರಸ್ಪರ ಪ್ರೀತಿಯಿಂದ ಬೆಳೆದುವು. ಮುಂದೆ ಅವರಿಗೆ ಮದುವೆಯಾಗಿ ಜಾತಿಸ್ಮರತ್ವವಿಲ್ಲದಿದ್ದರೂ ವಿರಹ ಕಳೆದವರಂತೆ ಸುಖವಾಗಿದ್ದರು. ಕಾಲಕ್ರಮದಲ್ಲಿ ಅವನು ಮೃತಿಹೊಂದಲು ಹೆಂಡತಿಯು ಸಹಗಮನಮಾಡಿದಳು. ಅವಳ ತಪೋಬಲದಿಂದ ಅವನ ಪಾಪಹರಿದು ಮತ್ತೆ ಸ್ವಸ್ಥಾನವನ್ನು ಪಡೆದನು. ಹೀಗೆ ಒಂದೊಂದು ನಿಮಿತ್ತದಿಂದ ದಿವ್ಯವ್ಯಕ್ತಿಗಳು ಭೂಲೋಕದಲ್ಲಿ ಜನಿಸುತ್ತಾರೆ—ಎಂದನು.

ಕಳಿಂಗಸೇನೆಯ ಮಗುವಿಗೆ ಮದನಮಂಚುಕೆ ಎಂದು ಹೆಸರಿಟ್ಟರು. ಮಗು ತುಂಬ ಚೆನ್ನಾಗಿದೆ ಎಂದು ಕೇಳಿ ಒಂದು ದಿನ ವಾಸವದತ್ತೆಯು ಅದನ್ನು ಕರೆಸಿಕೊಂಡಳು. ಅದು ರತಿಯೇ ಎಂದು ಅಲ್ಲಿದ್ದವರೆಲ್ಲರೂ ಹೊಗಳಿದರು. ಅನಂತರ ಅವಳು ನರವಾಹನದತ್ತನಿಗೆ ಹೇಳಿಕಳುಹಿಸಿ ಅದನ್ನು ತೋರಿಸಿದಳು. ಅವನೂ ತುಂಬ ಆನಂದಪಟ್ಟನು. ಅಲ್ಲಿಂದ ಮುಂದೆ ಅವರು ಮಕ್ಕಳಾಗಿದ್ದರೂ ಒಬ್ಬರನ್ನೊಬ್ಬರು ಅಗಲಿರುವುದಕ್ಕೆ ಒಪ್ಪುತ್ತಿರಲಿಲ್ಲ. ಅವರ ಮದುವೆ ದೈವಸಂಕಲ್ಪಿತವಾದದ್ದು ಎಂದು ಎಲ್ಲರಿಗೂ ಮನದಟ್ಟಾಯಿತು. ಕಳಿಂಗಸೇನೆಗೆ ಇದು ತಿಳಿದು ತುಂಬ ಸಂತೋಷವಾಯಿತು. ಅವಳು ನರವಾಹನದತ್ತನನ್ನು ಅಳಿಯನಂತೆ ಪ್ರೀತಿಸಲು ಮೊದಲುಮಾಡಿದಳು. ವತ್ಸರಾಜನು ಮಗನಿಗೇ ಒಂದು ಅರಮನೆಯನ್ನು ಕಟ್ಟಿಸಿಕೊಟ್ಟು ಅವನಿಗೆ ಯುವರಾಜಪಟ್ಟ ಕಟ್ಟಿದನು. ಅವರ ಜೊತೆಯವರಾದ ತನ್ನ ಮಂತ್ರಿಪುತ್ರರನ್ನು ಅವನಿಗೆ ಮಂತ್ರಿಗಳಾಗಿ ನಿಯಮಿಸಿದನು. ಹೀಗೆ ಯೌಗಂಧರಾಯಣನ ಮಗನಾದ ಮರುಭೂತಿಯು ಮಂತ್ರಿಯೂ ರುಮಣ್ವಂತನ ಮಗನಾದ ಹರಿಶಿಖನು ಸೇನಾಪತಿಯೂ, ವಸಂತಕನ ಮಗನಾದ ತಪಂತಕನು ಆಟದ ಸ್ನೇಹಿತನೂ ಇತ್ಯಕನ ಮಗನಾದ ಗೋಮುಖನು ಪ್ರತೀಹಾರನೂ ಪಿಂಗಳಿಕೆಯ ಮಕ್ಕಳಾದ ವೈಶ್ವಾನರ ಶಾಂತಿಸೋಮರು ಪುರೋಹಿತರೂ ಆದರು. ಜಯಕುಂಜರದ ಮೇಲೆ ಯುವರಾಜನು ಊರ ಸುತ್ತ ಮೆರವಣಿಗೆ ಮಾಡಿಕೊಂಡು ಬಂದನು. ಕಳಿಂಗಸೇನೆಯು ಸೋಮಪ್ರಭೆಯನ್ನು ನೆನೆದು ಬರಮಾಡಿಕೊಂಡಳು. ಅವಳು ಸ್ನೇಹಿತಳ ಯೋಗಕ್ಷೇಮವನ್ನು ವಿಚಾರಿಸಿ ‘ನಿನ್ನ ಕೆಲಸ ಮುಗಿಯುತ್ತ ಬಂತು. ಇನ್ನೇನು ಶಾಪವಿಮೋಚನೆಯಾಗುತ್ತದೆ!’ ಎಂದು ಸಮಾಧಾನ ಹೇಳಿ, ಅವಳ ಮಗಳಿಗೆ ಮೂರುಲೋಕದಲ್ಲಿಯೂ ಕಂಡರಿಯದ ಒಂದು ದಿವ್ಯ ಉದ್ಯಾನವನ್ನು ನಿರ್ಮಿಸಿಕೊಟ್ಟಳು. ಮರುದಿನ ಅದನ್ನು ನೋಡಿ ಎಲ್ಲರೂ ಆಶ್ಚರ್ಯಪಡುವವರೇ! ಅಲ್ಲಿಯೇ ಕಳಿಂಗಸೇನೆಯು ಅಂದು ವತ್ಸರಾಜ ವಾಸವದತ್ತೆ ನರವಾಹನದತ್ತ ಮುಂತಾದವರೆಲ್ಲರಿಗೂ ಆತಿಥ್ಯ ನಡೆಸಿದಳು. ಮರುದಿನ ರಾಜನು ದೇವಸ್ಥಾನಕ್ಕೆ ಹೋಗಿರಲು ಅಲ್ಲಿ ದಿವ್ಯವಸ್ತ್ರಾಭರಣಗಳನ್ನು ಉಟ್ಟುತೊಟ್ಟಿದ್ದ ಕೆಲವು ಸ್ತ್ರೀಯರನ್ನು ಕಂಡು ಅವರಾರೆಂದು ವಿಚಾರಿಸಿದನು. ಅವರು ತಾವು ವಿದ್ಯೆಗಳೆಂದೂ ಅವನ ಮಗನನ್ನು ಸೇರಲು ಬಂದಿದ್ದರೆಂದೂ ಹೇಳಿದರು. ರಾಜನು ವಿಸ್ಮಯಗೊಂಡು ಅರಮನೆಗೆ ಹೋಗಲು ಅಲ್ಲಿ ವಾಸವದತ್ತೆ ವೀಣೆ ಬಾರಿಸುತ್ತಿದ್ದಳು; ನರವಾಹನದತ್ತನು ಬಂದವನೇ ‘ಅಮ್ಮ! ಇಲ್ಲಿ ವೀಣೆಯು ತಪ್ಪಿತಲ್ಲವೇ?’ ಎಂದು ವಿನಯದಿಂದ ಕೇಳಿದನು. ರಾಜನು ‘ಅದನ್ನು ತೆಗೆದುಕೊಂಡು ನೀನು ಬಾರಿಸು, ನೋಡೋಣ!’ ಎನ್ನಲು ರಾಜಪುತ್ರನು ಗಂಧರ್ವರೂ ವಿಸ್ಮಿತರಾಗುವಂತೆ ದಿವ್ಯವಾಗಿ ಬಾರಿಸಿದನು. ಹೀಗೆ ಎಲ್ಲಾ ವಿದ್ಯೆಗಳೂ ಕಲೆಗಳೂ ಅವನನ್ನು ಒಲಿದುಬಂದವು. ಮದನಮಂಚುಕೆಯು ನೃತ್ಯನಿಪುಣಳಾಗಲು ನರವಾಹನದತ್ತನು ಅವಳೊಡನೆ ನೃತ್ಯಕ್ಕೆ ಒಡಗೂಡುವಂತೆ ಹಾಡುವನು, ವಾದ್ಯಗಳನ್ನು ಬಾಜಿಸುವನು. ಆನೆ ಕುದುರೆ ರಥ ಶಸ್ತ್ರ ಅಸ್ತ್ರ ಚಿತ್ರ ಪುಸ್ತ ಮುಂತಾದುವುಗಳಲ್ಲೆಲ್ಲಾ ಪರಿಣತನಾಗಿ ಪರದೇಶಗಳಿಂದ ಬಂದ ವಿದ್ವಾಂಸರನ್ನು ಅವುಗಳಲ್ಲಿ ಜಯಿಸಿದನು.* ಹೀಗೆ ಅವನು ತನ್ನ ಮಂತ್ರಿಗಳೊಡನೆ ದಿನದಿನಕ್ಕೆ ಪ್ರವರ್ಧಮಾನನಾಗುತ್ತ ಒಂದು ದಿನ ಅವರೊಡನೆ ಮದನಮಂಚುಕೆಯನ್ನು ನೋಡಲು ಉತ್ಸುಕನಾಗಿ ಅವಳ ಮನೆಗೆ ಹೋದನು. ಕಳಿಂಗಸೇನೆಯು ಅವರನ್ನು ಉಪಚರಿಸಿ ಆದರಿಸಿ ಗೋಮುಖನನ್ನು ಕುರಿತು “ಇವತ್ತು ಏಕೋ ಇನ್ನೂ ನರವಾಹನದತ್ತನು ಬರಲಿಲ್ಲವಲ್ಲಾ ಎಂದು ಮದನಮಂಚುಕೆಯೊಡನೆ ಉಪ್ಪರಿಗೆಯ ಮೇಲೆ ನೋಡುತ್ತ ನಿಂತಿದ್ದೆ; ಅಲ್ಲಿಗೆ ಕಿರೀಟ ಕತ್ತಿ ಮುಂತಾದುವುಗಳನ್ನು ಧರಿಸಿದ ಒಬ್ಬ ದಿವ್ಯಪುರುಷನು ಆಕಾಶದಿಂದ ಇಳಿದುಬಂದು ‘ನಾನು ಮಾನಸವೇಗನೆಂಬ ವಿದ್ಯಾಧರ; ನೀನು ಸುರಭಿದತ್ತೆಯೆಂಬ ಶಾಪಚ್ಯುತಳಾದ ದಿವ್ಯಸ್ತ್ರೀ; ನಿನ್ನ ಮಗಳೂ ದಿವ್ಯಸ್ತ್ರೀ; ಆದ್ದರಿಂದ ಅವಳನ್ನು ನನಗೆ ಕೊಡು; ಈ ಸಂಬಂಧವು ಸದೃಶವಾಗಿದೆ!’ ಎಂದನು. ನಾನು ನಕ್ಕು ತಟ್ಟನೆ ‘ನರವಾಹನದತ್ತನು ಅವಳ ಗಂಡನಾಗಬೇಕೆಂದು ದೇವತೆಗಳಿಂದ ನಿರ್ಧಾರಿತವಾಗಿದೆ; ಅವನು ನಿಮಗೆಲ್ಲಾ ಚಕ್ರವರ್ತಿಯಾಗುತ್ತಾನೆ’ ಎಂದೆ. ಅವನು ಹಾರಿ ಅಂತರಿಕ್ಷ ಮಾರ್ಗದಿಂದ ಹೊರಟುಹೋದನು!” ಎಂದಳು. ಗೋಮುಖನು, ‘ಈ ವಿದ್ಯಾಧರರು ನಮಗೆ ವಿರೋಧಿಗಳು; ಸ್ವತಂತ್ರರಾಗಿರುವವರಿಗೆ ತಮ್ಮ ಮೇಲೆ ಒಬ್ಬನು ಪ್ರಭುವಾಗುತ್ತಾನೆಂದರೆ ರುಚಿಸುತ್ತದೆಯೇ? ಆದರೆ ಈಶ್ವರನೇ ಗಣಗಳಿಗೆ ಹೇಳಿ ರಾಜಪುತ್ರನನ್ನು ರಕ್ಷಿಸುವುದಕ್ಕೆ ಏರ್ಪಡಿಸಿದ್ದಾನೆಂದು ನಾರದರು ತಿಳಿಸಿದ್ದರಂತೆ. ನಮ್ಮ ತಂದೆಯಿಂದ ಇದನ್ನು ಕೇಳಿದ್ದೇನೆ!’ ಎಂದನು. ಕಳಿಂಗಸೇನೆಯು ಹೆದರಿ, ‘ಹಾಗಾದರೆ ಯಾವನಾದರೂ ಮದನಮಂಚುಕೆಯನ್ನು ವಂಚಿಸಿಬಿಟ್ಟಾನು; ರಾಜಪುತ್ರನು ಬೇಗ ಅವಳನ್ನು ಮದುವೆಮಾಡಿಕೊಂಡುಬಿಟ್ಟರೆ ಒಳ್ಳೆಯದಲ್ಲವೇ?’ ಎಂದಳು. ಅವರು ‘ಈ ವಿಷಯವನ್ನು ನೀನೇ ವತ್ಸರಾಜನಲ್ಲಿ ಪ್ರಸ್ತಾಪಮಾಡು!’ ಎಂದರು. ಕಳಿಂಗಸೇನೆಯು ಮರುದಿನ ವತ್ಸರಾಜನನ್ನು ಕಂಡು ಆ ಮಾತನ್ನು ಪ್ರಸ್ತಾಪಿಸಿದಳು. ವತ್ಸರಾಜನು ಮಂತ್ರಿಯರನ್ನೂ ರಾಣಿಯರನ್ನೂ ಕರೆಸಿ ವಿಚಾರಮಾಡಿ ನರವಾಹನದತ್ತನು ಮದನಮಂಚುಕೆಯನ್ನು ಗಾಂಧರ್ವರೀತಿಯಿಂದ ಮದುವೆಮಾಡಿಕೊಳ್ಳಲೆಂದರು. ಯೌಗಂಧರಾಯಣನು ‘ಪ್ರಭು! ಅದು ಸರಿಯಲ್ಲ! ಕಳಿಂಗಸೇನೆಯೂ ಅದಕ್ಕೆ ಒಪ್ಪಲಾರಳು. ಅವಳೂ ಅವಳ ಮಗಳೂ ದಿವ್ಯಸ್ತ್ರೀಯರು; ಇದನ್ನು ನನ್ನ ಸ್ನೇಹಿತನಾದ ಬ್ರಹ್ಮರಾಕ್ಷಸನೂ ಹೇಳಿದ್ದಾನೆ’ ಎಂದನು. ಅವರು ಹೀಗೆ ಚರ್ಚಿಸುತ್ತಿರಲು ‘ನರವಾಹನದತ್ತನು ನನ್ನ ಕಣ್ಬೆಂಕಿಯಿಂದ ಸುಟ್ಟ ಮನ್ಮಥನ ಅವತಾರ; ಅವನ ಹೆಂಡತಿಯಾಗುವುದಕ್ಕಾಗಿಯೇ ರತಿಯು ಮದನಮಂಚುಕೆಯಾಗಿ ಹುಟ್ಟಿದ್ದಾಳೆ; ಅವನು ನನ್ನ ಪ್ರಸಾದದಿಂದ ಅವಳೊಡನೆ ಒಂದು ಕಲ್ಪಕಾಲ ವಿದ್ಯಾಧರ ರಾಜ್ಯವನ್ನು ಆಳುತ್ತಾನೆ!’ ಎಂದು ಈಶ್ವರನ ವಾಣಿ ಕೇಳಿಸಿತು. ಇದನ್ನು ಕೇಳಿದಮೇಲೆ ವತ್ಸರಾಜನು ಸಂತೋಷದಿಂದ ಮಗನ ಮದುವೆಗೆ ಏರ್ಪಡಿಸಿದನು. ಜೋಯಿಸರನ್ನು ಕರೆಸಿ ಲಗ್ನ ಕಟ್ಟಿಸಿಯಾಯಿತು. ಅವರು ‘ವಧೂವರರಿಗೆ ಸ್ವಲ್ಪಕಾಲ ವಿಯೋಗ ಉಂಟಾಗುತ್ತದೆ!’ ಎಂದು ಹೇಳಿದರು. ಮದುವೆಯ ದಿನ ಕಳಿಂಗಸೇನೆಯು ಮದನಮಂಚುಕೆಗೆ ಅವಳ ತಂದೆ ಕಳುಹಿಸಿಕೊಟ್ಟ ದಿವ್ಯವಾದ ವಸ್ತ್ರವಿಭೂಷಣಾದಿಗಳಿಂದ ಅಲಂಕಾರಮಾಡಿದಳು. ಈಶ್ವರನು ಕಳುಹಿಸಿದ ದಿವ್ಯಾಂಗನೆಯರು ಬಂದು ಹಾಡಿದರು. ಚಾರಣರು ವಾದ್ಯ ಬಾರಿಸಿದರು. ನರವಾಹನದತ್ತನು ಮದನಮಂಚುಕೆಯನ್ನು ಅಗ್ನಿಸಾಕ್ಷಿಕವಾಗಿ ಮದುವೆಯಾದನು. ಅವರು ಅಗ್ನಿಪ್ರದಕ್ಷಿಣೆಮಾಡುತ್ತಿರಲು, ಸೂರ್ಯಚಂದ್ರರು ಕೈಹಿಡಿದುಕೊಂಡು ಮೇರುಪರ್ವತವನ್ನು ಸುತ್ತಿಬರುವಂತಿತ್ತು; ದೇವದುಂದುಭಿಗಳು ಧ್ವನಿಮಾಡಿದುವು. ರಾಜಾಧಿರಾಜರು ಹೊನ್ನುರನ್ನಗಳನ್ನು ತಂದು ಉಪಾಯನವಾಗಿ ಒಪ್ಪಿಸುತ್ತಿರಲು ಕೌಶಾಂಬಿಯು ರತ್ನಾಕರದಂತೆ ಶೋಭಿಸುತ್ತಿತ್ತು. ಲೋಕವೆಲ್ಲವೂ ಚಾರಣರ ಸ್ತುತಿಗಳಲ್ಲಿಯೂ ನರ್ತಕಿಯರ ನೃತ್ಯಗಳಲ್ಲಿಯೂ ಸಂಗೀತಗಳಲ್ಲಿಯೂ ತನ್ಮಯವಾಗಿಹೋಯಿತು. ಕೌಶಾಂಬಿಯೇ ಕುಣಿದಾಡುವಂತಿತ್ತು. ಹೀಗೆ ವಿವಾಹಮಹೋತ್ಸವವು ದೀರ್ಘಕಾಲ ನಡೆದು ನರವಾಹನದತ್ತನು ಪೂರ್ಣಮನೋರಥನಾದನು. ಎಲ್ಲರೂ ಸಂತುಷ್ಟರಾದರು.

ಮದನಮಂಚುಕಾಲಂಬಕ ಮುಗಿಯಿತು

ಶ್ರೀರಸ್ತು




