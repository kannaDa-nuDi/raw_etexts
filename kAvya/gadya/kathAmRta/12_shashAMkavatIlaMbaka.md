+++
title = "೧೨ ಶಶಾಂಕವತೀಲಂಬಕ"

+++


ಅವ್ಯಾದ್ವೋ ವಿಘ್ನವಿಧ್ವಂಸ ಕೀರ್ತಿಸ್ತಂಭಮಿವೋತ್ ಕ್ಷಿಪನ್

ಕರಂ ಗಣಪತಿಃ ಕ್ರೀಡಾಲೀನ ಭೃಂಗಾಕ್ಷರಾವಲಿಂ ॥

ಅರಾಗಮಪಿ ರಾಗಾಢ್ಯರಚನಾಚತುರಂ ಪರಂ ।

ಹರಂ ನವನವಾಶ್ಚರ್ಯಸರ್ಗಚಿತ್ರಕರಂ ನುಮಃ ॥

ಜಿತಂ ಸ್ಮರಶರೈರ್ಯೇಷು ಪೌಷ್ಪೇಷ್ವಪಿ ಪತತ್ಸ್ವಿಹ ।

ವಜ್ರಾದೀನ್ಯಪಿ ಜಾಯಂತೇ ಕುಂಠಿತಾನ್ಯೇವ ತದ್ಭೃತಾಂ ॥

೧. ಹೀಗೆ ನರವಾಹನದತ್ತನು ಇನ್ನೊಬ್ಬ ಹೆಂಡತಿಯನ್ನು ಪಡೆದು ಅವಳೊಡನೆ ಕೌಶಾಂಬಿಯಲ್ಲಿ ಸುಖವಾಗಿದ್ದನು. ಆದರೆ ಅವನಿಗೆ ಮದನಮಂಚುಕೆಯು ಪ್ರಾಣಕ್ಕಿಂತ ಹೆಚ್ಚಿನವಳಾಗಿದ್ದಳು. ಒಂದು ದಿನ ರಾತ್ರಿ ಅವನು ತನ್ನನ್ನು ಒಬ್ಬ ದೇವಕನ್ಯೆಯು ಎತ್ತಿಕೊಂಡು ಹೋದಂತೆ ಕನಸು ಕಂಡನು. ಎಚ್ಚರವಾದಾಗ ನೋಡಲು ತಾನು ಒಂದು ದೊಡ್ಡ ಪರ್ವತದ ತಪ್ಪಲಲ್ಲಿ, ಮರದ ಕೆಳಗೆ ಒಂದು ತಾರ್ಕ್ಷ್ಯರತ್ನಶಿಲಾತಲದ ಮೇಲೆ ಇದ್ದದ್ದು ಕಂಡುಬಂತು. ಮಗ್ಗುಲಲ್ಲಿ ಕಗ್ಗತ್ತಲೆಯ ಕಾಡನ್ನು ಬೆಳಗುತ್ತ ಆ ಕನ್ಯೆ ಇದ್ದಳು; ಅವಳೇ ತನ್ನನ್ನು ಹೊತ್ತುಕೊಂಡು ಬಂದಿದ್ದಳೆಂದು ತಿಳಿದು ಅವನು ಇನ್ನೂ ನಿದ್ರೆಬಂದಿರುವವನಂತೆ ನಟಿಸುತ್ತ “ಪ್ರಿಯೆ! ಮದನಮಂಚುಕೆ, ಎಲ್ಲಿದ್ದೀಯೆ ಬಾ!” ಎಂದನು. ಕಣ್ಣು ಬಿಟ್ಟು ನೋಡಲು ಮದನಮಂಚುಕೆಯ ಆಕಾರವೇ ಕಂಡುಬಂತು. ಅದು ಅವಳ ವಿಜ್ಞಾನಶಕ್ತಿಯಿಂದ ಬಂದದ್ದೆಂದು ತಿಳಿದು, ನಗುನಗುತ್ತ ಅವಳ ಮೇಲೆ ಕೈಹಾಕಲು, ಅವಳು ಸಂಕೋಚವನ್ನು ಬಿಟ್ಟು ತನ್ನ ನಿಜರೂಪವನ್ನು ತಾಳಿ “ಆರ್ಯಪುತ್ರ! ವರಿಸಿಬಂದಿರುವ ನನ್ನನ್ನು ಪರಿಗ್ರಹಿಸು!” ಎಂದು ಕೇಳಿಕೊಂಡಳು. ಅವನು ಅವಳನ್ನು ಗಾಂಧರ್ವವಿವಾಹಮಾಡಿಕೊಂಡು ಮರುದಿನ ಅವಳ ಕುಲಗೋತ್ರಗಳನ್ನು ತಿಳಿಯಬೇಕೆಂಬ ಅಪೇಕ್ಷೆಯಿಂದ “ಪ್ರಿಯೆ! ಒಂದು ಅಪೂರ್ವವಾದ ಕಥೆಯನ್ನು ಹೇಳುತ್ತೇನೆ ಕೇಳು!" ಎಂದು ಮುಂದಿನ ಕಥೆಯನ್ನು ಹೇಳಿದನು:





ಉತ್ತಮಜಾತಿಯ ಹೆಣ್ಣಾನೆಯ ಕಥೆ


ಬ್ರಹ್ಮಸಿದ್ಧಿ ಎಂಬ ಯೋಗಸಿದ್ಧನಾದ ಮುನಿಯಿದ್ದನು. ಅವನ ಆಶ್ರಮದ ಹತ್ತಿರ ಒಂದು ಮುದಿ ಹೆಣ್ಣುನರಿಯು ಬಿಲಮಾಡಿಕೊಂಡಿತ್ತು. ಅದು ಒಂದು ದಿನ ಆಹಾರಕ್ಕಾಗಿ ಹೊರಗೆ ಹೋಗಿರಲು, ಹೆಣ್ಣನ್ನು ಬಿಟ್ಟಿದ್ದದ್ದರಿಂದ ಹುಚ್ಚಾಗಿದ್ದ ಒಂದು ಮದದಾನೆ ಅದನ್ನು ಅಟ್ಟಿಸಿಕೊಂಡು ಬಂತು. ಅದನ್ನು ನೋಡಿ ಆ ಮುನಿಯು ಕರುಣೆಯಿಂದ ನರಿಯನ್ನು ಒಂದು ಹೆಣ್ಣಾನೆಯಾಗಿ ಮಾಡಿದನು. ಗಂಡಾನೆಯು ಶಾಂತವಾಗಿ ಅದರ ಮೇಲೆ ಪ್ರೀತಿ ತೋರಿಸಿತು; ಒಂದು ದಿನ ಆ ಗಂಡಾನೆಯು ಒಂದು ಕೊಳದಲ್ಲಿ ಕಮಲವನ್ನು ಕೀಳುವುದಕ್ಕೆ ಹೋಗಲು ಕೆಸರಿನಲ್ಲಿ ಹೂತುಕೊಂಡಿತು. ಅದನ್ನು ಕಂಡು ಹೆಣ್ಣು ಮತ್ತೊಂದು ಗಂಡಾನೆಯನ್ನು ಕಟ್ಟಿಕೊಂಡು ಎಲ್ಲಿಗೋ ಹೊರಟುಹೋಯಿತು. ಈ ಮಧ್ಯೆ ವಿಧಿವಶದಿಂದ ಮೊದಲು ಗಂಡಾನೆಯನ್ನು ಬಿಟ್ಟಿದ್ದ ಅದರ ಸ್ವಂತ ಹೆಣ್ಣು ಬಂದು ತನ್ನ ಪತಿಯು ಕೊಳದಲ್ಲಿ ಸಿಕ್ಕಿಕೊಂಡಿದ್ದದ್ದನ್ನು ನೋಡಿ ಉತ್ತಮಜಾತಿಯದಾದ್ದರಿಂದ ತಾನೂ ಆ ಕೊಳಕ್ಕೆ ಇಳಿದು ಕೆಸರಿನಲ್ಲಿ ಸಿಕ್ಕಿಕೊಂಡಿತು. ಮುನಿಯು ಅವುಗಳನ್ನು ನೋಡಿ ಕರುಣೆಗೊಂಡು, ತನ್ನ ತಪಶ್ಶಕ್ತಿಯಿಂದ ಅವುಗಳನ್ನು ಮೇಲಕ್ಕೆ ಬರುವಂತೆ ಮಾಡಿದನು. ಆಮೇಲೆ ಅವು ಒಟ್ಟುಗೂಡಿ ಸುಖವಾಗಿದ್ದವು. ಹೀಗೆ, ಮೃಗಗಳೂ ಉತ್ತಮ ಜಾತಿಯವಾಗಿದ್ದರೆ ಕಷ್ಟಕ್ಕೆ ಸಿಕ್ಕಿದ ಪತಿಯನ್ನೋ ಮಿತ್ರನನ್ನೋ ಅದರಿಂದ ಬಿಡಿಸುತ್ತವೆ. ಹೀನಜಾತಿಯಲ್ಲಿ ಹುಟ್ಟಿದ ಚಪಲಚಿತ್ತದವುಗಳಿಗೆ ಸತ್ತ್ವವೂ ಇರುವುದಿಲ್ಲ. ಸ್ನೇಹವೂ ಇರುವುದಿಲ್ಲ.

ದಿವ್ಯಕನ್ಯೆಯು ಈ ಕಥೆಯನ್ನು ಕೇಳಿ “ಅದು ಹಾಗೇ ಸರಿ. ಅದರಲ್ಲಿ ಸಂಶಯವಿಲ್ಲ; ನೀನು ಈ ಕಥೆಯನ್ನು ಹೇಳಿದ್ದೇಕೆ ಎಂಬುದೂ ಅರ್ಥವಾಯಿತು. ನಾನೂ ಒಂದು ಕಥೆ ಹೇಳುತ್ತೇನೆ ಕೇಳು!’ ಎಂದು ಮುಂದಿನ ಕಥೆಯನ್ನು ಹೇಳಿದಳು:


## ವಾಮದತ್ತ ಮತ್ತು ಅವನ ಕೆಟ್ಟ ಹೆಂಡತಿ-ಇವರ ಕಥೆ


ಕಾನ್ಯ ಕುಬ್ಜದಲ್ಲಿ ವಾಮದತ್ತನೆಂಬ ಬ್ರಾಹ್ಮಣನಿದ್ದನು. ಅವನಿಗೆ ಶಶಿಪ್ರಭೆಯೆಂಬ ಹೆಂಡತಿಯಿದ್ದಳು. ಅವಳು ಸ್ವೇಚ್ಛಾಚಾರಿಣಿ; ಮತ್ತು ಹೇಗೋ ಶಾಕಿನಿಯನ್ನು ವಶಪಡಿಸಿಕೊಂಡಿದ್ದಳು. ಒಂದು ದಿನ ಗಂಡನು ರಾಜನೊಡನೆ ಹೋಗಿ ಅವನ ಶಿಬಿರದಲ್ಲಿ ಕೆಲವುಕಾಲ ಇರಬೇಕಾಗಿ ಬಂತು. ಮನೆಗೆ ಬರುವ ಹೊತ್ತಿಗೆ ಅವಳು ಎಮ್ಮೆ ಕಾಯುವವನ ಜೊತೆಯಲ್ಲಿ ವಿಹರಿಸುತ್ತಿದ್ದಳೆಂದು ಅವನ ಚಿಕ್ಕಪ್ಪನು ಗುಟ್ಟಾಗಿ ತಿಳಿಸಿದನು. ಒಂದು ರಾತ್ರಿ ಅವರು ಒಟ್ಟಿಗಿದ್ದಾಗ ಹಿಡಿದು ಅವನು ಶಿಕ್ಷಿಸುವುದಕ್ಕೆ ಹೋಗಲು ಶಶಿಪ್ರಭೆಯು ‘ಥು! ನೀಚ!’ ಎಂದು ಅವನ ಮುಖದ ಮೇಲೆ ಒಂದು ಚಿಟಕಿ ಮಣ್ಣು ಎರಚಿದಳು. ಅವನು ಕೂಡಲೆ ಒಂದು ಕೋಣನಾದನು. ಆದರೆ ನಡೆದದ್ದೆಲ್ಲಾ ಜ್ಞಾಪಕವಿತ್ತು. ಅಲ್ಲಿಂದ ಮುಂದೆ ಅವನು ಎಮ್ಮೆಗಳ ಹಿಂಡಿನಲ್ಲಿದ್ದು ದೊಣ್ಣೆಯ ಏಟುಗಳನ್ನು ತಿನ್ನುತ್ತಿದ್ದನು. ಒಂದು ದಿನ ಒಬ್ಬ ಎಮ್ಮೆ ವ್ಯಾಪಾರಿಯು ಅವನನ್ನು ಕೊಂಡುಕೊಂಡು ಗಂಗಾತೀರದಲ್ಲಿದ್ದ ತಮ್ಮೂರಿಗೆ ಕರೆದುಕೊಂಡು ಹೋದನು. ಅಲ್ಲಿ ಭಾರ ಹೊರುತ್ತ, “ನೆಚ್ಚಿದ ಹೆಂಡತಿ ದುರ್ಮಾರ್ಗಳಾದರೆ, ಕೋಣೆಯಲ್ಲಿ ಸೇರಿಕೊಂಡ ಹಾವಿನ ಹಾಗೆ! ಅವಳಿಂದ ಏನು ಸುಖ?” ಎಂದು ವ್ಯಸನಪಡುತ್ತಾ ಅವನು ಕಣ್ಣೀರುಹಾಕುತ್ತಿರಲು, ಅದನ್ನು ಕಂಡು ಒಬ್ಬ ಯೋಗಿನಿಯು ಅವನ ವೃತ್ತಾಂತವನ್ನೆಲ್ಲಾ ತಿಳಿದು, ಕೃಪೆಯಿಂದ ಮಂತ್ರದ ನೀರನ್ನು ತಳಿದು ಅವನಿಗೆ ಮತ್ತೆ ಮನುಷ್ಯತ್ವ ಬರುವ ಹಾಗೆ ಮಾಡಿ ತನ್ನ ಮನೆಗೆ ಕರೆದುಕೊಂಡು ಹೋಗಿ ಕಾಂತಿಮತಿಯೆಂಬ ತನ್ನ ಮಗಳನ್ನು ಮದುವೆಮಾಡಿಕೊಟ್ಟಳು; ಮತ್ತು ಸಾಸಿವೆಯನ್ನು ಮಂತ್ರಿಸಿಕೊಟ್ಟು ‘ಇದನ್ನು ನಿನ್ನ ಹೆಂಡತಿಯ ಮೇಲೆ ಹಾಕು; ಅವಳು ಹೆಣ್ಣು ಕುದುರೆಯಾಗುತ್ತಾಳೆ!’ ಎಂದು ಹೇಳಿದಳು. ಅದರಂತೆ ಅವನು ತಮ್ಮ ಊರಿಗೆ ಹೋಗಿ ಎಮ್ಮೆ ಕಾಯುವವನನ್ನು ಕೊಂದು ಹೆಂಡತಿಯನ್ನು ಕುದುರೆ ಮಾಡಿ ಲಾಯದಲ್ಲಿ ತಂದು ಕಟ್ಟಿಹಾಕಿದನು. ಅಲ್ಲಿಂದ ಮುಂದೆ ಅವನು ನಿತ್ಯವೂ ಅವಳಿಗೆ ದೊಣ್ಣೆಯಿಂದ ಏಳು ಏಟು ಕೊಡದೆ ತಾನು ಊಟಮಾಡುತ್ತಿರಲಿಲ್ಲ. ಒಂದು ದಿನ ಅವನ ಮನೆಗೆ ಒಬ್ಬ ಅತಿಥಿ ಬಂದನು; ಅವನು ಊಟಕ್ಕೆ ಕುಳಿತುಕೊಂಡಾಗ ವಾಮದತ್ತನು ತನ್ನ ಹೆಂಡತಿಗೆ ಅಂದಿನ ಏಟನ್ನು ಇನ್ನೂ ಕೊಟ್ಟಿರಲಿಲ್ಲವೆಂದು ಜ್ಞಾಪಿಸಿಕೊಂಡು ಚಟ್ಟನೆ ಎದ್ದುಹೋದನು. ಏಳು ದೊಣ್ಣೆಯ ಪೆಟ್ಟು ಕೊಟ್ಟು ಮನಸ್ಸಮಾಧಾನಮಾಡಿಕೊಂಡು ಬಂದು ತಾನು ಊಟಕ್ಕೆ ಕುಳಿತುಕೊಂಡನು. “ಇದೇಕಯ್ಯಾ ಊಟಕ್ಕೆ ಕುಳಿತಿದ್ದವನು ಚಟ್ಟನೆ ಎದ್ದು ಹೋದೆ?” ಎಂದು ಅತಿಥಿಯು ಕೇಳಲು ವಾಮದತ್ತನು ತನ್ನ ವೃತ್ತಾಂತವನ್ನೆಲ್ಲಾ ಹೇಳಿದನು. ಅವನು ಅದನ್ನು ಕೇಳಿ ‘ಅಯ್ಯಾ ಈ ದುರಾಗ್ರಹದಿಂದ ಏನು ಪ್ರಯೋಜನ? ನಿನ್ನ ಪಶುತ್ವವನ್ನು ಕಳೆದು ನಿಮ್ಮತ್ತೆಯನ್ನು ಕೇಳಿ ಆಕೆಯ ಸಹಾಯದಿಂದ ಏನಾದರೂ ಒಂದು ಒಳ್ಳೆಯದನ್ನು ಪಡೆದುಕೊ!’ ಎಂದು ಬುದ್ಧಿವಾದ ಹೇಳಿದನು. ಅದರಂತೆ ಅವನು, ಒಂದು ಸಾರಿ ತಮ್ಮ ಅತ್ತೆ ಮನೆಗೆ ಬಂದಾಗ ಆಕೆಯಿಂದ ಕಾಲಸಂಕರ್ಷಿಣೀವಿದ್ಯೆಯ ಉಪದೇಶವನ್ನು ತೆಗೆದುಕೊಂಡನು. ಅದನ್ನು ಶ್ರೀಪರ್ವತದಲ್ಲಿ ಸಾಧಿಸಿ ವಿದ್ಯಾಧರನಾಗಿ ಮಲಯಪರ್ವತದ ರಜತಕೂಟದಲ್ಲಿ ಒಂದು ನಗರವನ್ನು ನಿರ್ಮಿಸಿಕೊಂಡನು. ಕಾಲಕ್ರಮದಲ್ಲಿ ಅವರಿಗೆ ಲಲಿತಲೋಚನೆ ಎಂಬ ಒಂದು ಹೆಣ್ಣುಮಗುವಾಯಿತು. ಅದು ಹುಟ್ಟಿದ ಕೂಡಲೆ” ಇವಳು ಮುಂದೆ ವಿದ್ಯಾಧರ ಚಕ್ರವರ್ತಿಯ ಹೆಂಡತಿಯಾಗುತ್ತಾಳೆ!” ಎಂದು ಅಶರೀರವಾಣಿಯಾಯಿತು. ಅವಳೇ ನಾನು; ನಿನ್ನಲ್ಲಿ ಅನುರಕ್ತಳಾಗಿ ಆಕಾಶಮಾರ್ಗದಿಂದ ನಮ್ಮ ಮಲಯಾಚಲಕ್ಕೆ ಕರೆದುಕೊಂಡು ಬಂದಿದ್ದೇನೆ.

ಹೀಗೆ ಅವಳು ತನ್ನ ಕುಲಗೋತ್ರಗಳನ್ನು ತಿಳಿಸಲು, ನರವಾಹನದತ್ತನು ಅವಳು ವಿದ್ಯಾಧರಿ ಎಂದು ತಿಳಿದು ಸಂತೋಷಪಟ್ಟನು.

೨. ಒಂದು ದಿನ ಅವಳೊಡನೆ ವಿಹರಿಸುತ್ತ ಅವಳು ಹುವ್ವು ಕುಯ್ಯುತ್ತಿದ್ದು ಕಣ್ಮರೆಯಾಗಲು ಅವನು ರಾಜಹಂಸಿಗಳನ್ನೂ ಕೋಗಿಲೆಗಳನ್ನೂ ಜಿಂಕೆಗಳನ್ನೂ ನೋಡಿ ಮದನಮಂಚುಕೆಯ ಜ್ಞಾಪಕ ಬಂದು ಮೂರ್ಛೆಹೋದನು. ಅಲ್ಲಿದ್ದ ಸರೋವರದಲ್ಲಿ ಸ್ನಾನಮಾಡಲೆಂದು ಬಂದ ಪಿಶಂಗಜಟನೆಂಬ ಮುನಿಯು ಅವನಿಗೆ ತಣ್ಣೀರು ತಳಿದು ಎಚ್ಚರಗೊಳಿಸಿ "ಅಯ್ಯಾ! ಧೈರ್ಯ ತಂದುಕೊ. ನಮ್ಮ ಆಶ್ರಮಕ್ಕೆ ಬಾ. ಮೃಗಾಂಕದತ್ತನ ಕಥೆ ಹೇಳುತ್ತೇನೆ’ ಎಂದು ಕರೆದುಕೊಂಡು ಹೋಗಿ ಆಹ್ನಿಕ ಫಲಹಾರಾದಿಗಳಾದ ಮೇಲೆ ಅವನಿಗೆ ಆ ಕಥೆಯನ್ನು ಹೇಳಿದನು:


## ಮೃಗಾಂಕದತ್ತ ಮತ್ತು ಅವನ ಹತ್ತು ಮಂತ್ರಿಗಳ ಕಥೆ


ಅಯೋಧ್ಯಾನಗರದಲ್ಲಿ ಅಮರದತ್ತನೆಂಬ ರಾಜನಿದ್ದನು. ಅವನಿಗೆ ಮೃಗಾಂಕದತ್ತನೆಂಬ ಮಗನಾದನು. ಅವನಿಗೆ (೧)ಪ್ರಚಂಡಶಕ್ತಿ, (೨)ಸ್ಥೂಲಬಾಹು, (೩)ವಿಕ್ರಮಕೇಸರಿ, (೪) ದೃಢಮುಷ್ಠಿ, (೫)ಮೇಘಬಲ, (೬)ಭೀಮಪರಾಕ್ರಮ, (೭)ವಿಮಲಬುದ್ಧಿ, (೮)ವ್ಯಾಘ್ರಸೇನ, (೯) ಗುಣಾಕರ, (೧೦) ವಿಚಿತ್ರಕಥ ಎಂದು ಹತ್ತು ಜನ ಮಂತ್ರಿಗಳಿದ್ದರು. ಅವರೆಲ್ಲರೂ ಶೂರರು, ಪ್ರಾಜ್ಞರು, ಪ್ರಭುಹಿತೈಷಿಗಳು. ಒಂದು ದಿನ ಅವರಲ್ಲಿ ಒಬ್ಬನಾದ ಭೀಮಪರಾಕ್ರಮನು ಬಂದು “ಪ್ರಭೂ! ನಿನ್ನೆ ರಾತ್ರಿ ನನಗೆ ಒಂದು ಹೊತ್ತಿನಲ್ಲಿ ತಟ್ಟನೆ ಎಚ್ಚರವಾಗಲು ಒಂದು ಸಿಂಹವು ಓಡಿಬರುತ್ತಿದ್ದದ್ದು ಕಂಡಿತು. ಕೂಡಲೆ ನಾನು ಚೂರಿಹಿಡಿದು ಅದನ್ನು ಅಟ್ಟಿಸಿಕೊಂಡು ಹೋದೆ.; ಅದು ನಾಲಗೆಯನ್ನು ನೀಡಲು ಅದನ್ನು ಕತ್ತರಿಸಿಹಾಕಿದೆ; ಆಗ ಅದು ಒಂದು ವಿಕಾರವಾದ ಪುರುಷಾಕಾರವನ್ನು ತಾಳಿ ‘ನಾನು ಭೇತಾಳ; ನಿನ್ನ ಸತ್ಯಕ್ಕೆ ಮೆಚ್ಚಿದೆ.; ನಿನಗೇನಾಗಬೇಕು, ಕೇಳು’ ಎಂದಿತು. ನಾನು ‘ನಮ್ಮ ಮಹಾರಾಜನಿಗೆ ಯಾರು ಹೆಂಡತಿಯಾಗುವಳು?’ ಎಂದು ಕೇಳಿದೆ. ಬೇತಾಳವು ‘ಉಜ್ಜಯಿನಿಯಲ್ಲಿ ಕರ್ಮಸೇನನೆಂಬ ರಾಜನಿದ್ದಾನೆ; ಅವನಿಗೆ ಶಶಾಂಕವತಿ ಎಂಬ ಸುಂದರಳಾದ ಮಗಳಿದ್ದಾಳೆ; ಅವಳು ಅವನ ಹೆಂಡತಿಯಾಗುತ್ತಾಳೆ; ಅವಳನ್ನು ಮದುವೆಯಾಗಿ ನಿಮ್ಮ ಮಹಾರಾಜನು ಭೂಮಂಡಲವನ್ನು ಆಳುತ್ತಾನೆ.!’ ಎಂದು ಹೇಳಿ ಮಾಯವಾಯಿತು” ಎಂದನು. ಇದನ್ನು ತನ್ನ ಮಂತ್ರಿಗಳಿಗೆಲ್ಲಾ ತಿಳಿಸಿ ರಾಜಕುಮಾರನು “ನನಗೆ ನಿನ್ನೆ ಒಂದು ಕನಸಾಯಿತು; ಅದರಲ್ಲಿ ನಾವೆಲ್ಲಾ ಒಂದು ಕಾಡಿಗೆ ಹೋಗಿದ್ದೆವು. ಅಲ್ಲಿ ಬಾಯಾರಿಕೆಯಿಂದ ನೀರು ಕುಡಿಯುವುದಕ್ಕೆ ಹೋಗಲು ಐದು ಜನರು ಆಯುಧ ಹಿಡಿದು ಎದ್ದುಬಂದು ನಮ್ಮನ್ನು ತಡೆದರು. ನಾವು ಅವರನ್ನು ಕೊಂದು ನೀರು ಕುಡಿಯುವುದಕ್ಕೆಂದು ಹೋಗಲು ಅಲ್ಲಿ ನೀರೂ ಇರಲಿಲ್ಲ. ಆ ಐದು ಜನರೂ ಇರಲಿಲ್ಲ. ಆಗ ಈಶ್ವರನು ಪ್ರತ್ಯಕ್ಷನಾಗಿ ತನ್ನ ಬಲಗಣ್ಣಿನಿಂದ ಒಂದು ಹನಿಯನ್ನು ಭೂಮಿಯ ಮೇಲೆ ಬೀಳಿಸಿದನು; ಅದು ಸಮುದ್ರವಾಯಿತು. ಅದರಿಂದ ಬಂದ ಮುತ್ತಿನಹಾರವೊಂದನ್ನು ನನ್ನ ಕತ್ತಿನಲ್ಲಿ ಹಾಕಿಕೊಂಡು ನಾನು ನರಕಪಾಲದಿಂದ ಆ ಸಮುದ್ರವನ್ನು ಕುಡಿದೆ. ಕೂಡಲೆ ಎಚ್ಚರವಾಯಿತು. ಬೆಳಕು ಹರಿಯಿತು” ಎಂದನು. ವಿಮಲಬುದ್ಧಿಯು ಇದನ್ನು ಕೇಳಿ “ಮಹಾರಾಜ! ಈಶ್ವರನು ನಿನಗೆ ಅನುಗ್ರಹಮಾಡಿದ್ದಾನೆ; ನೀನು ನಿಜವಾಗಿ ಶಶಾಂಕವತಿಯನ್ನು ಪಡೆದು ಭೂಮಂಡಲವನ್ನು ಆಳುತ್ತೀಯೆ; ಸ್ವಲ್ಪ ಕಷ್ಟವೂ ಬರುತ್ತದೆ ಎಂದು ಮಿಕ್ಕದ್ದು ಸೂಚಿಸುತ್ತದೆ” ಎಂದು ಆ ಕನಸಿಗೆ ಅರ್ಥ ಹೇಳಿದನು. ಮೃಗಾಂಕದತ್ತನು “ನನ್ನ ಕನಸನ್ನೂ ಬೇತಾಳನು ಹೇಳಿದ್ದನ್ನೂ ನೋಡಿದರೆ ಹಾಗೆ ಆಗಲೇಬೇಕು. ಆದರೂ ಸೇನೆಯನ್ನೂ ದುರ್ಗವನ್ನೂ ಪಡೆದು ಗರ್ವಿಷ್ಠನಾದ ಕರ್ಮಸೇನನನ್ನು ಪ್ರಜ್ಞಾಬಲದಿಂದ ಸೋಲಿಸಿ ಶಶಾಂಕವತಿಯನ್ನು ಪಡೆಯಬೇಕು. ಪ್ರಜ್ಞೆಯೇ ದೊಡ್ಡ ಕಾರ್ಯಸಾಧನೆ; ಅದಕ್ಕೆ ಒಂದು ಕಥೆಯನ್ನು ಹೇಳುತ್ತೇನೆ ಕೇಳಿ” ಎಂದು ಮುಂದಿನ ಕಥೆಯನ್ನು ಆರಂಭಿಸಿದನು: -


## ಭದ್ರಬಾಹು ಮತ್ತು ಅವನ ಬುದ್ಧಿಶಾಲಿಯಾದ ಮಂತ್ರಿ-ಇವರ ಕಥೆ


ಮಗಧರಾಜ್ಯದಲ್ಲಿ ಭದ್ರಬಾಹುವೆಂಬ ರಾಜನಿದ್ದನು; ಅವನಿಗೆ ಮಂತ್ರಗುಪ್ತನೆಂಬ ಬುದ್ಧಿಶಾಲಿಯಾದ ಮಂತ್ರಿಯಿದ್ದನು. ರಾಜನು ಒಂದು ದಿನ ಆ ಮಂತ್ರಿಯನ್ನು ಕರೆದು, “ಕಾಶೀರಾಜನಾದ ಧರ್ಮಗೋಪನಿಗೆ ಅನಂಗಲೀಲೆ ಎಂಬ ರೂಪವತಿಯಾದ ಮಗಳಿದ್ದಾಳೆ; ಅವಳನ್ನು ನನಗೆ ಮದುವೆಮಾಡಿಕೊಡು ಎಂದರೆ ಅವನು ನನ್ನ ಮೇಲಣ ದ್ವೇಷದಿಂದಲೂ, ತನ್ನಲ್ಲಿ ಅಜೇಯವಾದ ಭದ್ರದಂತವೆಂಬ ಆನೆಯಿದೆ ಎಂಬ ಗರ್ವದಿಂದಲೂ ಸಮ್ಮತಿಸುತ್ತಿಲ್ಲ. ಅದಕ್ಕೇನು ಮಾಡೋಣ?” ಎಂದು ಕೇಳಿದನು. ಮಂತ್ರಿಯು ‘ದೇವ! ಜಯ ಪಡೆಯುವುದಕ್ಕೆ ಪರಾಕ್ರಮವೊಂದೇ ಸಾಧನವೇ? ಬುದ್ಧಿಯಿಂದಾಗುವುದಿಲ್ಲವೇ?’ ಎಂದು ಒಬ್ಬ ಮಹಾವ್ರತಿಯ ವೇಷ ಹಾಕಿಕೊಂಡು ನಾಲ್ಕೈದು ಜನರನ್ನೊಳಗೊಂಡು ವಾರಾಣಸಿಗೆ ಹೋದನು. ಅವರು ಶಿಷ್ಯರಂತೆ ನಡೆದುಕೊಂಡು ಅವನ ಮಹಿಮೆಯನ್ನು ಹೊಗಳುತ್ತಿದ್ದರು. ಒಂದು ರಾತ್ರಿ ಅವನು ಗೂಢವಾಗಿ ಸಂಚಾರ ಮಾಡುತ್ತಿದ್ದಾಗ, ಮುಖ್ಯಮಾವಟಿಗನ ಹೆಂಡತಿಯು ಮೂರುನಾಲ್ಕು ಜನ ಆಯುಧಪಾಣಿಗಳೊಡನೆ ಬಿರುಸಾಗಿ ಹೋಗುತ್ತಿದ್ದಳು. ಅವರನ್ನು ಅನುಸರಿಸಿ ಅವರು ಹೊಕ್ಕ ಮನೆಯನ್ನು ದೂರದಿಂದ ನೋಡಿಕೊಂಡು ಹಿಂತಿರುಗಿ ಬಂದನು. ಬೆಳಗ್ಗೆ ತನ್ನ ಹೆಂಡತಿಯನ್ನೂ ಒಡವೆ ವಸ್ತುಗಳನ್ನೂ ಯಾರೋ ಅಪಹರಿಸಿಕೊಂಡು ಹೋದರೆಂದು ಆ ಹಸ್ತಿಪಾಲಕನು ಹುಡುಕಾಡುತ್ತಿರಲು, ಮಂತ್ರಿಯ ಅನುಚರರು ಅಲ್ಲಿಗೆ ಹೋಗಿ “ಇದಕ್ಕೇಕೆ ಯೋಚನೆಮಾಡುತ್ತೀರಿ? ನಮ್ಮ ಗುರುಗಳ ಹತ್ತಿರಕ್ಕೆ ಬನ್ನಿ. ಅವರಿಗೆ ಎಲ್ಲಾ ಗೊತ್ತಾಗುತ್ತದೆ!’ ಎಂದು ಹೇಳಿ ಅವನನ್ನು ಕರೆತಂದರು. ಮಂತ್ರಿಯು ಧ್ಯಾನಿಸಿದಂತೆ ಮಾಡಿ ಹಿಂದಿನ ರಾತ್ರಿ ತಾನು ನೋಡಿದ್ದ ಮನೆಯ ಗುರುತನ್ನು ಹೇಳಿದನು. ಅನಂತರ ಹಸ್ತಿಪಾಲಕನು ನಗರರಕ್ಷಕರ ಸಹಾಯದಿಂದ ಆ ಮನೆಯನ್ನು ಸುತ್ತುಗಟ್ಟಿ ಕಳ್ಳರನ್ನು ಕೊಂದು ಹೆಂಡತಿಯನ್ನೂ ಒಡವೆಯನ್ನೂ ಪಡೆದನು. ಮರುದಿನ ತಮ್ಮ ಮನೆಗೆ ಊಟಕ್ಕೆ ಕರೆಯಲು ಮಂತ್ರಿಯು” ನಾನು ನಕ್ (ರಾತ್ರಿ ವೇಳೆಯಲ್ಲಿ ಮಾತ್ರ ಊಟ) ಮಾಡುವವನು; ಮತ್ತು ಯಾರ ಮನೆಯಲ್ಲಿಯೂ ಮಾಡುವುದಿಲ್ಲ." ಎನ್ನಲು ಅವನು ಗಜಶಾಲೆಯಲ್ಲಿ ಅಂದು ರಾತ್ರಿ ಊಟಕ್ಕೆ ಏರ್ಪಡಿಸಿದನು. ಅಲ್ಲಿಗೆ ಹೋಗುವಾಗ ಮಂತ್ರಿಯು ಒಂದು ವಿಷದಹಾವನ್ನು ಒಂದು ಬಿದುರುಕೊಳವೆಯೊಳಗೆ ಹಾಕಿಕೊಂಡು ಹೋಗಿದ್ದು ಎಲ್ಲರೂ ಮಲಗಿ ನಿದ್ರೆಹೋದಮೇಲೆ ಅದನ್ನು ಭದ್ರದಂತದ ಕಿವಿಯಲ್ಲಿ ಬಿಟ್ಟನು. ಅದು ಆ ಆನೆಯನ್ನು ಕೊಂದಿತು. ಮರುದಿನ ಬೆಳಿಗ್ಗೆ ಅವನು ತನ್ನ ಊರಿಗೆ ಬಂದನು. ಧರ್ಮಗೋಪನ ಗರ್ವ ಮುರಿಯಿತು. ಆದ್ದರಿಂದ ದೂತನ ಕೈಯ್ಯಲ್ಲಿ ಹೇಳಿಕಳುಹಿಸಿದಾಗ, ಅವನು ತನ್ನ ಮಗಳನ್ನು ಭದ್ರಬಾಹುವಿಗೆ ಕೊಡುವುದಕ್ಕೆ ಸಮ್ಮತಿಸಿದನು. ರಾಜರು ತಗ್ಗಬೇಕಾದ ಕಾಲದಲ್ಲಿ ತಗ್ಗುವರು.

ಇದನ್ನು ಕೇಳಿ ವಿಚಿತ್ರಕಥನೆಂಬ ಮಂತ್ರಿಯು “ದೇವತಾಪ್ರಸಾದದಿಂದ ಎಲ್ಲವೂ ಸಿದ್ಧಿಸುತ್ತದೆ. ಅದಕ್ಕೆ ಒಂದು ಕಥೆ ಹೇಳುತ್ತೇನೆ ಕೇಳಿ” ಎಂದು ಮುಂದಿನ ಕಥೆಯನ್ನು ಹೇಳಿದನು: -


## ಪುಷ್ಕರಾಕ್ಷ ವಿನಯವತಿಯರ ಕಥೆ


ತಕ್ಷಶಿಲೆಯಲ್ಲಿ ಭದ್ರಾಕ್ಷನೆಂಬ ರಾಜನಿದ್ದನು. ಅವನು ತನಗೆ ಮಗನಾಗಬೇಕೆಂಬ ಅಪೇಕ್ಷೆಯಿಂದ ಕತ್ತಿಯಲ್ಲಿ ಲಕ್ಷ್ಮಿಯನ್ನು ಆವಾಹಿಸಿ ನಿತ್ಯವೂ ನೂರೆಂಟು ಕಮಲಗಳಿಂದ ಪೂಜಿಸುತ್ತಿದ್ದನು. ಒಂದು ದಿನ ಲೆಕ್ಕತಪ್ಪಿ ಒಂದು ಸಾಲದೆ ಹೋಯಿತು; ಆಗ ಅವನು ತನ್ನ ಹೃತ್ಕಮಲವನ್ನೇ ಕಿತ್ತು ಅರ್ಪಿಸಿದನು. ದೇವಿಯು ಅದರಿಂದ ತುಷ್ಟಳಾಗಿ ಅವನಿಗೆ ಸಾರ್ಮಭೌಮನಾಗುವ ಪುತ್ರನನ್ನು ಕೊಟ್ಟಳು. ಅವನಿಗೆ ಪುಷ್ಕರಾಕ್ಷನೆಂದು ಹೆಸರಿಟ್ಟರು. ಅವನು ವಯಸ್ಸಿಗೆ ಬರಲು, ಭದ್ರಾಕ್ಷನು ಮಗನಿಗೆ ಪಟ್ಟಕಟ್ಟಿ ತಾನು ಕಾಡಿಗೆ ಹೋದನು. ಪುಷ್ಕರಾಕ್ಷನು ನಿತ್ಯವೂ ತಪ್ಪದೆ ಶಿವನನ್ನು ಪೂಜಿಸುತ್ತಾ, ಅವನಿಂದ ಒಬ್ಬ ಹೆಂಡತಿಯನ್ನು ಕೇಳಿಕೊಂಡನು. ‘ನಿನ್ನ ಇಷ್ಟಾರ್ಥ ಲಭಿಸುತ್ತದೆ’ ಎಂದು ಆಕಾಶವಾಣಿಯಾಯಿತು. ಅವನು ಒಂದು ದಿನ ಬೇಟೆಗೆ ಹೋಗಿದ್ದಾಗ, ಜೋಡಿಯಾಗಿ ಹೆಣೆದುಕೊಂಡಿದ್ದ ಎರಡು ಹಾವುಗಳನ್ನು ಒಂದು ಒಂಟೆಯು ತಿನ್ನುವುದಕ್ಕೆ ಬಾಯಿಹಾಕುತ್ತಿದ್ದುದನ್ನು ಕಂಡು ಕರುಣೆಯಿಂದ ಅದನ್ನು ಕಡಿದು ಹಾಕಿದನು. ಅದು ಒಬ್ಬ ವಿದ್ಯಾಧರನಾಗಿ “ಮಹಾರಾಜ! ನಿನ್ನಿಂದ ನನಗೆ ಶಾಪವಿಮೋಚನೆಯಾಯಿತು. ನಾನು ವಿಜಿತಾಶ್ವಮುನಿಯ ಸಾಕುಮಗಳಾದ ವಿನಯವತಿಯನ್ನು ಕೆಣಕಿ ಅವನಿಂದ ಶಾಪ ಪಡೆದಿದ್ದೆ. ‘ಪುಷ್ಕರಾಕ್ಷ ಮಹಾರಾಜನು ನಿನ್ನನ್ನು ಕೊಂದಾಗ ನಿನಗೆ ಶಾಪವಿಮೋಚನೆಯಾಗುತ್ತದೆ; ಅವನೇ ವಿನಯವತಿಯನ್ನು ಮದುವೆಯಾಗುವವನು!’ ಎಂದು ಅವನು ಹೇಳಿದ್ದನು. ಸಮುದ್ರದ ಆಚೆಯ ಕರೆಯಲ್ಲಿರುವ ಸುರಭಿಮಾರುತವೆಂಬ ವನಕ್ಕೆ ಹೋಗಿ ವಿನಯವತಿಯನ್ನು ಪಡೆ!’ ಎಂದು ಹೇಳಿ ಹೋದನು. ಅನಂತರ ಅವನು ಪಶ್ಚಿಮಸಮುದ್ರದ ಕರೆಗೆಹೋಗಿ ಅಲ್ಲಿ ಒಂದು ಚಂಡಿಕಾದೇವಾಲಯವಿರಲು ಆ ದೇವಿಯನ್ನು ಸ್ತುತಿಸಿ ರಾತ್ರಿ ಅಲ್ಲಿಯೇ ಮಲಗಿದ್ದನು. ಅವಳ ಗಣಗಳು ಬೆಳಗಾಗುವ ಹೊತ್ತಿಗೆ ಆಚೆಯ ದಡಕ್ಕೆ ಸಾಗಿಸಿದ್ದವು. ಅಲ್ಲಿ ಒಂದು ಋಷ್ಯಾಶ್ರಮವಿರಲು ಅದರೊಳಕ್ಕೆ ಹೋಗಿ ಅಲ್ಲಿದ್ದ ವಿಜಿತಾಸುವೆಂಬ ಋಷಿಗೆ ನಮಸ್ಕರಿಸಿದನು. ಆತನು” ಅಯ್ಯಾ ಪುಷ್ಕರಾಕ್ಷ! ಬಾ! ನೀನು ಯಾರಿಗಾಗಿ ಬಂದಿದ್ದೀಯೋ ಆ ವಿನಯವತಿ ಈಗ ಸ್ವಲ್ಪಹೊತ್ತಿನ ಕೆಳಗೆ ಸಮಿತ್ತುಗಳನ್ನು ತರಲು ಹೋದಳು. ಅವಳು ಬಂದಕೂಡಲೆ ಅವಳನ್ನು ಪರಿಗ್ರಹಿಸು. ನೀವು ಪೂರ್ವಜನ್ಮದಲ್ಲಿ ಗಂಡಹೆಂಡಿರಾಗಿದ್ದಿರಿ"* ಎಂದು ಹೇಳಿ ಅವನನ್ನು ಸ್ನಾನಕ್ಕೆ ಕಳುಹಿಸಿದನು. ನದೀತೀರದಲ್ಲಿ ಹೂಕುಯ್ಯುತ್ತಿದ್ದ ವಿನಯವತಿಯನ್ನು ನೋಡಿ ಸಂತೋಷವಾಯಿತು. ಸ್ನಾನಾದಿಗಳನ್ನು ತೀರಿಸಿಕೊಂಡು ಬರುವ ಹೊತ್ತಿಗೆ ಅವಳ ಜನಕ ತಾಯಿತಂದೆಗಳಾದ ತಾರಾವಳಿ ರಂಕುಮಾಲಿ ಎಂಬವರು ಬಂದಿದ್ದರು. ರಂಕುಮಾಲಿಯು ಅವನನ್ನು ಉಪಚರಿಸಿ, ಮಗಳನ್ನು ಕೊಟ್ಟು ಮದುವೆಮಾಡಿ ಒಂದು ದಿವ್ಯವಾದ ರಥವನ್ನು ಬಳುವಳಿಯಾಗಿ ಕೊಟ್ಟನು. ಈಕೆಯೊಡನೆ ಚತುಸ್ಸಮುದ್ರಾಂತವಾದ ಭೂಮಿಯನ್ನು ಪಾಲಿಸು!’ ಎಂದು ವಿಜಿತಾಸುವು ಆಶೀರ್ವದಿಸಿದನು. ಪುಷ್ಕರಾಕ್ಷನು ಆ ರಥದಲ್ಲಿ ಕುಳಿತು ಸಮುದ್ರವನ್ನು ದಾಟಿ ತಮ್ಮೂರಿಗೆ ಬಂದು ವಿನಯವತಿಯೊಡನೆ ಬಹುಕಾಲ ಸುಖವಾಗಿ ರಾಜ್ಯವಾಳಿಕೊಂಡಿದ್ದನು.

೩. ಉಜ್ಜಯಿನಿಗೆ ರಾಜಪುತ್ರನು ಮಹಾವ್ರತಿಯ ವೇಷದಲ್ಲಿ ಗುಟ್ಟಾಗಿ ಹೋಗತಕ್ಕದ್ದೆಂದು ನಿರ್ಧರವಾಯಿತು. ಅದಕ್ಕೆ ಬೇಕಾದ ಖಟ್ವಾಂಗ ಕಪಾಲ ಮುಂತಾದುವುಗಳನ್ನು ಭೀಮಪರಾಕ್ರಮನು ತನ್ನ ಮನೆಯಲ್ಲಿ ತರಿಸಿಟ್ಟನು. ಈ ಮಧ್ಯೆ ಒಂದು ದಿನ ಮೃಗಾಂಕದತ್ತನ ತಂದೆಯ ಹತ್ತಿರವಿದ್ದ ಹಿರಿಯ ಮಂತ್ರಿಯು ಮೃಗಾಂಕದತ್ತನ ಮನೆಯ ಹತ್ತಿರ ಹೋಗುತ್ತಿರಲು ಮೇಲಿನಿಂದ ಅವನು ಉಗುಳಿದ ತಂಬುಲವು ಮಂತ್ರಿಯ ತಲೆಯ ಮೇಲೆ ಬಿತ್ತು. ಅದು ತಿಳಿಯದೆ ಆದ ಕೆಲಸ; ಅದರೂ ಮಂತ್ರಿಗೆ ಮನಸ್ಸು ಚುರುಗುಟ್ಟುತ್ತಿತ್ತು; ಆದ್ದರಿಂದ ಅಮರದತ್ತನಿಗೆ ವಿಷೂಚಿಕಾವಾಯುವಿನಿಂದ* ದೇಹದಲ್ಲಿ ಆಲಸ್ಯವಾಗಿದ್ದಾಗ ಅವಕಾಶ ಕಲ್ಪಿಸಿಕೊಂಡು ಅವನು ಭೀಮಪರಾಕ್ರಮನ ಮನೆಯಲ್ಲಿ ಮೃಗಾಂಕದತ್ತನು ಮಾಟ ಮಾಡಿಸುತ್ತಿದ್ದನೆಂದು ಹೇಳಿದರು. ಸೇನಾಪತಿಯು ಅಲ್ಲಿಗೆ ಹೋಗಿ ನೋಡಲು ತಲೆಯೋಡು ಗಡ್ಡ ಮೀಸೆ ಮುಂಥಾದುವುಗಳು ಸಿಕ್ಕಿದವು. ಅದನ್ನು ನೋಡಿ ರಾಜನು ಸಿಟ್ಟುಗೊಂಡು ಮಗನನ್ನೂ ಅವನ ಮಂತ್ರಿಗಳನ್ನೂ ಊರು ಬಿಟ್ಟು ಹೊರಡಿಸಿದನು. ಮೃಗಾಂಕದತ್ತನು ಮನಸ್ಸಿನಲ್ಲಿಯೇ ತಾಯಿತಂದೆಗಳನ್ನು ವಂದಿಸಿ ವಿನಾಯಕನನ್ನು ಪೂಜಿಸಿ ಮಂತ್ರಿಗಳೊಡನೆ ಉಜ್ಜಯಿನಿಗೆ ಅಭಿಮುಖವಾಗಿ ಹೊರಟರು. ಸಂಜೆಯಹೊತ್ತಿಗೆ ಒಂದು ಅಡವಿ ಸಿಕ್ಕಿತು. ಅಲ್ಲಿ ಒಂದು ಕೊಳವನ್ನು ಕಂಡು ಅಲ್ಲಿ ಇಳಿದುಕೊಂಡರು. ಅದರ ತಡಿಯ ಮೇಲೆ ಒಂದು ಒಣಗಿದ ಮರ ನಿಂತಿತ್ತು. ರಾತ್ರಿ ಬೆಳದಿಂಗಳು ಬಂದಾಗ ಅದು ಚಿಗುರಿಹೂಬಿಟ್ಟು ಹಣ್ಣಿನಿಂದ ತುಂಬಿಹೋಯಿತು. ಕಳಿತ ಹಣ್ಣುಗಳು ಉದುರಲು ಮೊದಲುಮಾಡಿದವು. ಎಲ್ಲರೂ ಆ ಹಣ್ಣುಗಳನ್ನು ತಿಂದು ಹಸಿವನ್ನು ಅಡಗಿಸಿಕೊಂಡರು. ಹಣ್ಣುಗಳೂ ರುಚಿಯಾಗಿದ್ದವು. ಆದರೆ ಇನ್ನೊಂದು ಗಳಿಗೆಯಲ್ಲಿ ಅವರ ಕಣ್ಣಮುಂದೆಯೇ ಆ ಮರವು ಒಬ್ಬ ಬ್ರಾಹ್ಮಣನಾಯಿತು. ಮೃಗಾಂಕದತ್ತನು ಆಶ್ಚರ್ಯಪಟ್ಟು ಅವನಾರು ಎಂದು ಕೇಳಲು ಅವನು ತನ್ನ ವೃತ್ತಾಂತವನ್ನು ಹೇಳಿದನು: -


## ಶ್ರುತಧಿ ಎಂಬ ಬ್ರಾಹ್ಮಣನ ಕಥೆ


ಅಯೋಧ್ಯೆಯಲ್ಲಿ ದಮಧಿಯೆಂಬ ಬ್ರಾಹ್ಮಣನಿದ್ದನು. ನಾನು ಅವನ ಮಗನಾದ ಶ್ರುತಧಿ; ಬರಗಾಲದಲ್ಲಿ ನಮ್ಮ ತಾಯಿ ತೀರಿಹೋಗಲು ನಮ್ಮ ತಂದೆ ನನ್ನನ್ನು ಕರೆದುಕೊಂಡು ಇಲ್ಲಿಗೆ ಬಂದನು. ಇಲ್ಲಿ ಅವನಿಗೆ ಯಾರೋ ಒಬ್ಬರು ಐದು ಹಣ್ಣುಗಳನ್ನು ಕೊಟ್ಟರು; ಅವುಗಳಲ್ಲಿ ಮೂರನ್ನು ನನಗೆ ಕೊಟ್ಟು ತನಗೆಂದು ಮಿಕ್ಕೆರಡನ್ನು ಇರಿಸಿ ಸ್ನಾನಕ್ಕೆ ಹೋದನು. ಅವನು ಬರುವ ಹೊತ್ತಿಗೆ ನಾನು ಆ ಎರಡು ಹಣ್ಣನ್ನೂ ತಿಂದು ನಿದ್ರೆ ಬಂದವನಂತೆ ಮಲಗಿದ್ದೆ. ಅವನು ಬಂದು ನೋಡಿ "ನೀನು ಒಂದು ಒಣಕಲು ಮರವಾಗು; ಬೆಳದಿಂಗಳ ರಾತ್ರಿಯಲ್ಲಿ ನಿನ್ನಲ್ಲಿ ಹಣ್ಣು ಬಿಡಲಿ; ಅದರಿಂದ ಯಾವಾಗಲಾದರೂ ಅತಿಥಿಗಳು ತೃಪ್ತರಾದರೆ ನಿನ್ನ ಶಾಪ ಬಿಡುಗಡೆಯಾಗುತ್ತದೆ!’ ಎಂದು ಶಪಿಸಿ ಹೊರಟುಹೋದನು. ಇಂದು ನನ್ನ ಶಾಪವಿಮೋಚನೆಯಾಯಿತು’ ಎಂದನು.

ಮೃಗಾಂಕದತ್ತನು ತನ್ನ ವೃತ್ತಾಂತವನ್ನು ಅವನಿಗೆ ತಿಳಿಸಿ ಬೆಳಗ್ಗೆ ಅವನೊಡನೆಯೂ ಮಂತ್ರಿಗಳೊಡನೆಯೂ ಪ್ರಯಾಣಬೆಳೆಸಿದನು. ಮುಂದೆ ಕರಿಮಂಡಿತವನದಲ್ಲಿ ನೆಲಸಿದ್ದ ಕೆಲವರು ಬ್ರಾಹ್ಮಣರು ಅವರಿಗೆ ಹಾಲು ಹಣ್ಣು ಕೊಟ್ಟು ಉಪಚರಿಸಲು ಅವರ ಆತಿಥ್ಯವನ್ನು ಸ್ವೀಕರಿಸಿ ಶಕ್ತಿರಕ್ಷಿತಕನೆಂಬ ಕಿರಾತರಾಜನ ಆವಾಸಕ್ಕೆ ಬಂದರು. ಆ ಕಿರಾತರಾಜನು ಅವನ ಬಾಲ್ಯಸ್ನೇಹಿತ; ಅವನ ತಂದೆ ಸೆರೆಸಿಕ್ಕಲು ಆತನು ತನಗೆ ಪ್ರತಿಯಾಗಿ ಇವನನ್ನು ಕೊಟ್ಟು ತಾನು ಸೆರೆ ಬಿಡಿಸಿಕೊಂಡನು; ಅವನ ಕಾಲಾನಂತರ ತಂದೆಗೆ ಹೇಳಿ ಮೃಗಾಂಕನು ತನ್ನ ಸ್ನೇಹಿತನ ಸೆರೆಬಿಡಿಸಿ ಅವನ ರಾಜ್ಯವನ್ನು ಅವನಿಗೆ ಕೊಡಿಸಿದ್ದನು. ಆ ಕೃತಜ್ಞತೆಯಿಂದ ಅವನು ಇವರೆಲ್ಲರನ್ನೂ ಉಪಚರಿಸಿ, ಅವರಿಗೆ ನೆರವಾಗಿ ತಾನೂ ಅವರೊಡನೆ ಹೊರಟನು. ದಾರಿಯಲ್ಲಿ ಒಬ್ಬ ತಪಸ್ವಿಯನ್ನು ಕಂಡರು. ಅವನು’ ನಾನು ಶುದ್ಧಕೀರ್ತಿಯ ಶಿಷ್ಯ; ಇಲ್ಲಿಂದ ಉತ್ತರಕ್ಕೆ ಒಂದು ಮುಳ್ಳುಮುತ್ತುಗದ ಮರವಿದೆ; ಅದರ ಕೆಳಗೆ ಒಂದು ನಾಗಾಲಯವಿದೆ; ಅಲ್ಲಿ ಪಾರಾವತನೆಂಬ ನಾಗನಿದ್ದಾನೆ. ಅವನ ಹತ್ತಿರ ವೈಢೂರ್ಯಕಾಂತಿ ಎಂಬ ಕತ್ತಿಯಿದೆ. ಅದನ್ನು ಪಡೆಯುವವನು ಸಿದ್ಧಾಧಿಪತಿಯಾಗುತ್ತಾನೆ; ಅದನ್ನು ಪಡೆಯಲು ವೀರರ ಸಹಾಯ ಬೇಕು. ಅಂಥವರು ಸಿಕ್ಕಲಿಲ್ಲ. ಆದ್ದರಿಂದ ನಿರಾಶನಾಗಿ ಇಲ್ಲಿ ಕುಳಿತಿದ್ದೇನೆ. !” ಎಂದನು. ಮೃಗಾಂಕನು ತಾನೂ ತನ್ನ ಸ್ನೇಹಿತರೂ ಸಹಾಯ ಮಾಡುವುದಾಗಿ ಹೇಳಿ ಅವನ ಜೊತೆಯಲ್ಲಿ ಆ ನಾಗಾಲಯಕ್ಕೆ ಹೋದರು. ಅಲ್ಲಿ ತಾಪಸನು ನಾಗನನ್ನು ವಶಪಡಿಸಿಕೊಳ್ಳುವುದಕ್ಕೆ ಬೇಕಾದ ಹವನ ಹೋಮಗಳನ್ನು ಮಾಡುತ್ತಿರಲು, ಆ ಮರದಿಂದ ಒಬ್ಬ ದಿವ್ಯಸುಂದರಿಯು ಬಂದು ಅವನನ್ನು ತಬ್ಬಿಕೊಂಡಳು. ಅವನು ಹೇಳುತ್ತಿದ್ದ ಮಂತ್ರ ಮರೆತುಹೋಯಿತು; ಹೋಮಪಾತ್ರೆ ಬಿದ್ದುಹೋಯಿತು; ನಾಗನು ಹೊರಕ್ಕೆ ಬಂದನು. ಅವನ ಘೋರರೂಪವನ್ನು ನೋಡಿ ತಾಪಸನು ಎದೆಯೊಡೆದು ಸತ್ತನು. ಆಗ ಆ ನಾಗನು ಮೃಗಾಂಕದತ್ತ ಮೊದಲಾದವರನ್ನು ನೋಡಿ "ನೀವೆಲ್ಲಾ ಒಟ್ಟಿಗೆ ಸೇರಿ ಅವನಿಗೆ ಸಹಾಯಕರಾದದ್ದರಿಂದ ಕೆಲವುಕಾಲ ಎಲ್ಲರೂ ಅಗಲಿರಿ!” ಎಂದು ಶಪಿಸಿದನು. ಕತ್ತಲು ಕವಿದು ಏನೂ ಕಾಣದೆ ಕೇಳದೆ ಹೋಯಿತು. ಎಲ್ಲರೂ ಒಬ್ಬರನ್ನೊಬ್ಬರು ಕೂಗುತ್ತ ಹುಡುಕುತ್ತ ಹೊರಟರು. ಎರಡು ಮೂರು ತಿಂಗಳು ಆದಮೇಲೆ ಮೃಗಾಂಕನಿಗೆ ಶ್ರುತಧಿಯು ಸಿಕ್ಕಿದನು; ಅವನೊಡನೆ ಉಜ್ಜಯಿನಿಯ ಕಡೆಗೆ ಹೋಗುತ್ತಿರಲು ಅಕಸ್ಮಾತ್ತಾಗಿ ವಿಮಲಬುದ್ಧಿಯು ಸಿಕ್ಕಿ ತನ್ನ ವೃತ್ತಾಂತವನ್ನು ತಿಳಿಸಿದನು: -


##  ವಿಮಲಬುದ್ಧಿಯ ವೃತ್ತಾಂತ


ನಾನು ನಾಗಶಾಪದಿಂದ ಅಲೆದು ಅಲೆದು ಬ್ರಹ್ಮದಂಡಿ ಋಷಿಯ ಆಶ್ರಮಕ್ಕೆ ಹೋದೆ. ಅಲ್ಲಿ ಆತನು ಕೊಟ್ಟ ಹಣ್ಣುಹಂಪಲನ್ನು ತಿಂದು ಸುತ್ತಾಡುತ್ತಿರಲು ಹತ್ತಿರವೇ ಒಂದು ಗುಹೆ ಕಂಡಿತು. ಕುತೂಹಲದಿಂದ ಅದರೊಳಕ್ಕೆ ಹೋಗಲು, ಅಲ್ಲಿ ಒಂದು ಮಣಿಮಂದಿರವಿತ್ತು. ಜಾಲಂದ್ರದ ಕಿಟಕಿಯ ಮೂಲಕ ಒಳಗೆ ಇಣುಕಿ ನೋಡಲು ಅಲ್ಲಿ ಒಬ್ಬ ಹೆಂಗಸು ಭೃಂಗಗಳಿಂದ ಕೂಡಿದ ಒಂದು ಚಕ್ರವನ್ನು ತಿರುಗಿಸುತ್ತಿದ್ದಳು. ಆ ಭೃಂಗಗಳು ಅಲ್ಲಿದ್ದ ಒಂದು ಎತ್ತೂ ಕತ್ತೆಯೂ ಕಕ್ಕುತ್ತಿದ್ದ ಹಾಲಿನ ಮತ್ತು ರಕ್ತದ ನೊರೆಯನ್ನು ತಿಂದು, ಬೆಳ್ಳನೆಯ ಮತ್ತು ಕಪ್ಪನೆಯ ಜೇಡಗಳಾಗಿ ತಮ್ಮ ಹಿಕ್ಕೆಯಿಂದ ಬಣ್ಣಬಣ್ಣದ ಬಲೆಯನ್ನು ನೇಯುತ್ತಿದ್ದವು. ಅದರಲ್ಲಿ ಒಳ್ಳೆಯ ಹೂವುಗಳೂ ವಿಷದ ಹೂವುಗಳೂ ಇದ್ದುವು. ಆ ಬಲೆಯಲ್ಲಿ ಅವು ಸುಖವಾಗಿರಲು ಒಂದು ಹೆಬ್ಬಾವು ಬೆಳ್ಳಗೂ ಕಪ್ಪಗೂ ಇರುವ ಬಾಯಿಂದ ಅವನ್ನು ಕಚ್ಚಿತು. ಆಗ ಆ ಹೆಂಗಸು ಅವುಗಳನ್ನು ಗಡಿಗೆಗಳಲ್ಲಿ ಹಾಕಿದಳು. ಅವು ಅಲ್ಲಿಂದ ಹಾರಿ ಅದೇ ಬಲೆಯಲ್ಲಿ ಸಿಕ್ಕಿಕೊಂಡು ಅರಚುತ್ತಿರಲು ಆ ಸದ್ದಿನಿಂದ ಧ್ಯಾನಭಂಗವಾದ ಒಬ್ಬ ತಪಸ್ವಿಯು ತನ್ನ ಹಣೆಯಿಂದ ಜ್ವಾಲೆಯನ್ನು ಬಿಟ್ಟನು. ಅದು ಆ ಬಲೆಯನ್ನು ಸುಡಲು, ಅವು ಒಂದು ಹವಳದ ಕೊಳವೆಯನ್ನು ಹೊಕ್ಕು ಅದರ ಮೇಲಿದ್ದ ಜ್ಯೋತಿಯಲ್ಲಿ ಅಡಗಿಹೋದುವು. ಆ ಹೆಂಗಸೂ ಎಲ್ಲಿಯೋ ಹೊರಟುಹೋದಳು. ಇದನ್ನೆಲ್ಲಾ ನೋಡಿ ಆಶ್ಚರ್ಯಗೊಂಡು ಅಲ್ಲಿಯೇ ಸುತ್ತಾಡುತ್ತಿರಲು, ಅಲ್ಲಿ ಒಂದು ತಾವರೆಕೊಳ ಕಂಡಿತು. ಅದರ ಹತ್ತಿರ ಕುಳಿತು ಸುತ್ತಲೂ ಇದ್ದ ವನಪ್ರದೇಶವನ್ನು ನೋಡುತ್ತಿದ್ದೆ. ಅಲ್ಲಿ ಒಬ್ಬ ಬೇಡನು ಒಂದು ಸಿಂಹದ ಮರಿಯನ್ನು ಬಲೆಹಾಕಿ ಹಿಡಿದಿದ್ದನು. ಅದಕ್ಕೆ ಹತ್ತು ಭುಜಗಳಿದ್ದವು. ಆದರೆ ಅದು ತನ್ನ ಕೈಮೀರಲು ಅಟ್ಟಿಬಿಟ್ಟನು. ಅದು ಬೇರೊಂದು ಕಾಡಿನಿಂದ ಬಂದ ಹೆಣ್ಣುಸಿಂಹದ ಕೂಗನ್ನು ಕೇಳಿ ಹೋಗುತ್ತಿರಲು ಬಿರುಗಾಳಿ ಬೀಸಿ ಅದರ ಭುಜಗಳೆಲ್ಲಾ ಬಿದ್ದು ಹೋದುವು. ಆಗ ಒಬ್ಬ ಡೊಳ್ಳು ಹೊಟ್ಟೆಯವನು ಬಂದು ಅವುಗಳನ್ನೆಲ್ಲಾ ಅಂಟಿಸಿದನು. ಆಮೇಲೆ ಅದು ಹೆಣ್ಣನ್ನು ಜೊತೆಮಾಡಿಕೊಂಡು ತನ್ನ ಕಾಡಿಗೇ ಬಂತು. ಅದನ್ನು ಕಂಡು ಆ ಬೇಡನು ಅವಕ್ಕೆ ತಾನಿದ್ದ ಕಾಡನ್ನು ಒಪ್ಪಿಸಿ ಹೊರಟುಹೋದನು. ಆಮೇಲೆ ಆಶ್ರಮಕ್ಕೆ ಬಂದು ನಾನು ಕಂಡಿದ್ದನ್ನೆಲ್ಲಾ ಬ್ರಹ್ಮದಂಡಮುನಿಗೆ ಹೇಳಿದೆ. ತ್ರಿಕಾಲಜ್ಞನಾದ ಆ ಮುನಿಯು ‘ಅದನ್ನೆಲ್ಲಾ ನಿನ್ನಲ್ಲಿ ಪ್ರಸನ್ನನಾದ ಆ ಈಶ್ವರನು ತೋರಿಸಿದನು; ಆದ್ದರಿಂದ ನೀನೇ ಧನ್ಯ! ನೀನು ನೋಡಿದ ಹೆಂಗಸೇ ಮಾಯೆ; ಅವಳು ತಿರುಗಿಸುತ್ತಿದ್ದದ್ದು ಸಂಸಾರ ಚಕ್ರ; ಅದರಲ್ಲಿದ್ದ ಭೃಂಗಗಳೇ ಪ್ರಾಣಿಗಳು. ಎತ್ತೂ ಕತ್ತೆಯೂ ಧರ್ಮಾಧರ್ಮಗಳು. ಅವುಗಳ ಬಾಯಿಂದ ಬಂದ ಹಾಲೂ ರಕ್ತವೂ ಪುಣ್ಯಪಾಪಗಳು. ತಮ್ಮ ತಮ್ಮ ಸ್ಥಳದಲ್ಲಿ ಲಭಿಸಿದ್ದನ್ನು ಸೇವಿಸಿ ಬೆಳ್ಳಗೂ ಕಪ್ಪಗೂ ಆಗಿ ಅವು ಸಂಸಾರಜಾಲಗಳನ್ನು ಸೃಷ್ಟಿಸಿಕೊಂಡು ಸುಖದುಃಖಗಳನ್ನು ಅನುಭವಿಸುತ್ತಿರುವಾಗ ಶುಭಾಶುಭರೂಪದ ಬಾಯಿಉಳ್ಳ ಕಾಲಸರ್ಪದಿಂದ ಹತವಾದವು. ಆಮೇಲೆ ಮಾಯೆಯು ಅವುಗಳನ್ನು ನಾನಾ ಯೋನಿಗಳಲ್ಲಿ ಹಾಕಿದಳು. ಅವು ಮತ್ತೆ ಅಲ್ಲಿಂದ ಎದ್ದುಬಂದು ಬಲೆಯಲ್ಲಿ ಬಿದ್ದುವು. ಆಗ ಕಪ್ಪು ಭೃಂಗಗಳು ದುಃಖದಿಂದ ನೊಂದು ಪರಮೇಶ್ವರನಲ್ಲಿ ಗೋಳಿಟ್ಟು ಅವನನ್ನು ಶರಣುಹೊಂದಿದವು. ಅದನ್ನು ನೋಡಿ ಬಿಳಿಯವೂ ವೈರಾಗ್ಯ ದಿಂದ ಪರಮೇಶ್ವರನಲ್ಲಿ ಗೋಳಿಟ್ಟುವು. ಆಗ ತಾಪಸರೂಪಿಯಾದ ದೇವನು ಜ್ಞಾನಾಗ್ನಿಜ್ವಾಲೆಯಿಂದ ಅವರ ಪಾಶಗಳನ್ನು ಸುಟ್ಟುಹಾಕಿದನು. ಅವರು ಆದಿತ್ಯಮಂಡಲವನ್ನು ಪ್ರವೇಶಿಸಿ ಅದರ ಮೇಲಿರುವ ಪರಂಧಾಮವನ್ನು ಹೊಂದಿದರು. ಮಾಯೆಯೂ ಅವಳೊಡನೆ ಸಂಸಾರಚಕ್ರವೂ ಧರ್ಮಾಧರ್ಮಗಳೂ ಹೋದುವು. ಹೀಗೆ ಬಿಳಿಯ ಮತ್ತು ಕರಿಯ ಪ್ರಾಣಿಗಳು ಸ್ವಕರ್ಮದಿಂದ ಸಂಸಾರದಲ್ಲಿ ತೊಳಲಿ, ಈಶ್ವರಾರಾಧನದಿಂದ ಬಿಡುಗಡೆ ಹೊಂದುತ್ತವೆ. ಈಗ ಕೊಳದಲ್ಲಿ ನೀನು ನೋಡಿದ್ದಕ್ಕೆ ಅರ್ಥ ಹೇಳುತ್ತೇನೆ ಕೇಳು: ಅದು ಮೃಗಾಂಕದತ್ತನಿಗೆ ಮುಂದೆ ಆಗುವುದನ್ನು ತಿಳಿಸುತ್ತದೆ. ಅವನೇ ಸಿಂಹದಮರಿ; ಅವನ ಹತ್ತು ಮಂತ್ರಿಗಳೂ ಹತ್ತು ಭುಜಗಳು. ಬೇಡನಂಥ ಅವನ ತಂದೆಯು ಕೋಪಗೊಂಡು ಅವರನ್ನು ಕಾಡಿನಂಥ ತನ್ನ ದೇಶದಿಂದ ಓಡಿಸಿದನು. ಬೇರೆ ಕಾಡಿನಂತಿರುವ ಅವಂತಿ ದೇಶದಲ್ಲಿ ಹುಟ್ಟಿದ ಶಶಾಂಕವತಿಯ ಖ್ಯಾತಿಯನ್ನು ಕೇಳಿ ಅವನು ಓಡಿಹೋಗಿ ಬಿರುಗಾಳಿಯಂಥ ನಾಗಶಾಪದಿಂದ ಮಂತ್ರಿಭುಜಗಳನ್ನು ಕಳೆದುಕೊಂಡನು. ಆಮೇಲೆ ವಿನಾಯಕನು ಅವುಗಳನ್ನು ಜೋಡಿಸಲು ಮೊದಲಿನಂತೆಯೇ ಆದನು; ಅಲ್ಲಿಂದ ಹೊರಟು ಕಷ್ಟದಿಂದ ಸಂಪಾದಿಸಿದ ಶಶಾಂಕವತಿಯನ್ನು ಸ್ವದೇಶಕ್ಕೆ ಕರೆತರಲು, ಬೇಡನಾದ ತಂದೆಯು ಸ್ವದೇಶವನವನ್ನು ಅವನಿಗೆ ಒಪ್ಪಿಸಿ ತಪೋವನಕ್ಕೆ ಹೊರಟುಹೋದನು. ಹೀಗೆ ಈಶ್ವರನು ಮುಂದಾಗುವುದನ್ನು ಈಗಲೇ ಆದಂತೆ ತೋರಿಸಿದ್ದಾನೆ. ಆದ್ದರಿಂದ ನಿಮ್ಮ ಪ್ರಭುವು ಮಂತ್ರಿಗಳನ್ನೂ ಹೆಂಡತಿಯನ್ನೂ ರಾಜ್ಯವನ್ನೂ ಪಡೆಯುತ್ತಾನೆ-ಎಂದನು. ನಾನು ಅಲ್ಲಿಂದ ಹೊರಟುಬಂದು ನಿನ್ನನ್ನು ಕಂಡೆ.

೪. ಮೃಗಾಂಕದತ್ತನು ಅವನನ್ನು ಒಡಗೊಂಡು ತನ್ನ ಪ್ರಯಾಣವನ್ನು ಮುಂದುವರೆಸಿ ನರ್ಮದಾ ನದಿಯ ಹತ್ತಿರಕ್ಕೆ ಬಂದನು. ಅಲ್ಲಿ ಮಾಯಾವಟುವೆಂಬ ಶಬರರಾಜನು ಸ್ನಾನಮಾಡುತ್ತಿರಲು ಅವನನ್ನು ಮೂವರು ಜಲಮಾನುಷರು ನೀರೊಳಗಿಂದ ಹಿಡಿದುಕೊಂಡರು. ಮೃಗಾಂಕನು ಅದನ್ನು ಕಂಡು ನೀರೊಳಕ್ಕೆ ಮುಳುಗಿ ತನ್ನ ಕತ್ತಿಯಿಂದ ಅವರನ್ನು ಕೊಂದು ಶಬರರಾಜನನ್ನು ಬಿಡಿಸಿದನು. ಅವನು ಕೃತಜ್ಞತೆಯಿಂದ ಅವರನ್ನು ತನ್ನ ಹಳ್ಳಿಗೆ ಕರೆದುಕೊಂಡು ಹೋಗಿ ಉಪಚರಿಸಿ ತನ್ನ ಹತ್ತಿರವೇ ಕೆಲವು ಕಾಲ ನಿಲ್ಲಿಸಿಕೊಂಡನು. ಒಂದು ದಿನ ಮಾಯಾವಟುವು ಅವನ ಪ್ರತೀಹಾರನೊಡನೆ* ಜೂಜಾಡುತ್ತಿರಲು, ಆಕಾಶವು ಗುಡುಗಿತು. ಆಗ ನವಿಲುಗಳು ಕುಣಿಯುವುದನ್ನು ನೋಡಬೇಕೆಂದು ಛಟ್ಟನೆ ಎದ್ದನು. ದ್ಯೂತರಸಿಕನಾದ ಪ್ರತೀಹಾರನು ಅದನ್ನು ಸಹಿಸದೆ ಅವನನ್ನೂ ಅವನ ಹತ್ತಿರವಿದ್ದ ಮೃಗಾಂಕದತ್ತನನ್ನೂ ಕುರಿತು ‘ಆ ನವಿಲುಗಳ ಕುಣಿತವನ್ನೇನು ನೋಡುತ್ತೀರಿ? ಅವೇನು ನರ್ತನದಲ್ಲಿ ಶಿಕ್ಷಣ ಪಡೆದಿಲ್ಲ. ಏನೂ ಇಲ್ಲ; ನಿಮಗೆ ಅದರಲ್ಲಿ ಅಷ್ಟು ಅಭಿರುಚಿ ಇದ್ದರೆ ನಾಳೆ ಬೆಳಗ್ಗೆ ನಮ್ಮ ಮನೆಗೆ ಬನ್ನಿ; ಅಲ್ಲಿ ಒಂದು ನವಿಲನ್ನು ತೋರಿಸುತ್ತೇನೆ. ಅಂಥದು ಪ್ರಪಂಚದಲ್ಲಿ ಮತ್ತೊಂದಿಲ್ಲ’ ಎಂದನು. “ಹಾಗಿದ್ದರೆ ಅದು ನೋಡತಕ್ಕದ್ದೇ!’ ಎಂದು ಇಬ್ಬರೂ ಒಪ್ಪಿದರು. ಅಂದಿನ ರಾತ್ರಿ ಮೃಗಾಂಕದತ್ತನು ಮೈಗೆಲ್ಲಾ ಕಸ್ತೂರಿ ಲೇಪಿಸಿಕೊಂಡು ಕರಿಯ ಬಟ್ಟೆಯನ್ನು ಉಟ್ಟು ಹೊದ್ದು ಒಬ್ಬನೇ ವೀರಚರ್ಯೆಗಾಗಿ ಹೊರಟನು. ದಾರಿಯಲ್ಲಿ ಕಣ್ಣು ಕಾಣದೆ ಒಬ್ಬನ ಭುಜ ತಗುಲಿತು. ಮೃಗಾಂಕನು ‘ಯಾರದು?’ ಎಂದು ಕೇಳಲು ಅವನು ‘ನಾನು ಕಳ್ಳ! ನೀನು ಯಾರು?’ ಎಂದನು. ಮೃಗಾಂಕನು ತನ್ನ ಕೈನೀಡಿ ‘ನಾನೂ ನಿನ್ನ ಉದ್ಯೋಗದವನೇ!’ ಎಂದನು. ಇಬ್ಬರೂ ಸ್ನೇಹಿತರಾಗಿ ಮುಂದೆ ಹೋಗುತ್ತ ಹುಲ್ಲು ಮುಚ್ಚಿದ್ದ ಒಂದು ಪಾಳುಭಾವಿಯ ಹತ್ತಿರಕ್ಕೆ ಬಂದರು. ಅದರೊಳಹೊಕ್ಕು ಒಂದು ಸುರಂಗ ಮಾರ್ಗದಿಂದ ಹೋಗಲು ಅವರು ಮಾಯಾವಟುವಿನ ಅಂತಃಪುರಕ್ಕೆ ಬಂದರು. ಅಲ್ಲಿಯ ಬೆಳಕಿನಲ್ಲಿ ನೋಡಲು ಮೃಗಾಂಕನಿಗೆ ಅವನು ಕಳ್ಳನಲ್ಲ, ಬೆಳಿಗ್ಗೆ ಜೂಜಾಡುತ್ತಿದ್ದ ಪ್ರತೀಹಾರ ಎಂದು ಗುರುತು ಹತ್ತಿತು. ಅವನಿಗೆ ರಾಣಿಯ ಮೇಲೆ ಗಮನವಿದ್ದದ್ದರಿಂದ ಮೃಗಾಂಕನ ಗುರುತಾಗಲಿಲ್ಲ. ಅವನನ್ನು ಮಂಜುಮತಿಯೆಂಬ ಆ ರಾಣಿಯು ಬರಮಾಡಿಕೊಂಡು ‘ಇದೇನು, ಇಂದು ಯಾರನ್ನೋ ಕರೆತಂದಿದ್ದೀಯಲ್ಲಾ?’ ಎಂದು ಕೇಳಿದಳು. ಅವನು “ನೀನೇನೂ ಶಂಕಿಸಬೇಡ; ಅವನು ನನ್ನ ಸ್ನೇಹಿತ!” ಎಂದು ಧೈರ್ಯ ಹೇಳಲು ಅವಳು “ಏನೆಂದು ಧೈರ್ಯಪಟ್ಟುಕೊಳ್ಳಲಿ? ರಾಜನು ಮೃತ್ಯುವಿನ ಬಾಯಿಗೆ ಸಿಕ್ಕಿದ್ದರೂ ಮೃಗಾಂಕದತ್ತನಿಂದ ಪಾರಾದನು!” ಎಂದಳು. ಅವನು “ಪ್ರಿಯೆ! ಚಿಂತಿಸಬೇಡ. ನಾನು ಬೇಗನೇ ಅವರಿಬ್ಬರನ್ನೂ ತೀರಿಸಿಬಿಡುತ್ತೇನೆ!” ಎಂದನು. ಅವಳು “ಏನು ಹೊಗಳಿಕೊಳ್ಳುತ್ತೀಯೆ! ರಾಜನು ನರ್ಮದಾ ನದಿಯಲ್ಲಿ ಮೊಸಳೆಯ ಬಾಯಿಗೆ ಸಿಕ್ಕಿದಾಗ ಮೃಗಾಂಕದತ್ತನೊಬ್ಬನೇ ಮುಂದೆ ನುಗ್ಗಿದವನು; ಆವಾಗ ನೀನೇಕೆ ಅವನನ್ನು ಕೊಲ್ಲಲಿಲ್ಲ? ಹೆದರಿ ಓಡಿಹೋದೆ; ಆದ್ದರಿಂದ ಸುಮ್ಮನಿರು; ಯಾರಾದರೂ ನಿನ್ನ ಮಾತನ್ನು ಕೇಳಿಬಿಟ್ಟಾರು! ಆಮೇಲೆ ಮೃಗಾಂಕನಿಂದ ನಿನಗೆ ಕೇಡು ಲಭಿಸೀತು!” ಎಂದಳು. ಅವನು “ಓ! ನಿನಗೆ ಮೃಗಾಂಕದತ್ತನಲ್ಲಿ ಅನುರಾಗ ಉಂಟಾಗಿದೆ! ಆಗಲಿ, ಅದರ ಫಲವನ್ನು ಅನುಭವಿಸು” ಎಂದು ಅವಳನ್ನು ಕಡಿಯಲು ಕತ್ತಿ ಎತ್ತಿದನು. ಆಗ ಅಲ್ಲಿ ಗುಟ್ಟಾಗಿ ಅಡಗಿದ್ದ ಅವಳ ಚೇಟಿಯು ಚೂರಿ ಹಿಡಿದು ಅವನ ಮೇಲೆ ನುಗ್ಗಿದಳು. ಆಗ ಮಂಜುಮತಿಯು ಹೊರಬಿದ್ದು ಅವನಿಂದ ತಪ್ಪಿಸಿಕೊಂಡಳು. ಪ್ರತೀಹಾರನು ಚೇಟಿಯ ಕೈಬೆರಳು ಕತ್ತರಿಸಿ ಹೋಗುವಂತೆ ಚೂರಿಯನ್ನು ಕಿತ್ತುಕೊಂಡು ಮೃಗಾಂಕನೊಡನೆ ತನ್ನ ಮನೆ ಸೇರಿದನು. ಅಲ್ಲಿ ಅವನು ತನ್ನ ಆಳನ್ನು ಕರೆದು ಆ ನವಿಲಿನ ಕೋಣೆಯಲ್ಲಿ ಅವನಿಗೆ ಹಾಸಿಗೆಹಾಸಿಕೊಡುವಂತೆ ಹೇಳಿದನು. ಅದರಂತೆ ಅವನು ಹಾಸಿಗೆ ಹಾಸಿಕೊಟ್ಟು ದೀಪವಿಟ್ಟು ಹೋದನು. ಮೃಗಾಂಕನು ‘ಇದೇ ಇರಬೇಕು ಅವನು ಹೇಳಿದ ಆ ನವಿಲು!’ ಎಂದು ಕೊಂಡು ಅದನ್ನಿಟ್ಟಿದ್ದ ಪಂಜರದ ಬಾಗಿಲು ತೆರೆದನು. ಅದು ಹೊರಕ್ಕೆ ಬಂದು ಅವನನ್ನು ದೃಷ್ಟಿಸಿ ನೋಡಿ ಅವನ ಕಾಲಮೇಲೆ ಬಿದ್ದು ಹೊರಳಾಡಿತು. ಅದು ಹೊರಳುತ್ತಿದ್ದಾಗ ಅದರ ಕತ್ತಿನಲ್ಲಿ ಒಂದು ದಾರ ಕಟ್ಟಿದ್ದಿದ್ದನ್ನು ನೋಡಿ ಅದು ಬಿಗಿಯುತ್ತಿರಬಹುದೆಂದು ಅದನ್ನು ಬಿಚ್ಚಿಹಾಕಿದನು. ಕೂಡಲೆ ಅದು ತನ್ನ ಮಂತ್ರಿ ಭೀಮಪರಾಕ್ರಮನಾಯಿತು! ಮೃಗಾಂಕನು ಅವನನ್ನು ಆಲಿಂಗಿಸಿಕೊಂಡು ‘ಮಿತ್ರ! ಇದೇನು?’ ಎಂದು ಆಶ್ಚರ್ಯದಿಂದ ಕೇಳಿದನು. ಅವನು ತನ್ನ ವೃತ್ತಾಂತವನ್ನು ಹೇಳಿದನು: -


##  ಭೀಮಪರಾಕ್ರಮನ ವೃತ್ತಾಂತ


ದೇವ! ನಾಗಶಾಪದಿಂದ ನಾವು ಬೇರೆಯಾದಮೇಲೆ ನಾನು ಅಡವಿಯಲ್ಲಿ ಅಲೆಯುತ್ತ ಒಂದು ಬೂರುಗದ ಮರದ ಹತ್ತಿರಕ್ಕೆ ಬಂದೆ. ಅಲ್ಲಿ ಒಂದು ಗಣೇಶವಿಗ್ರಹ ಕೆತ್ತಿರಲು ಅದಕ್ಕೆ ನಮಿಸಿ ಆಯಾಸದಿಂದ ಕುಳಿತುಕೊಂಡೆ. “ಇದಕ್ಕೆಲ್ಲಾ ಪಾಪಿಯಾದ ನಾನೇ ಕಾರಣ; ಬೇತಾಳನ ವೃತ್ತಾಂತವನ್ನು ಮಹಾರಾಜನಿಗೆ ಹೇಳಿದ್ದರಿಂದಲೇ ಇವೆಲ್ಲಾ ಘಟಿಸಿತು ಆದ್ದರಿಂದ ಪ್ರಾಣಬಿಡುತ್ತೇನೆ” ಎಂದು ಆ ದೇವರ ಮುಂದೆ ಅನ್ನ ನೀರು ಬಿಟ್ಟು ಕುಳಿತೆ. ಕೆಲವು ದಿನದ ಮೇಲೆ ಅಲ್ಲಿಗೆ ಒಬ್ಬ ಮುದುಕನು ಬಂದು ಕುಳಿತು “ಏಕಯ್ಯ, ಇಲ್ಲಿ ಹೀಗೆ ಒಬ್ಬನೇ ಮುಖ ಒಣಗಿಸಿಕೊಂಡು ಕುಳಿತಿದ್ದೀಯೆ?” ಎಂದು ಕೇಳಿದನು. ನಾನು ನನ್ನ ವೃತ್ತಾಂತವನ್ನು ತಿಳಿಸಲು ಅವನು “ಇದೇನಯ್ಯಾ, ವೀರನಾದರೂ ಹೆಂಗಸಿನ ಹಾಗೆ ಪ್ರಾಣಕಳೆದುಕೊಳ್ಳುತ್ತೇನೆ ಎನ್ನುತ್ತೀಯೆ? ಹೆಂಗಸರೂ ಆಪತ್ತು ಬಂದಾಗ ಧೈರ್ಯವನ್ನು ಬಿಡುವುದಿಲ್ಲ. ಅದಕ್ಕೆ ಒಂದು ಕಥೆ ಹೇಳುತ್ತೇನೆ ಕೇಳು” ಎಂದು ಮುಂದಿನ ಕಥೆಯನ್ನು ಹೇಳಿದನು.


## ಕಮಲಾಕರ ಹಂಸಾವಳಿಯರ ಕಥೆ


ಕೋಶಲನಗರದಲ್ಲಿ ವಿಮಲಾಕರನೆಂಬ ರಾಜನಿದ್ದನು. ಅವನಿಗೆ ತೇಜಸ್ವಿಯೂ ರೂಪವಂತನೂ ದಾನಶೀಲನೂ ಆದ ಕಮಲಾಕರನೆಂಬ ಮಗನಿದ್ದನು. ಮನೋರಥಸಿದ್ಧಿ ಯೆಂಬ ಒಬ್ಬ ವಂದಿಯು ಪದೇ ಪದೇ ಅವನ ಮುಂದೆ,

ಪದ್ಮಾಸಾದನ ಸೋತ್ಸವ ನಾನಾಮುಖರ ದ್ವಿಜಾಲಿ ಪರಿಗೀತಂ ।

ಕಮಲಾಕರಮಪ್ರಾಪ್ತಾ ಕ್ವ ರತಿಂ ಹಂಸಾವಲೀ ಲಭತಾತ್ ॥

ಎಂಬ ಗಾಥಾಪದ್ಯವನ್ನು ಹೇಳುತ್ತಿದ್ದನು. ‘ಇದೇಕೆ ಇದನ್ನು ಮೇಲಿಂದಮೇಲೆ ಹೀಗೆ ಹೇಳುತ್ತಿರುತ್ತೀಯೆ’ ಎಂದು ರಾಜಕುಮಾರನು ಕೇಳಲು, ವಂದಿಯು ಹೀಗೆಂದು ಉತ್ತರಕೊಟ್ಟನು.:-

“ದೇವ! ನಾನು ಅಲ್ಲಿ ಇಲ್ಲಿ ಸಂಚರಿಸುತ್ತ ಒಂದುಸಾರಿ ವಿದಿಶಾಪಟ್ಟಣಕ್ಕೆ ಹೋಗಿ ಅಲ್ಲಿ ದರ್ದುರಕನೆಂಬ ಸಂಗೀತಾಚಾರ್ಯನ ಮನೆಯಲ್ಲಿ ಉಳಿದುಕೊಂಡಿದ್ದೆ. ಅವನು ಮಾತಿಗೆ ಮಾತು ಬಂದು ಮರುದಿನ ರಾಜಪುತ್ರಿಯಾದ ಹಂಸಾವಳಿಯು ಹೊಸದಾಗಿ ಕಲಿತಿದ್ದ ನರ್ತನವನ್ನು ಪ್ರದರ್ಶಿಸುವಳೆಂದು ಹೇಳಿದನು. ನಾನೂ ಅದನ್ನು ನೋಡುವುದಕ್ಕೆ ಹೋದೆ. ಯೌವನದ ಎಲರಿಂದ ಬಳಬಳನೆ ಬಳುಕುತ್ತಿರುವ ಸ್ಮರತರುವಿನ ಎಳಲತೆಯಂತೆ ಕುಣಿಯುತ್ತಿದ್ದ ಅವಳನ್ನು ನೋಡಿ, ಇವಳಿಗೆ ಕಮಲಾಕರನಿಗಿಂತ ಅನುರೂಪನಾದ ಗಂಡನಿಲ್ಲ ಎನ್ನಿಸಿತು. ಆದ್ದರಿಂದ ನರ್ತನ ಮುಗಿದಮೇಲೆ ನಾನು ಅರಮನೆಯ ಹೊರಗಡೆಗೆ ಹೋಗಿ ನನಗೆ ಸಮನಾದ ಚಿತ್ರಕಾರನು ಯಾರಾದರೂ ಇದ್ದರೆ ಬರಲಿ ಎಂದು ಬರೆದು ನನ್ನ ಶಲ್ಯವನ್ನು* ಅಡ್ಡಗಟ್ಟಿದೆ. ಯಾರೂ ಅದನ್ನು ಹರಿಯದಿರಲು ರಾಜನು ಅದನ್ನು ತಿಳಿದು ನನ್ನನ್ನು ತನ್ನ ಮಗಳ ಅಂತಃಪುರದಲ್ಲಿ ಚಿತ್ರಕಾರನಾಗಿ ನಿಯಮಿಸಿದನು. ನಾನು ಅಲ್ಲಿ ನಿನ್ನ ಚಿತ್ರವನ್ನು ಬರೆದೆ. ನನ್ನ ನಂಬಿಕೆಯ ಸ್ನೇಹಿತನೊಬ್ಬನು ಉನ್ಮತ್ತನಂತೆ ಹಾಡುತ್ತ ಕುಣಿಯುತ್ತ ಅರಮನೆಯ ಮುಂದೆ ಬಂದನು. ವಿನೋದಕ್ಕಾಗಿ ಅವನನ್ನು ಅಂತಃಪುರಕ್ಕೆ ಕರೆತರಲು, ಅವನು ನಿನ್ನ ಚಿತ್ರವನ್ನು ನೋಡಿ ಅದನ್ನು ವರ್ಣಿಸುತ್ತ “ಆಹಾ! ಕಮಲಾಕರ! ಕಮಲಾಕರ!” ಎಂದು ಕುಣಿಯುವುದಕ್ಕೆ ಮೊದಲು ಮಾಡಿದನು. ರಾಜಪುತ್ರಿಯು “ಇದೇನು ಸಮಾಚಾರ? ಇದನ್ನು ಯಾರು ಬರೆದವರು?” ಎಂದು ವಿಚಾರಿಸಲು ನಾನು ಮುಂದೆ ಬಂದು “ಈ ರಾಜಪುತ್ರನು ತುಂಬ ರೂಪವಂತನೆಂದು ನಾನು ಬರೆದೆ; ಅವನನ್ನು ಬಹುಶಃ ಈ ಹುಚ್ಚನು ನೋಡಿದ್ದಿರಬಹುದು!” ಎಂದು ಉತ್ತರಕೊಟ್ಟೆ. ಇದನ್ನೆಲ್ಲಾ ತಿಳಿದು ರಾಜನಾದ ಮೇಘಮಾಲಿಯು ನನ್ನನ್ನೂ ಆ ಹುಚ್ಚನನ್ನೂ ಹೊರಡಿಸಿದನು. ಆದರೆ ಅಂದಿನಿಂದ ಹಂಸಾವಳಿಗೆ ನಿನ್ನ ಮೇಲೆ ಮನಸ್ಸಾಗಿ ಕೃಶವಾಗುತ್ತ ಬಂದಳು; ಮೈಗೆ ಆಲಸ್ಯವೆಂದು ನೆವ ಹಾಕಿ ಅವಳು ವಿಷ್ಣುದೇವಾಲಯಕ್ಕೆ ಸೇವೆಗೆಂದು ಹೋಗಿಬರುತ್ತಿರಲು, ನಾನು ಒಂದು ದಿನ ಅಲ್ಲಿಗೆ ದೇವರ ಸೇವೆಗೆಂದು ಹೋದೆ. ಆಕೆ ನನ್ನನ್ನು ಕರೆದು ಪೂಜಿಸಿ ವಸ್ತ್ರಗಳನ್ನೂ ಆಭರಣಗಳನ್ನೂ ಕೊಟ್ಟಳು. ಹೊರಗೆ ಬಂದು ನೋಡಿಕೊಂಡಾಗ ವಸ್ತ್ರದ ಕೊನೆಯಲ್ಲಿ ನಾನು ಹೇಳುತ್ತಿರುವ ಶ್ಲೋಕ ಬರೆದಿತ್ತು. ಅದನ್ನು ಓದಿದ ಕೂಡಲೆ ಆಕೆಯ ಮನೋಭಾವ ತಿಳಿದು ನಿನಗೆ ಹೇಳೋಣವೆಂದು ಬಂದೆ. ಇದೇ ಆ ವಸ್ತ್ರ! ಇದೇ ಆಕೆ ಬರೆದಿರುವ ಶ್ಲೋಕ!”

ಹೀಗೆಂದು ಅವನು ಆ ವಸ್ತ್ರವನ್ನು ತೋರಿಸಲು ರಾಜಕುಮಾರನು ಅದನ್ನು ನೋಡಿ ಆ ಶ್ಲೋಕವನ್ನು ಓದಿಕೊಂಡನು. ಕೂಡಲೆ ಹಂಸಾವಳಿಯು ಅವನ ಕಣ್ಣುಗಳ ಮೂಲಕವೂ ಕಿವಿಗಳ ಮೂಲಕವೂ ಅವನ ಹೃದಯವನ್ನು ಹೊಕ್ಕಂತಾಯಿತು; ಅವಳನ್ನು ಪಡೆಯುವುದು ಹೇಗೆಂದು ಅವನು ಯೋಚಿಸುತ್ತಿರಲು, ಮಹಾರಾಜನು ಅವನಿಗೆ ಹೇಳಿಕಳುಹಿಸಿ, “ಮಗೂ! ರಾಜರು ಮಂತ್ರಹಾಕಿದ ಹಾವುಗಳಂತೆ ಮನೆಯಲ್ಲಿಯೇ ಮಂಕಾಗಿ ಕುಳಿತುಬಿಟ್ಟರೆ ಅದು ಅವರ ಕೇಡು; ನೀನು ಸುಖಮಗ್ನನಾಗಿರುವುದು ಹೊರತು ವಿಜಯದ ಮೇಲೆ ಆಸೆಯನ್ನೇ ಎಂದೂ ತೋರಿಸಿಲ್ಲ. ಆದ್ದರಿಂದ ನಮ್ಮ ಶತ್ರುವಾದ ಅಂಗಾಧಿಪತಿಯನ್ನು ಜಯಿಸಿಕೊಂಡು ಬಾ!” ಎಂದು ಹೇಳಿದನು. ರಾಜಪುತ್ರನಿಗೆ ಸಂತೋಷವಾಗಿ ಸೈನ್ಯ ತೆಗೆದುಕೊಂಡು ಹೊರಟು ಅವನನ್ನು ಸೋಲಿಸಿ ಸೆರೆಹಿಡಿದು ತಂದೆಯ ಹತ್ತಿರಕ್ಕೆ ಕಳುಹಿಸಿ “ನಾನು ಬೇರೆ ರಾಜನನ್ನು ಜಯಿಸುವುದಕ್ಕೆ ಹೋಗುತ್ತೇನೆ!” ಎಂದು ವಿದಿಶಾನಗರದ ಹತ್ತಿರಕ್ಕೆ ಬಂದು ಹಂಸಾವಳಿಯನ್ನು ಅಪೇಕ್ಷಿಸಿ ಮೇಘಮಾಲಿಗೆ ದೂತನೊಡನೆ ಹೇಳಿಕಳುಹಿಸಿದನು. ರಾಜನು ತಾನೇ ಬಂದು “ರಾಜಪುತ್ರ! ಇದಕ್ಕೆ ನೀನೇ ಬರಬೇಕಾಗಿತ್ತೆ? ದೂತನ ಕೈಯಲ್ಲಿ ಹೇಳಿಕಳುಹಿಸಿದ್ದರೆ ಸಾಕಾಗಿತ್ತು. ನನಗೆ ಇದು ಇಷ್ಟವಾದದ್ದೇಯೆ. ಏಕೆಂದರೆ ಈ ಹಂಸಾವಳಿಯು ಇನ್ನೂ ಚಿಕ್ಕವಳಾಗಿದ್ದಾಗಲೇ ಇಂಥ ಹುಡುಗಿಗೆ ಯಾವನು ಗಂಡನಾಗುತ್ತಾನೋ ಎಂದು ನನಗೆ ಚಿಂತೆ ಹತ್ತಿ ಆ ಚಿಂತೆಯಲ್ಲಿಯೇ ಜ್ವರ ಬಂದುಬಿಟ್ಟಿತು. ಅಂದಿನ ರಾತ್ರಿ ವಿಷ್ಣುವು ಕನಸಿನಲ್ಲಿ ಕಾಣಿಸಿಕೊಂಡು ‘ಹಂಸಾವಳಿಯು ನಿನ್ನನ್ನು ಮುಟ್ಟಿದರೆ ಜ್ವರವಿಳಿದು ಹೋಗುತ್ತದೆ; ನನ್ನ ಪೂಜೆಯಿಂದ ಪಾವನವಾದ ಅವಳ ಕೈ ಸೋಕಿದರೆ ಎಂಥ ಜ್ವರಪೀಡಿತರಿಗೂ ಜ್ವರ ವಾಸಿಯಾಗಿಹೋಗುತ್ತದೆ. ಅವಳ ಮದುವೆಯ ಚಿಂತೆಯನ್ನು ಬಿಡು; ಕಮಲಾಕರನು ಅವಳಿಗೆ ಗಂಡನಾಗುತ್ತಾನೆ; ಆದರೆ ಸ್ವಲ್ಪಕಾಲ ಕಷ್ಟವಿರುತ್ತದೆ!’ ಎಂದು ಹೇಳಿದನು: ಅದರಂತೆ ಹಂಸಾವಳಿಯು ನನ್ನನ್ನು ಮುಟ್ಟಲು ನನ್ನ ಜ್ವರ ವಾಸಿಯಾಯಿತು. ಹೀಗೆ ನಿಮ್ಮ ಮದುವೆ ದೈವ ಸಂಕಲ್ಪಿತವಾದದ್ದು; ಆದ್ದರಿಂದ ಹಂಸಾವಳಿಯನ್ನು ನಿನಗೆ ಕೊಟ್ಟಿದ್ದೇನೆ!” ಎಂದು ಅವನನ್ನು ತನ್ನ ರಾಜಧಾನಿಗೆ ಕರೆದುಕೊಂಡು ಹೋದನು. ಹಂಸಾವಳಿಗೂ ಇದೆಲ್ಲಾ ತಿಳಿಯಿತು. ಆದರೆ ಅವಳಿಗೆ ಈ ಕಮಲಾಕರನು ತಾನು ಚಿತ್ರದಲ್ಲಿ ನೋಡಿದವನೇಯೋ, ಅದೇ ಹೆಸರಿನ ಬೇರೆ ಒಬ್ಬನೋ ಎಂದು ಸಂದೇಹ ಬಂದು ಕನಕಮಂಜರಿಯೆಂಬ ತನ್ನ ಸಖಿಯನ್ನು ಕರೆದು ಅವನನ್ನು ನೋಡಿಕೊಂಡು ಬರುವಂತೆ ಹೇಳಿ ಕಳುಹಿಸಿದಳು. ಅವಳು ತಾಪಸೀವೇಷದಲ್ಲಿ ಹೋಗಿ ಅವನನ್ನು ಕಂಡಾಗ, ಅವನ ಮೋಹನಾಕಾರವನ್ನು ನೋಡಿ ಬೆರಗಾಗಿ “ಇಂಥವನನ್ನು ಸೇರದಿದ್ದರೆ ಹುಟ್ಟಿ ಏನು ಪ್ರಯೋಜನ? ಆದ್ದರಿಂದ ಅದಕ್ಕೆ ತಕ್ಕ ಪ್ರಯತ್ನ ಮಾಡುತ್ತೇನೆ” ಎಂದು ಚಿಂತಿಸಿ, ಅವನಿಗೆ ಆಶೀರ್ವದಿಸಿ ಒಂದು ಮಣಿಯನ್ನು ಉಪಾಹಾರವಾಗಿ ಕೊಟ್ಟಳು; ಮತ್ತು “ಮಹಾರಾಜ! ಈ ಮಣಿಯನ್ನು ಧರಿಸಿದ್ದರೆ ಶತ್ರುಗಳ ಶಸ್ತ್ರಾಸ್ತ್ರಗಳು ಸ್ತಂಭನವಾಗುತ್ತವೆ; ಇದರಿಂದ ನನಗಿಂತ ನಿನಗೇ ಉಪಯೋಗವೆಂದು ನಿನಗೆ ಕೊಟ್ಟಿದ್ದೇನೆ!” ಎಂದಳು. ಅನಂತರ ಅರಮನೆಗೆ ಬಂದು ಹಂಸಾವಳಿಯನ್ನು ಕಂಡು “ಅಮ್ಮಾ! ನಾನು ತಾಪಸೀವೇಷಧರಿಸಿ ಅವನ ಬಿಡಾರಕ್ಕೆ ಹೋಗಲು ದ್ವಾರಪಾಲಕನು ‘ನಿನಗೆ ಭೂತತಂತ್ರ ಗೊತ್ತಿದೆಯೆ?’ ಎಂದು ಕೇಳಿದನು. ನಾನು ಬಲ್ಲೆ ಎನ್ನಲು ನನ್ನನ್ನು ಒಳಗೆ ಕಮಲಾಕರನ ಹತ್ತಿರಕ್ಕೆ ಕರೆದುಕೊಂಡು ಹೋದನು. ಅಲ್ಲಿ ನಾನು ಕಂಡದ್ದನ್ನು ಬಾಯಿಂದ ಹೇಳಬಾರದು; ಆದರೆ ನಿನ್ನಲ್ಲಿರುವ ಭಕ್ತಿಯ ಸಲುವಾಗಿ ಹೇಳಲೇಬೇಕು-ರಾಜಪುತ್ರನು ಭೂತಶಂಕೆಯಿಂದ ನರಳುತ್ತಿದ್ದನು. ನಾನು ಒಂದು ಮಣಿಯನ್ನು ಕೊಟ್ಟು ಅವನಿಗೆ ಕಟ್ಟಿಸಿ ನಾಳೆ ಬೆಳಗ್ಗೆ ಇದರ ದೋಷವನ್ನು ಹೋಗಲಾಡಿಸುತ್ತೇನೆ ಎಂದು ಹೇಳಿ ಬಂದುಬಿಟ್ಟೆ, ನೀನು ಏನು ಬೇಕಾದರೂ ಮಾಡು!” ಎಂದಳು. ಋಜುಸ್ವಭಾವದ ಹಂಸಾವಳಿಯು “ನಾನು ಮತ್ತೊಬ್ಬನನ್ನು ಮದುವೆಯಾಗುವುದಿಲ್ಲ; ಆದ್ದರಿಂದ ಪ್ರಾಣ ಕಳೆದುಕೊಳ್ಳಬೇಕು; ಇಲ್ಲ ಕಾಡುಪಾಲಾಗಬೇಕು; ಇದಕ್ಕೇನು ಮಾಡೋಣ?” ಎಂದು ಅವಳನ್ನೇ ಕೇಳಿದಳು. ಆ ಮಾಯಾವಿನಿಯು “ಮದುವೆಯ ಹೊತ್ತಿಗೆ ಸರಿಯಾಗಿ ಯಾರಿಗಾದರೂ ನಿನ್ನ ವೇಷ ಹಾಕಿ ಕಳುಹಿಸೋಣ; ಎಲ್ಲರೂ ಆ ಸಡಗರದಲ್ಲಿರುವಾಗ ನಾವಿಬ್ಬರೂ ಎಲ್ಲಿಗಾದರೂ ಓಡಿಹೋಗೋಣ!’ ಎಂದು ಸೂಚಿಸಿದಳು. ಹಂಸಾವಳಿಯು ಹಾಗಾದರೆ ನೀನೇ ನನ್ನ ವೇಷ ಹಾಕಿಕೊಂಡು ಮದುವೆಯಾಗು! ನಿನಗಿಂತ ಆಪ್ತಳನ್ನು ಮತ್ತಾರನ್ನು ತರಲಿ!” ಎಂದಳು. ಅದಕ್ಕೆ ಅವಳು ಸಂತೋಷದಿಂದ ಒಪ್ಪಿ ಮದುವೆಯ ದಿನ ತನ್ನ ಆಪ್ತಸಖಿಯಾದ ಅಶೋಕಕರಿಗೆ ತನ್ನ ವೇಷ ಹಾಕಿ ತಾನು ಹಂಸಾವಳಿಯ ವೇಷ ಹಾಕಿಕೊಂಡು, ಹಂಸಾವಳಿಗೆ “ನೀನು ಕತ್ತಲಾದಮೇಲೆ ಹಿತ್ತಲಬಾಗಿಲಿಂದ ಯಾರೂ ಕಾಣದಂತೆ ಹೊರಟುಹೋಗಿ, ಊರಹೊರಗಿರುವ ಬೂರುಗದ ಮರದ ಪೊಟರೆಯಲ್ಲಿ ಅವಿತುಕೊಂಡಿರು. ನಾನು ಅಲ್ಲಿಗೆ ಬರುತ್ತೇನೆ” ಎಂದು ಹೇಳಿದಳು. ಅದರಂತೆ ಅವಳು ಮದುವೆಯ ರಾತ್ರಿ ಅಲ್ಲಿಗೆ ಹೋಗಲು ಪೊಟರೆಯೊಳಗೆ ತುಂಬ ಕಗ್ಗತ್ತಲು ಕವಿದಿತ್ತು; ಆದ್ದರಿಂದ ಅದರೊಳಗೆ ಹೋಗಲು ಹೆದರಿ ಹತ್ತಿರದಲ್ಲಿದ್ದ ಒಂದು ಆಲದಮರದ ಮೇಲೆ ಹತ್ತಿ ಅದರ ಎಲೆಯ ಮರೆಯಲ್ಲಿ ಅವಿತುಕೊಂಡಿದ್ದಳು. ಅತ್ತ ಕಮಲಾಕರನು ಹಂಸಾವಳೀವೇಷದಲ್ಲಿದ್ದ ಕನಕಮಂಜರಿಯನ್ನು ಮದುವೆ ಮಾಡಿಕೊಂಡು, ಕನಕಮಂಜರಿಯ ವೇಷದಲ್ಲಿದ್ದ ಅಶೋಕಕರಿಯನ್ನು ಒಡಗೊಂಡು ಶುಭದಿನವಾದ್ದರಿಂದ ಅಂದಿನ ರಾತ್ರಿಯೇ ತನ್ನ ಬಿಡಾರಕ್ಕೆ ಹೊರಟನು. ಬೂರುಗದ ಮರದ ಹತ್ತಿರಕ್ಕೆ ಬಂದಕೂಡಲೆ ಕನಕಮಂಜರಿಯು ಅವನನ್ನು ಕುರಿತು “ಆರ್ಯಪುತ್ರ! ನನ್ನ ಕನಸಿನಲ್ಲಿ ಈ ಬೂರುಗದ ಮರದಿಂದ ಒಬ್ಬ ರಾಕ್ಷಸಿಯು ಬಂದು ನನ್ನನ್ನು ಹಿಡಿದುಕೊಂಡಳು. ಆಗ ಒಬ್ಬ ಬ್ರಾಹ್ಮಣನು ಓಡಿಬಂದು ನನ್ನನ್ನು ಬಿಡಿಸಿದನು. ಅವನು ‘ಅಮ್ಮಾ! ಈ ಮರವನ್ನು ಸುಡಿಸಿಬಿಡಬೇಕು. ಅದರಿಂದ ಯಾರಾದರೂ ಹೆಂಗಸು ಹೊರಬಂದರೆ ಅವಳನ್ನು ಹಿಡಿದು ಅದರೊಳಗೇ ಹಾಕಿಸಬೇಕು; ಹಾಗಾದರೆ ಶುಭವಾಗುತ್ತದೆ'-ಎಂದು ಹೇಳಿ ಮಾಯವಾದನು! ಕೂಡಲೆ ನನಗೆ ಎಚ್ಚರವಾಯಿತು; ಆದ್ದರಿಂದ ನನಗೆ ತುಂಬ ದಿಗಿಲಾಗಿದೆ!" ಎಂದಳು. ಅವನು ತನ್ನ ಆಳುಗಳಿಗೆ ಹೇಳಿ ಆ ಮರಕ್ಕೆ ಬೆಂಕಿ ಹಾಕಿಸಿದನು. ಹಂಸಾವಳಿಯು ಹೊರಕ್ಕೆ ಬರದೆ ಇದ್ದದ್ದರಿಂದ ಅವಳು ಸುಟ್ಟುಹೋದಳೆಂದೇ ತಿಳಿದು ಕನಕಮಂಜರಿಯು ಸಂತೋಷಗೊಂಡಳು. ಸ್ವಲ್ಪ ಕಾಲಾನಂತರ ಅವನು ಕೋಶಲನಗರಕ್ಕೆ ಹೋಗಲು, ರಾಜನು ಅವನಿಗೆ ಪಟ್ಟಾಭಿಷೇಕ ಮಾಡಿ ತಾನು ತಪಸ್ಸಿಗಾಗಿ ಕಾಡಿಗೆ ಹೋದನು.

ಅತ್ತ ಹಂಸಾವಳಿಯು ಆಲದಮರದ ಮೇಲಿಂದ ನಡೆದ ಸಂಗತಿಯನ್ನೆಲ್ಲಾ ನೋಡಿ ತನಗೆ ಮೋಸವಾಯಿತೆಂದು ತಿಳಿದು ಆ ಬೂರುಗದ ಮರದ ಬೆಂಕಿಯಲ್ಲಿಯೇ ಬಿದ್ದು ಪ್ರಾಣ ಕಳೆದುಕೊಳ್ಳುವುದಕ್ಕೆಂದು ಹೋದಳು. ಅಷ್ಟರಲ್ಲಿಯೇ ವಿವೇಕ ಬಂದು “ಸತ್ತರೆ ಏನು ಬಂದ ಹಾಗಾಯಿತು? ಬದುಕಿದ್ದರೆ ಮುಯ್ಯಾದರೂ ತೀರಿಸಿಕೊಳ್ಳಬಹುದು; ಅಲ್ಲದೆ ಶ್ರೀವಿಷ್ಣುವು ನಮ್ಮ ತಂದೆಗೆ ‘ಹಂಸಾವಳಿ ಕಮಲಾಕರನನ್ನೇ ಮದುವೆಮಾಡಿಕೊಳ್ಳುತ್ತಾಳೆ; ಆದರೆ ಸ್ವಲ್ಪ ಕಷ್ಟವಾಗುತ್ತದೆ ಎಂದು ಹೇಳಿದ್ದನು. ಆದ್ದರಿಂದ ಸ್ವಲ್ಪ ಕಾಲ ಎಲ್ಲಾದರೂ ಹೋಗಿದ್ದು ನೋಡೋಣ!” ಎಂದುಕೊಂಡು ಹೊರಟು ಒಂದು ರಮ್ಯವಾದ ವನ ಸಿಕ್ಕುತ್ತಲೇ ಅಲ್ಲಿ ಕಮಲಾಕರನು ದೊರಕಲೆಂದು ಶ್ರೀವಿಷ್ಣುವನ್ನು ಪೂಜಿಸಿಕೊಂಡಿದ್ದಳು.

ಇತ್ತ ಕೋಶಲದಲ್ಲಿ ಒಂದುಬಾರಿ ಕಮಲಾಕರನು ನಾಲ್ಕರ ಜ್ವರ ಬಂದು ಮಲಗಿದನು. ಅದನ್ನು ನೋಡಿ ಸುಳ್ಳು ಹಂಸಾವಳಿಗೆ ಹೆದರಿಕೆಯಾಯಿತು. ಇದುವರೆಗೆ ಅಶೋಕಕರಿಯು ತನ್ನ ಗುಟ್ಟನ್ನು ಎಲ್ಲಿ ರಟ್ಟುಮಾಡಿಬಿಡುತ್ತಾಳೋ ಎಂಬ ಹೆದರಿಕೆಯೊಂದೇ ಇತ್ತು; ಈಗ ಈ ಜ್ವರದ ಸಂಬಂಧದಲ್ಲಿ ತನ್ನ ಗುಟ್ಟು ಎಲ್ಲಿ ರಟ್ಟಾಗಿಬಿಡುವುದೋ ಎಂಬ ಹೆದರಿಕೆಯೂ ಉಂಟಾಯಿತು. ಆದ್ದರಿಂದ ರಾಜನು ಜ್ವರ ನಿವಾರಣೆಗೆ ಹಂಸಾವಳೀ ಕರಸ್ಪರ್ಶವನ್ನು ಜ್ಞಾಪಿಸಿಕೊಳ್ಳುವುದಕ್ಕೆ ಮುಂಚೆಯೇ ಅವನ ಜ್ವರವನ್ನು ಬೇರೆ ರೀತಿಯಲ್ಲಿ ವಾಸಿಮಾಡಿಬಿಡುತ್ತೇನೆ, ಈ ಅಶೋಕಕರಿಯನ್ನೂ ತೀರಿಸಿಬಿಡುತ್ತೇನೆ, ಎಂದು ಯೋಚಿಸಿ ತನ್ನ ಸಖಿಯನ್ನು ಶಿವಾಲಯಕ್ಕೆ ಕರೆದುಕೊಂಡುಹೋಗಿ ಅಲ್ಲಿ ಒಂದು ಆಡನ್ನು ಬಲಿಕೊಟ್ಟು ಅದರ ರಕ್ತಮಾಂಸಹೃದಯಗಳಿಂದ ಶಿವಲಿಂಗವನ್ನು ಪೂಜಿಸಿ, ಹಿಟ್ಟಿನಿಂದ ಜ್ವರದ ಪ್ರತಿಮೆಮಾಡಿ ಅದರಲ್ಲಿ ಜ್ವರವನ್ನು ಆವಾಹನೆ ಮಾಡಿ ಪೂಜೆನಡೆಸಿ ಅಶೋಕಕರಿಯನ್ನು ನಮಸ್ಕಾರ ಮಾಡೆಂದಳು. ಅವಳು ನಮಸ್ಕರಿಸಲು ಅವಳ ಕತ್ತನ್ನು ಕತ್ತಿಯಿಂದ ಹೊಡೆದಳು. ಆದರೆ ದೈವವಶಾತ್ ಕತ್ತು ಕತ್ತರಿಸದೆ ಗಾಯವಾಗಿ ಅವಳು ಕೂಗಿಕೊಂಡಳು. ಜನರು ಓಡಿಬಂದು ಕತ್ತಿಹಿಡಿದಿದ್ದ ಕನಕಮಂಜರಿಯನ್ನು ರಾಕ್ಷಸಿ ಎಂದು ತಿಳಿದು ಹೊಡೆದು ಹಣ್ಣುಗಾಯಿ ನೀರುಗಾಯಿ ಮಾಡಿದರು. ಕಮಲಾಕರನ ಹತ್ತಿರಕ್ಕೆ ದೂರು ಹೋಯಿತು. ಅವನು ಅಶೋಕಕರಿಯಿಂದ ಎಲ್ಲವನ್ನೂ ತಿಳಿದನು. ಈ ಮಧ್ಯೆ ಕನಕಮಂಜರಿಯು ಏಟಿನ ಯಾತನೆಯಿಂದ ಪ್ರಾಣಬಿಟ್ಟಳು. ಆಗ ರಾಜನು `ಅಯ್ಯೋ! ಹಂಸಾವಳಿಯನ್ನು ಕೈಯ್ಯಾರೆ ಸುಟ್ಟೆನೇ’ ಎಂದು ನೊಂದುಕೊಂಡನು. ಮತ್ತೆ `ಹಂಸಾವಳಿಯು ಕಮಲಾಕರನನ್ನೇ ಮದುವೆಯಾಗುತ್ತಾಳೆ; ಆದರೆ ಸ್ವಲ್ಪ ಕಷ್ಟವನ್ನು ಅನುಭವಿಸಬೇಕಾಗುತ್ತದೆ’ ಎಂದು ವಿಷ್ಣು ಹೇಳಿದ್ದನ್ನು ಜ್ಞಾಪಿಸಿಕೊಂಡು ಆ ವಂದಿಯನ್ನು ಬರಮಾಡಿಕೊಂಡನು. ಅವನೊಡನೆ ಹಂಸಾವಳಿಯನ್ನು ಹುಡುಕಿಕೊಂಡು ಹೊರಟು, ಅವಳು ತಪಸ್ಸುಮಾಡುತ್ತಿದ್ದ ಎಡೆಗೆ ಬಂದನು. ಅವರನ್ನು ನೋಡಿ ಅವಳು ದುಃಖಪರವಶಳಾಗಿ ಮೂರ್ಛೆಹೋದಳು. ಕಮಲಾಕರನು ಅವಳನ್ನು ಉಪಚರಿಸಿ, ತಮ್ಮ ಊರಿಗೆ ಕರೆದುಕೊಂಡು ಹೋದನು. ಮೇಘಮಾಲಿಗೆ ಹೇಳಿಕಳುಹಿಸಿ, ಅವಳನ್ನು ವೈಭವದಿಂದ ಮದುವೆಯಾಗಿ ಸುಖವಾಗಿದ್ದನು.

ಹೀಗೆ ಆಪತ್ತು ಬಂದಾಗ ಧೈರ್ಯದಿಂದಿದ್ದರೆ ಎಲ್ಲವೂ ಕೈಗೂಡುತ್ತದೆ. ಆದ್ದರಿಂದ ಪ್ರಾಣಬಿಡಬೇಡ; ಬದುಕಿದ್ದರೆ ನಿಮ್ಮ ಪ್ರಭು ದೊರೆಯುತ್ತಾನೆ- ಎಂದು ಹೇಳಿ ಆತ್ಮಹತ್ಯವನ್ನು ತಪ್ಪಿಸಿ ಹೊರಟುಹೋದನು. ನಾನು ನಿನ್ನನ್ನು ಹುಡುಕಿಕೊಂಡು ಉಜ್ಜಯಿನಿಗೆ ಹೋದೆ. ಅಲ್ಲಿ ನೀನು ಸಿಕ್ಕದಿರಲು, ಊಟಕ್ಕೂ ವಸತಿಗೂ ದುಡ್ಡುಕೊಟ್ಟು ಒಬ್ಬ ಹೆಂಗಸಿನ ಮನೆಯಲ್ಲಿ ನಿಂತೆ. ರಾತ್ರಿ ಸ್ವಲ್ಪ ನಿದ್ರೆ ಬಂದು ಎಚ್ಚರವಾಗಲು, ಆ ಹೆಂಗಸು ಪಿಟಪಿಟನೆ ಏನೋ ಮಂತ್ರ ಹೇಳುತ್ತ ಜವೆಗೋಧಿಯನ್ನು ಹಿಡಿಹಿಡಿಯಲ್ಲಿ ತೆಗೆದು ಮನೆಯಲ್ಲೆಲ್ಲಾ ಎರಚುತ್ತಿದ್ದದ್ದು ಕಂಡಿತು. ಹಾಗೆಯೇ ನೋಡುತ್ತಿರಲು, ಅದು ಆ ಕ್ಷಣ ಮೊಳೆಯಿತು, ಬೆಳೆಯಿತು, ತೆನೆಬಿಟ್ಟಿತು. ಅದನ್ನು ಅವಳು ಕುಯ್ದಳು, ಕುಟ್ಟಿದಳು, ಬೀಸಿ ಹಿಟ್ಟು ಮಾಡಿ ಬೇಯಿಸಿಟ್ಟಳು. ಆಮೇಲೆ ಅವಳು ಸ್ನಾನಕ್ಕೆಂದು ಹೋಗಲು ಅವಳು ಶಾಕಿನಿಯಿರಬೇಕೆಂದು ಊಹಿಸಿ ನಾನು ಮೆಲ್ಲನೆ ಎದ್ದು ಅವಳು ಒಳಗೆ ಇಟ್ಟಿದ್ದ ಹಿಟ್ಟನ್ನು ಈ ಪಾತ್ರೆಯಲ್ಲಿಟ್ಟು, ಈ ಪಾತ್ರೆಯಲ್ಲಿದ್ದ ಹಿಟ್ಟನ್ನು ಒಳಗಿದ್ದ ಪಾತ್ರೆಯಲ್ಲಿಟ್ಟು ಏನೂ ಅರಿಯದವನಂತೆ ಮಲಗಿಬಿಟ್ಟೆ. ಬೆಳಗ್ಗೆ ನನ್ನನ್ನು ಎಬ್ಬಿಸಿ ನನಗೆ ಹಿಟ್ಟನ್ನು ಬಡಿಸಿ ತಾನೂ ತಿಂದಳು. ನಾನು ಅದಲು ಬದಲು ಮಾಡಿದ್ದು ತಿಳಿಯದು. ಆದ್ದರಿಂದ ಆ ಮಂತ್ರಹಾಕಿದ ಹಿಟ್ಟನ್ನು ಅವಳು ತಿಂದಳು. ತಿಂದಕೂಡಲೆ ಒಂದು ಆಡಾಗಿ ನಿಂತಳು. ನಾನು ಅವಳನ್ನು ಕಟುಕನಿಗೆ ಮಾರಿದೆ; ಆ ಕಟುಕನ ಹೆಂಡತಿ ನನ್ನನ್ನು ನೋಡಿ "ನನ್ನ ಸ್ನೇಹಿತಳಿಗೆ ಮೋಸಮಾಡಿದ್ದೀಯೆ, ಅದಕ್ಕೆ ತಕ್ಕ ಫಲವನ್ನು ಅನುಭವಿಸುತ್ತೀಯೆ!’ ಎಂದು ಹೆದರಿಸಿದಳು. ನಾನು ಆ ಸ್ಥಳವನ್ನು ಬಿಟ್ಟು ಊರಹೊರಗೆ ಹೋಗಿ ಆಯಾಸದಿಂದ ಒಂದು ಆಲದಮರದ ಕೆಳಗೆ ಹೋಗಿ ನಿದ್ರೆಹೋದೆ. ಆಗ ಆ ಕಟುಕನ ಹೆಂಡತಿಯು ಬಂದು ನನ್ನ ಕತ್ತಿಗೆ ಈ ದಾರವನ್ನು ಕಟ್ಟಿಹೋದಳು. ಬೆಳಗಾದಾಗ ನೋಡಿಕೊಂಡರೆ ನಾನು ನವಿಲಾಗಿದ್ದೆ; ಆದರೆ ಹಿಂದಿನ ಜ್ಞಾನವೆಲ್ಲಾ ಇತ್ತು. ಕೆಲವು ದಿನದ ಮೇಲೆ ಒಬ್ಬ ವ್ಯಾಧನು ನನ್ನನ್ನು ಹಿಡಿದು ಕಿರಾತರಾಜನ ಪ್ರತೀಹಾರನಾದ ಚೂಡಕೇತುವಿಗೆ ಮಾರಿದನು. ಅವನು ತನ್ನ ಹೆಂಡತಿಗೆ ಕೊಟ್ಟನು. ಅವಳು ನನ್ನನ್ನು ಆಟದ ವಸ್ತುವಾಗಿ ಮಂಟಪದಲ್ಲಿ ಕೂಡಿಹಾಕಿದಳು. ಇಂದು ದೈವವು ನಿನ್ನನ್ನು ಕರೆತಂದು ಕಂಠಸೂತ್ರವನ್ನು ಬಿಚ್ಚಿಸಲು ಮನುಷ್ಯಜನ್ಮ ಬಂತು.

ಈಗ ನಾವು ಇಲ್ಲಿಂದ ಬೇಗ ತಪ್ಪಿಸಿಕೊಂಡು ಹೋಗಬೇಕು; ಇಲ್ಲದಿದ್ದರೆ ತನ್ನ ಗುಟ್ಟು ರಟ್ಟಾದೀತೆಂದು ಅವನು ನಿನ್ನನ್ನು ಕೊಂದುಬಿಡುತ್ತಾನೆ. ಈ ಕೊಠಡಿಗೆ ಹೊರಗಡೆ ಚಿಲಕ ಹಾಕಿ ಬಿಟ್ಟಿರುವುದರಿಂದ ಬಾಗಿಲು ತೆಗೆದುಕೊಂಡು ಹೋಗುವ ಹಾಗಿಲ್ಲ. ಆದ್ದರಿಂದ ನೀನು ಆ ದಾರವನ್ನು ನಿನ್ನ ಕತ್ತಿಗೆ ಕಟ್ಟಿಕೊಂಡು ನವಿಲಾಗಿ ಈ ಕಿಟಕಿಯಿಂದ ತೂರಿ ಆಚೆಗೆ ಹೋಗು; ನಾನು ಕೈ ನೀಡಿ ನಿನ್ನ ಕತ್ತಿನ ದಾರವನ್ನು ಬಿಚ್ಚಿ ಅದನ್ನು ಕಟ್ಟಿಕೊಂಡು ನವಿಲಾಗಿ ನುಸಿದುಬರುತ್ತೇನೆ. ಆಮೇಲೆ ನೀನು ನನ್ನ ದಾರವನ್ನು ಬಿಚ್ಚಿಬಿಡು-ಎಂದು ಹೇಳಿ ಹಾಗೆಯೇ ಮಾಡಿ ಮೃಗಾಂಕದತ್ತನ ಬಿಡಾರಕ್ಕೆ ಹೋದರು. ಬೆಳಗ್ಗೆ ಆ ಶಬರರಾಜನು ಬಂದು ಮೃಗಾಂಕನ ಯೋಗಕ್ಷೇಮವನ್ನು ವಿಚಾರಿಸಿ ಪಗಡೆಯಾಟಕ್ಕೆ ಕರೆದನು. ಶ್ರುತಧಿಯು “ಇಂದು ನವಿಲ ನರ್ತನವನ್ನು ನೋಡಬೇಕೆಂದು ಗೊತ್ತಾಗಿತ್ತಲ್ಲವೇ?” ಎಂದು ಜ್ಞಾಪಿಸಲು, ಶಬರರಾಜನು ತನ್ನ ಪ್ರತೀಹಾರನಿಗೆ ನವಿಲನ್ನು ತರುವಂತೆ ಹೇಳಿದನು. ಅವನು ಮನೆಗೆ ಹೋಗಿ ನೋಡಲು ಅಲ್ಲಿ ನವಿಲೂ ಇಲ್ಲ, ಕಳ್ಳನೆಂದು ಹೇಳಿಕೊಂಡ ಆ ಜೊತೆಗಾರನೂ ಇಲ್ಲ! ಆದ್ದರಿಂದ ಪೆಚ್ಚುಮುಖ ಹಾಕಿಕೊಂಡು ಬಂದು ತನ್ನ ನವಿಲು ಕಳವಾಗಿ ಹೋಗಿತ್ತೆಂದು ತಿಳಿಸಿದನು. ಮೃಗಾಂಕದತ್ತನೂ ಶ್ರುತಧಿಯೂ ಒಬ್ಬರನ್ನೊಬ್ಬರು ನೋಡಿ ನಗುತ್ತಿರಲು, ಶಬರರಾಜನು ಅದೇಕೆಂದು ಕೇಳಿದನು. ಆಗ ಮೃಗಾಂಕದತ್ತನು ರಾತ್ರಿ ನಡೆದದ್ದನ್ನೆಲ್ಲಾ ಹೇಳಿದನು. ಮಾಯಾವಟುವು ಆ ಪ್ರತೀಹಾರನನ್ನು ಕೊಂದು ತನ್ನ ಹೆಂಡತಿಯನ್ನು ದೂರ ಅಟ್ಟಿಬಿಟ್ಟನು. ಮೃಗಾಂಕದತ್ತನು ಅಡ್ಡಬಂದದ್ದರಿಂದ ಅವಳ ಜೀವ ಉಳಿಯಿತು.

೫. ಒಂದು ದಿನ ಮೃಗಾಂಕದತ್ತನೂ ಅವನ ಸ್ನೇಹಿತರೂ ಮಂತ್ರಿಗಳೂ ಮಾಯಾವಟುವೂ ಒಟ್ಟಿಗೆ ಕುಳಿತು ಮಾತನಾಡುತ್ತಿದ್ದಾಗ ಆ ಶಬರರಾಜನ ಸೇನಾಪತಿಯು ಬಂದು “ಸ್ವಾಮೀ! ತಾವು ದೇವಿಗೆ ಬಲಿ ಕೊಡಲು ಒಬ್ಬ ಮನುಷ್ಯ ಬೇಕೆಂದು ಹೇಳಿದ್ದಿರಲ್ಲಾ ಅಂಥವನನ್ನೇ ಒಬ್ಬನನ್ನು ಕರೆತಂದಿದ್ದೇನೆ. ಅವನು ತುಂಬ ಶೂರ; ನಮ್ಮ ಕಡೆಯ ಐನೂರು ಜನರನ್ನು ಕೊಂದಿದ್ದಾನೆ; ಅವನನ್ನು ಚೆನ್ನಾಗಿ ಹೊಡೆದು ಕೈಕಾಲು ಆಡಿಸದ ಹಾಗೆ ಮಾಡಿ ತಂದಿದ್ದೇವೆ!” ಎಂದು ಭಿನ್ನಯಿಸಿದನು. ರಾಜನು “ಇಲ್ಲಿಗೇ ಕರೆದುಕೊಂಡು ಬಾ, ಎಲ್ಲರೂ ನೋಡಲಿ!” ಎಂದನು. ಕೂಡಲೆ ಮೈಮೇಲೆಲ್ಲಾ ಕತ್ತಿಯ ಗಾಯವಾಗಿ, ಧೂಳು ಮೆತ್ತಿಕೊಂಡು ಮದದಾನೆಯಂತಿದ್ದ ಒಬ್ಬ ಮನುಷ್ಯನನ್ನು ಹಿಂಗಟ್ಟುಮುರಿಕಟ್ಟಿ ಅಲ್ಲಿಗೆ ಕರೆತಂದರು. ಮೃಗಾಂಕದತ್ತನು ಅವನನ್ನು ನೋಡಿದಕೂಡಲೆ ಅವನು ತನ್ನ ಮಂತ್ರಿ ಗುಣಾಕರನೆಂದು ಗುರುತಿಸಿ, ಓಡಿಹೋಗಿ ಕಣ್ಣೀರಿಡುತ್ತ ಅವನನ್ನು ಬಾಚಿ ತಬ್ಬಿಕೊಂಡನು. ಅವರವರು ಸ್ನೇಹಿತರೆಂದು ತಿಳಿದಕೂಡಲೆ ಭಿಲ್ಲರಾಜನು ಪಶ್ಚಾತ್ತಾಪಪಟ್ಟು ಅವನನ್ನು ಉಪಚರಿಸಿ ಸಮರ್ಥರಾದ ವೈದ್ಯರನ್ನು ಅವನ ಗಾಯಗಳಿಗೆ ಚಿಕಿತ್ಸೆ ಮಾಡುವಂತೆ ನಿಯಮಿಸಿದನು. ಅವನು ವಿಶ್ರಾಂತಿ ಪಡೆದನಂತರ ಮೃಗಾಂಕನು ಅವನನ್ನು ನೋಡಿ “ಮಿತ್ರ! ನಿನ್ನ ವೃತ್ತಾಂತವೇನು ಹೇಳು!” ಎಂದು ಕೇಳಲು ಅವನು ಹೀಗೆಂದನು:-


##  ಗುಣಾಕರನ ವೃತ್ತಾಂತ


‘ದೇವ! ನಾಗಶಾಪದಿಂದ ನಾವು ಬೇರೆಯಾದಮೇಲೆ ಅಲ್ಲಿ ಇಲ್ಲಿ ಸುತ್ತುತ್ತಾ, ವಿಂಧ್ಯವಾಸಿನೀ ಕ್ಷೇತ್ರಕ್ಕೆ ಬಂದೆ. ಅಲ್ಲಿ ಹಗಲೂ ರಾತ್ರಿಯೂ ನಾನಾ ಪ್ರಾಣಿಗಳು ಬಲಿಯಾಗಿ ಆ ಸ್ಥಳವು ಯಮನ ಮನೆಯಂತಿತ್ತು. ಅಲ್ಲಿ ನಿನ್ನನ್ನಗಲಿದ ದುಃಖವನ್ನು ನಾನು ಸಹಿಸಲಾರದೆ ದೇವಿಗಾದರೂ ಬಲಿಯಾಗುತ್ತೇನೆಂದು ಕತ್ತಿಯನ್ನು ತೆಗೆದುಕೊಂಡೆ. ಆಗ ಒಬ್ಬ ವೃದ್ಧ ತಾಪಸಿಯು ಬಂದು ಅದೇಕೆಂದು ಕೇಳಿದಳು. ನಾನು ನನ್ನ ವೃತ್ತಾಂತವನ್ನು ತಿಳಿಸಿದೆನು. ಅವಳು “ಹಾಗೆ ಮಾಡಬೇಡಪ್ಪ! ಸತ್ತವರೂ ಬದುಕಿಬಂದು ಮತ್ತೆ ಸೇರಿದ್ದುಂಟು; ಇನ್ನು ಬದುಕಿರುವವರು ಮತ್ತೆ ಏಕೆ ಸೇರಬಾರದು? ಅದಕ್ಕೆ ಒಂದು ಕಥೆ ಹೇಳುತ್ತೇನೆ ಕೇಳು!” ಎಂದು ಮುಂದಿನ ಕಥೆಯನ್ನು ಹೇಳಿದಳು:-


## ವಿನೀತಮತಿಯ ಕಥೆ


ಅಹಿಚ್ಛತ್ರಪುರದಲ್ಲಿ ಉದಯತುಂಗನೆಂಬ ರಾಜನಿದ್ದನು. ಅವನ ಅಂಗರಕ್ಷಕನಾದ* ಕಮಲಮತಿಗೆ ವಿನೀತಮತಿಯೆಂಬ ಮಗನಿದ್ದನು. ಅವನಿಗೆ ಒಂದು ದಿನ ರಾತ್ರಿ ಪ್ರಶಸ್ತವಾದ ಬೆಳದಿಂಗಳನ್ನು ನೋಡಿ ವಿಹಾರಮಾಡಿಕೊಂಡು ಬರೋಣವೆನ್ನಿಸಿತು. ಒಂದು ಮೈಲಿ ದೂರ ಹೋಗುತ್ತಿದ್ದ ಹಾಗೇ ಒಬ್ಬ ಹೆಂಗಸು ಅಳುವ ಧ್ವನಿ ಕೇಳಿಬಂತು. ಆ ಕಡೆಯೇ ಹೋಗಿ ಒಂದು ಮರದ ಕೆಳಗೆ ಒಬ್ಬ ದಿವ್ಯ ಸ್ತ್ರೀಯು ಅಳುತ್ತ ಕುಳಿತಿದ್ದದ್ದನ್ನು ಕಂಡು “ನೀನು ಯಾರಮ್ಮ? ಏಕೆ ಅಳುತ್ತೀಯೆ?” ಎಂದು ಕೇಳಿದನು. ಅವಳು “ಅಯ್ಯಾ, ನಾನು ನಾಗಪತಿಯಾದ ಗಂಧಮಾಲಿಯ ಮಗಳು; ನನ್ನ ಹೆಸರು ವಿಜಯವತಿ; ಒಂದು ಸಾರಿ ನಮ್ಮ ತಂದೆಯು ರಣದಿಂದ ಹಿಮ್ಮೆಟ್ಟಲು ವಾಸುಕಿಯು ಕೋಪಗೊಂಡು, ‘ನೀನು ಶತ್ರುಗಳಿಂದ ಪರಾಜಿತನಾಗಿ ಅವರ ದಾಸನಾಗು!’ ಎಂದು ಶಾಪಕೊಟ್ಟನು. ಆಗ ಕಾಲಜಿಹ್ವನೆಂಬ ಯಕ್ಷನು ಅವನನ್ನು ಗೆದ್ದು ಎಳೆದುಕೊಂಡು ಹೋದನು. ನಾನು ಗೌರಿಯನ್ನು ತಪಸ್ಸಿನಿಂದ ಮೆಚ್ಚಿಸಲು ಅವಳು ಪ್ರತ್ಯಕ್ಷವಾಗಿ ‘ಮಗಳೆ! ಕಾಲಜಿಹ್ವನು ನಿನ್ನ ತಂದೆಯನ್ನು ದಾಸನಾಗಿ ಮಾಡಿಕೊಂಡು ಮಾನಸ ಸರೋವರದಲ್ಲಿ ಚಕ್ರವಾಕ ಪಕ್ಷಿಯಂತೆ ವಿಹರಿಸುತ್ತಿರುತ್ತಾನೆ. ಅಹಿಚ್ಛತ್ರದ ವೀರನಾದ ವಿನೀತಮತಿಗೆ ಈ ಕುದುರೆಯನ್ನೂ ಕತ್ತಿಯನ್ನೂ ಕೊಟ್ಟು ಕಳುಹಿಸು; ಅವನು ಯಕ್ಷನನ್ನು ಗೆದ್ದು ನಿಮ್ಮ ತಂದೆಯನ್ನು ಕರೆತರುತ್ತಾನೆ’ ಎಂದು ಅಂತರ್ಧಾನಳಾದಳು. ನೀನು ಮನೆ ಬಿಟ್ಟು ಬಂದದ್ದನ್ನು ತಿಳಿದು ಅಳುವಿನಿಂದ ನಿನ್ನ ಗಮನವನ್ನು ಸೆಳೆದೆ” ಎಂದಳು. ಅವನು ಅವಳಿಗೆ ಸಹಾಯಮಾಡುವುದಾಗಿ ಒಪ್ಪಿ ಅವಳು ಕೊಟ್ಟ ಕುದುರೆಯ ಮೇಲೆ ಕುಳಿತು ಕತ್ತಿ ಹಿಡಿದು ಕೂಡಲೆ ಮಾನಸಸರೋವರಕ್ಕೆ ಹೋದನು. ಅವನನ್ನು ನೋಡಿದ ಕೂಡಲೆ ಕಾಲಜಿಹ್ವನು ಪಕ್ಷಿರೂಪವನ್ನು ಬಿಟ್ಟು ಎದ್ದನು; ವಿನೀತಮತಿಯು ಹಾರಿ ಅವನ ಜುಟ್ಟನ್ನು ಹಿಡಿದು ತಲೆಯನ್ನು ಕತ್ತರಿಸುವುದಕ್ಕೆ ಹೋಗಲು ಅವನು ಅಂಗಲಾಚುತ್ತ ಶರಣುಹೊಕ್ಕನು. ಮತ್ತು ಅವನಿಗೆ ಈತಿಬಾಧೆಗಳನ್ನು ನಿವಾರಿಸುವ ಒಂದು ಉಂಗುರವನ್ನು ಉಪಹಾರವಾಗಿ ಕೊಟ್ಟು ಗಂಧಮಾಲಿಯನ್ನು ದಾಸ್ಯದಿಂದ ಬಿಡಿಸಿದನು. ಗಂಧಮಾಲಿಯು ಸಂತೋಷಗೊಂಡು ಅವನಿಗೆ ತನ್ನ ಮಗಳು ವಿಜಯವತಿಯನ್ನು ಕೊಟ್ಟನು. ಹೀಗೆ ವಿನೀತಮತಿಯು ಬೆಳಗಾಗುವ ಹೊತ್ತಿಗೆ ಕತ್ತಿ ಉಂಗುರ ಕುದುರೆ ಕನ್ಯೆಗಳನ್ನು ಸಂಪಾದಿಸಿಕೊಂಡು ಮನೆಗೆ ಹಿಂತಿರುಗಿ ಬಂದನು. ತಂದೆಗೆ ತುಂಬ ಸಂತೋಷವಾಯಿತು. ಅವನು ಒಂದುದಿನ ಮಗನನ್ನು ಕುರಿತು “ಮಗು! ನಮ್ಮ ಉದಯತುಂಗರಾಜನ ಮಗಳು ಉದಯವತಿ ಇದ್ದಾಳಲ್ಲಾ, ಅವಳು ತುಂಬ ವಿದ್ಯಾವಂತೆ; ಅವಳನ್ನು ವಾದದಲ್ಲಿ ಗೆದ್ದವರಿಗೆ ಮದುವೆ ಮಾಡಿಕೊಡುತ್ತೇನೆಂದು ರಾಜನು ಪ್ರತಿಜ್ಞೆಮಾಡಿದ್ದಾನೆ. ಎಷ್ಟೋ ಜನ ಈಗಾಗಲೇ ಪರಾಜಿತರಾಗಿ ಹೋಗಿದ್ದಾರೆ. ನೀನು ಇಂಥ ಶೂರ; ಅವಳನ್ನು ಗೆದ್ದು ಮದುವೆ ಮಾಡಿಕೊಳ್ಳಲಾರೆಯಾ?" ಎಂದು ರಹಸ್ಯದಲ್ಲಿ ಕೇಳಿದನು. ಅವನು “ತಂದೆಯೇ! ಹೆಂಗಸಿನೊಡನೆ ವಾದವೆಂಥದು! ನೀನು ಹೇಳಿದೆಯಲ್ಲಾ ಎಂದು ಹಾಗೆಯೇ ಮಾಡುತ್ತೇನೆ!” ಎಂದು ಮರುದಿನ ಬೆಳಿಗ್ಗೆಯೇ ಅರಮನೆಗೆ ಹೋದನು. ವಿದ್ವಾಂಸರ ಸಭೆ ಸೇರಿತು. ಸ್ವಲ್ಪ ಹೊತ್ತಿನಲ್ಲಿ ರಾಜಪುತ್ರಿಯು ಬಂದು ಕುಳಿತು ಪೂರ್ವಪಕ್ಷವನ್ನು ಹಾಕಿದಳು. ಅದು ಅವಳ ದಂತಕಿರಣಗಳಲ್ಲಿ ಪೋಣಿಸಿದ ಶಬ್ದರತ್ನಗಳ ಮಾಲೆಯಂತೆ ತೋರಿತು. ವಿನೀತಮತಿಯು ಕ್ಷಣಮಾತ್ರದಲ್ಲಿ ಅವಳನ್ನು ಸೋಲಿಸಿದನು. ಆದರೆ ಅವನನ್ನು ತನ್ನ ಪತಿಯಾಗಿ ಪಡೆದದ್ದರಿಂದ, ಅವಳು ಸೋತರೂ ತಾನು ಗೆದ್ದವಳೇ ಎಂದುಕೊಂಡಳು. ಹೀಗೆ ಅವನು ನಾಗಕನ್ನಿಕೆ ರಾಜಕನ್ನಿಕೆ ಇಬ್ಬರೊಡನೆಯೂ ಸುಖವಾಗಿದ್ದನು.

ಒಂದು ದಿನ ಒಬ್ಬ ಬಡಬ್ರಾಹ್ಮಣನು ಅವನ ಹತ್ತಿರ ಯಾಚಕನಾಗಿ ಬಂದು ತುಂಬ ನಿರ್ಬಂಧ ಪಡಿಸಲು ಅವನು ಬೇಸರಪಟ್ಟುಕೊಂಡು, ತನ್ನ ಭೃತ್ಯನನ್ನು ಕರೆದು ಅವನ ಕಿವಿಯಲ್ಲಿ “ಒಂದು ಪಾತ್ರೆಯ ತುಂಬ ಮರಳು ತುಂಬಿ ಅದರ ಬಾಯಿಕಟ್ಟಿ ಇವನಿಗೆ ಕೊಟ್ಟು ಕಳುಹಿಸು!” ಎಂದು ಹೇಳಿದನು. ಆ ಪಾತ್ರೆಯು ಭಾರವಾಗಿರಲು ಅದೆಲ್ಲಾ ಹೊನ್ನಾಗಿರಬಹುದೆಂದು ಆ ಬ್ರಾಹ್ಮಣನು ಸಂತೋಷದಿಂದ ಹೊತ್ತುಕೊಂಡು ಹೋಗಿ ಯಾರೂ ಇಲ್ಲದ ಸ್ಥಳದಲ್ಲಿ ಬಿಚ್ಚಿನೋಡಲು, ಅದರ ತುಂಬ ಮರಳು ಇತ್ತು. ಅದನ್ನು ನೋಡಿ ಅವನು ವ್ಯಥೆಗೊಂಡು ಮರಳನ್ನು ನೆಲದಮೇಲೆ ಸುರಿದುಹೋದನು. ಕಾಲಕ್ರಮದಲ್ಲಿ ಉದಯತುಂಗನು ಮುದುಕನಾಗಿ ಅಳಿಯನಿಗೆ ರಾಜ್ಯವನ್ನು ಒಪ್ಪಿಸಿ ಗಂಗಾಯಾತ್ರೆ ಹೋದನು. ಉಂಗುರದ ಪ್ರಭಾವದಿಂದ ವಿನೀತಮತಿಯ ರಾಜ್ಯವು ಯಾವ ಈತಿಬಾಧೆಯೂ ಇಲ್ಲದೆ ಸುಭಿಕ್ಷವಾಗಿತ್ತು.

ಒಂದು ದಿನ ಪರದೇಶದಿಂದ ಒಬ್ಬ ಭಿಕ್ಷುವು ಬಂದು ಅವನನ್ನು ವಾದಕ್ಕೆ ಕರೆದನು. “ನಾನು ಸೋತರೆ ಬ್ರಾಹ್ಮಣರನ್ನು ಶುಶ್ರೂಷೆ ಮಾಡಿಕೊಂಡಿರುತ್ತೇನೆ, ನೀನು ಸೋತರೆ ಬೌದ್ಧಧರ್ಮವನ್ನು ಅವಲಂಬಿಸಬೇಕು” ಎಂದು ಅವನನ್ನು ಒಪ್ಪಿಸಿದನು. ವಾದದಲ್ಲಿ ರಾಜನು ಸೋತು ಸೌಗತಧರ್ಮವನ್ನು ಹಿಡಿಯಬೇಕಾಯಿತು. ಭಿಕ್ಷುವು ಅವನಿಗೆ ಆಣವಸ್ವಪ್ನವನ್ನು ತೋರಿಸಲು ಅವನಿಗೆ ಅದರಲ್ಲಿ ಪರಲೋಕದ ಆಳುಗಳು ಕಾದ ಮರಳನ್ನು ಕೊಟ್ಟು ತಿನ್ನುವಂತೆ ಹೇಳಿದರು. ಯಾಚಕನಿಗೆ ಮರಳನ್ನು ದಾನವಾಗಿ ಕೊಟ್ಟಿದ್ದರ ಫಲ ಅದು. ಆದ್ದರಿಂದ ಹತ್ತುಕೋಟಿ ಹೊನ್ನುಗಳನ್ನು ಅದಕ್ಕೆ ಪ್ರಾಯಶ್ಚಿತ್ತವಾಗಿ ದಾನಕೊಟ್ಟನು. ಮರುದಿನ ಕನಸಿನಲ್ಲಿಯೂ ಅವನಿಗೆ ಕಾದ ಮರಳೇ ಬಂತು... ಆದ್ದರಿಂದ ಅವನು ವಿಷಣ್ಣನಾಗಿ “ನಮ್ಮಂಥವರು ಇಷ್ಟು ಕಷ್ಟವಾದ ಧರ್ಮವನ್ನು ಆಚರಿಸುವುದು ಹೇಗೆ ಸಾಧ್ಯ!” ಎಂದನು. ಅವನು ‘ಹಾಗಲ್ಲ! ಧೀರರೂ ಉತ್ಸಾಹಶಾಲಿಗಳೂ ಆದವರನ್ನು ದೇವತೆಗಳು ರಕ್ಷಿಸಿ ಅವರ ಇಷ್ಟಾರ್ಥವನ್ನು ನೆರವೇರಿಸುತ್ತಾರೆ. ನೀನು ಬೋಧಿಸತ್ತ್ವನ ವರಾಹಜಾತಕವನ್ನು ಕೇಳಿಲ್ಲದಿದ್ದರೆ ಹೇಳುತ್ತೇನೆ ಕೇಳು" ಎಂದು ಮುಂದಿನ ಕಥೆಯನ್ನು ಹೇಳಿದನು: -


## ವರಾಹಜಾತಕನ ಕಥೆ


ಹಿಂದೆ ವಿಂಧ್ಯಪರ್ವತದ ಗುಹೆಯೊಂದರಲ್ಲಿ ಬುದ್ಧಾಂಶದಿಂದ ಹುಟ್ಟಿದ ಒಂದು ಹಂದಿಯು ಒಂದು ಕಪಿಯೊಡನೆ ಪ್ರಾಣಿಹಿತವಾದ ಕಾರ್ಯಮಾಡಿಕೊಂಡು ಸ್ನೇಹದಿಂದ ಇತ್ತು. ಒಂದು ಸಾರಿ ಐದು ದಿನ ಒಂದೇಸಮನೆ ಮಳೆ ಹಿಡಿದುಕೊಂಡಿತು. ಆಗ ಒಂದು ಸಿಂಹವು ತನ್ನ ಹೆಂಡತಿಯೊಡನೆಯೂ ಮಗನೊಡನೆಯೂ ಆ ಗುಹೆಯ ಬಾಗಿಲಿಗೆ ಬಂದು “ಈಗ ಯಾವ ಪ್ರಾಣಿಯೂ ಸಿಕ್ಕುವ ಹಾಗಿಲ್ಲ; ಆದ್ದರಿಂದ ಸಾಯುವುದೇ ಸರಿ!” ಎಂದಿತು. ಹೆಣ್ಣು “ಅದೇಕೆ? ನನ್ನನ್ನು ನೀವಿಬ್ಬರೂ ತಿಂದು ಹಸಿವು ಅಡಗಿಸಿಕೊಳ್ಳಿ!” ಎಂದಿತು. ಈ ಮಾತನ್ನು ಕೇಳಿ ಹಂದಿಯು ತನ್ನ ದೇಹವನ್ನು ಅವುಗಳಿಗೆ ಕೊಟ್ಟಿತು. ಸಿಂಹವು ತನ್ನ ಮಗನು ಮೊದಲು ತಿಂದು ಹೊಟ್ಟೆತುಂಬಿಸಿಕೊಳ್ಳಲೆಂದು ಬಿಟ್ಟು, ಆಮೇಲೆ ತಾನು ತಿಂದಿತು. ಅಸ್ಥಿಪಂಜರ ಮಾತ್ರ ಉಳಿದರೂ ಹಂದಿಯ ಜೀವ ಹೋಗಲಿಲ್ಲ; ಈ ಮಧ್ಯೆ ಹಸಿವಿನಿಂದ ಹೆಣ್ಣು ಸಿಂಹ ಸತ್ತುಹೋಯಿತು. ಆದ್ದರಿಂದ ಗಂಡೂ ಮರಿಯೂ ಅದನ್ನು ಅಲ್ಲಿಯೇ ಬಿಟ್ಟು ಎತ್ತಲೋ ಹೋದುವು; ಬೆಳಗ್ಗೆ ಕಪಿಯು ಹೊರಕ್ಕೆ ಬಂದು ಹಂದಿಯ ಅವಸ್ಥೆಯನ್ನು ನೋಡಿ” ಅಯ್ಯಾ! ನೀನು ದೇವಾಂಶ ಸಂಭೂತನೇ ಸರಿ; ನನ್ನಿಂದ ಆಗಬೇಕಾದ ಕೆಲಸವೇನಾದರೂ ಇದ್ದರೆ ಹೇಳು, ಮಾಡುತ್ತೇನೆ “ಎಂದಿತು. ಹಂದಿಯು “ನನ್ನ ಅಭಿಲಾಷೆಯನ್ನು ವಿಧಿಯಿಂದಲೂ ನಡೆಸುವುದು ಸಾಧ್ಯವಿಲ್ಲ; ನನ್ನ ಕಣ್ಣೆದುರಿಗೇ ಈ ಹೆಣ್ಣುಸಿಂಹವು ಹಸಿವಿನಿಂದ ಮೃತಿಹೊಂದಿತು; ಅದು ಬದುಕಿ ನನ್ನನ್ನು ತಿಂದು ತೃಪ್ತಿ ಹೊಂದಬೇಕೆಂಬುದು ನನ್ನ ಆಶೆ!” ಎಂದಿತು. ಆ ಕೂಡಲೆ ಧರ್ಮನು ಪ್ರತ್ಯಕ್ಷನಾಗಿ ಹಂದಿಯ ಮೈಮೇಲೆ ಕೈಯಾಡಿಸಲು ಅದು ಒಂದು ಮುನಿಯಾಯಿತು. “ಪರಾರ್ಥವನ್ನು ವ್ರತಮಾಡಿಕೊಂಡಿದ್ದ ನಿನ್ನನ್ನು ಗೆಲ್ಲಲು ನಾನೇ ಈ ಸಿಂಹಗಳಾಗಿ ಬಂದಿದ್ದೆ; ಆದರೆ ನೀನೇ ನನ್ನನ್ನು ಗೆದ್ದು ಈ ಮುನಿಜನ್ಮವನ್ನು ಪಡೆದೆ!” ಎಂದನು; ಮತ್ತು ವರಾಹಮುನಿಯ ಪ್ರಾರ್ಥನೆಯಂತೆ ಕಪಿಯನ್ನೂ ಮುನಿಯನ್ನಾಗಿ ಮಾಡಿ ಮಾಯವಾದನು. ಸತ್ತ ಸಿಂಹಿಯೂ ಮಾಯವಾಯಿತು -ಹೀಗೆ ದೇವತೆಗಳ ಸಹಾಯದಿಂದ ಇಷ್ಟಾರ್ಥ ಸಿದ್ಧಿಯಾಗುತ್ತದೆ, ಎಂದನು.

ಒಂದು ದಿನ ಪಾಟಲೀಪುತ್ರದಿಂದ ಒಬ್ಬ ಬ್ರಾಹ್ಮಣನು ಬಂದು ಕಾಲಜಿಹ್ವನು ಕೊಟ್ಟಿದ್ದ ಉಂಗುರವನ್ನು ಕೇಳಿದನು; ಅದನ್ನು ಅವನು ಸಂತೋಷದಿಂದ ದಾನಮಾಡಿಬಿಟ್ಟನು. ಮತ್ತೊಂದು ದಿನ ಇಂದುಕಲಶನೆಂಬ ರಾಜಪುತ್ರನು ಬಂದು ತನ್ನ ಅಣ್ಣನು ತನ್ನ ಪಿತ್ರಾರ್ಜಿತವಾದ ರಾಜ್ಯವನ್ನು ಕಿತ್ತುಕೊಂಡಿದ್ದದ್ದರಿಂದ, ಅದನ್ನು ಪಡೆಯಲು ವಿನೀತಮತಿಯ ಹತ್ತಿರವಿದ್ದ ಕತ್ತಿಯೂ ಕುದುರೆಯೂ ಬೇಕೆಂದು ಕೇಳಿದನು. ಅವನ್ನೂ ಅವನು ಸಂತೋಷದಿಂದ ದಾನಮಾಡಿದನು. ಅಣ್ಣನಾದ ಕನಕಕಲಶನು ಸೋತು ವಿನೀತಮತಿಯ ಹತ್ತಿರ ಬಂದು ತಾನು ಅಗ್ನಿಪ್ರವೇಶ ಮಾಡುತ್ತೇನೆನ್ನಲು ರಾಜನು “ನನಗೆ ಹೇಗಿದ್ದರೂ ಮಕ್ಕಳಿಲ್ಲ; ನೀನೇ ನನ್ನ ಮಗ; ನನ್ನ ರಾಜ್ಯವನ್ನು ತೆಗೆದುಕೋ!” ಎಂದು ಅವನಿಗೆ ಒಪ್ಪಿಸಿ ಹೆಂಡತಿಯೊಡನೆ ಕಾಡಿಗೆ ಹೊರಟುಹೋದನು. ಅಲ್ಲಿ ನೀರು ನೆರಳಿಲ್ಲದ ಮರುಭೂಮಿಯು ಸಿಕ್ಕಿ ಆಯಾಸಗೊಂಡು ನಿದ್ರೆ ಹೋದನು. ಆದರೆ ಎದ್ದು ನೋಡುವ ಹೊತ್ತಿಗೆ ಅದು ನಂದನವಾಗಿತ್ತು. ಅದು ಅವನ ದಾನದ ಪ್ರಭಾವ. ಅಲ್ಲಿ ಒಂದು ದಿನ ಸೋಮಶೂರನೆಂಬವನು ರಾಜದಂಡನೆಯಿಂದ ತಪ್ಪಿಸಿಕೊಂಡು ಬಂದು ನಿರಾಶನಾಗಿರಲು ವಿನೀತಮತಿಯು ಅವನನ್ನು ತನ್ನ ಪರ್ಣಶಾಲೆಗೆ ಕರೆತಂದು ಉಪಚರಿಸಿ “ಅಯ್ಯಾ! ಅಜ್ಞಾನವನ್ನು ಮೊದಲು ತ್ಯಜಿಸಬೇಕು. ಅದು ಇಹಪರಗಳೆರಡಕ್ಕೂ ಬಾಧಕ; ಇದಕ್ಕೆ ಒಂದು ಕಥೆ ಹೇಳುತ್ತೇನೆ ಕೇಳು!” ಎಂದು ಮುಂದಿನ ಕಥೆಯನ್ನು ಹೇಳಿದನು:


## ದೇವಭೂತಿಯ ಕಥೆ


ಪಾಂಚಾಲದೇಶದಲ್ಲಿ ದೇವಭೂತಿಯೆಂಬ ಬ್ರಾಹ್ಮಣನಿದ್ದನು. ಒಂದು ದಿನ ಅವನ ಮನೆಯ ಅಂಗಳಕ್ಕೆ ಒಂದು ಕತ್ತೆಯು ನುಗ್ಗಿ ಅಲ್ಲಿ ಬೆಳೆದಿದ್ದ ಕಾಯಿಪಲ್ಯಗಳನ್ನೆಲ್ಲಾ ತಿಂದುಹಾಕಲು ಭೋಗವತಿ ಎಂಬ ಅವನ ಹೆಂಡತಿಯು ಒಂದು ದೊಣ್ಣೆ ತೆಗೆದುಕೊಂಡು ಅದನ್ನು ಅಟ್ಟಿಸಿಕೊಂಡು ಹೋದಳು. ಅದು ಒಂದು ಹಳ್ಳದಲ್ಲಿ ಬಿದ್ದು ಕಾಲು ಮುರಿದುಕೊಂಡಿತು. ಅದನ್ನು ನೋಡಿ ಅದರ ಯಜಮಾನನಾದ ಅಗಸನು ಬಂದು ಅವಳನ್ನು ಹೊಡೆದನು, ಒದ್ದನು; ಅದರಿಂದ ಅವಳಿಗೆ ಗರ್ಭಸ್ರಾವವಾಯಿತು. ಬ್ರಾಹ್ಮಣನು ನಗರಾಧ್ಯಕ್ಷನಲ್ಲಿಗೆ ದೂರು ತೆಗೆದುಕೊಂಡು ಹೋದನು. ಅವನು ವಿಚಾರಣೆ ಮಾಡಿ ‘ಕತ್ತೆಯ ಕಾಲು ಸರಿಯಾಗುವವರೆಗೂ ಬ್ರಾಹ್ಮಣನು ಅಗಸನ ಮೂಟೆಯನ್ನು ಹೊರಲಿ; ಅಗಸನು ಬ್ರಾಹ್ಮಣನ ಹೆಂಡತಿಯನ್ನು ಮತ್ತೆ ಬಸುರಿಮಾಡಲಿ’ ಎಂದು ತೀರ್ಪಿತ್ತನು. ಬ್ರಾಹ್ಮಣನೂ ಅವನ ಹೆಂಡತಿಯೂ ಇದನ್ನು ಕೇಳಿ ವಿಷ ತೆಗೆದುಕೊಂಡು ಪ್ರಾಣಬಿಟ್ಟರು. ದೊರೆಯು ನಗರರಕ್ಷಕನನ್ನು ಕೊಲ್ಲಿಸಿದನು. ಅವನು ಸತ್ತು ತಿರ್ಯಗ್ಜಂತುವಾದನು. ಆದ್ದರಿಂದ ಅಜ್ಞಾನವೆಂಬ ಕತ್ತಲೆಯನ್ನು ಶಾಸ್ತ್ರದೀಪದಿಂದ ಹೋಗಲಾಡಿಸಿಕೊಳ್ಳಬೇಕು ಎಂದು ಅವನಿಗೆ ಪಾರಮಿತಾರ್ಥವನ್ನು* ಕ್ರಮವಾಗಿ ಉಪದೇಶಮಾಡಿದನು:


 ೧. ದಾನಪಾರಮಿತಾ


ಕುರುಕ್ಷೇತ್ರದಲ್ಲಿ ಹಿಂದೆ ಮಲಯಪ್ರಭನೆಂಬ ರಾಜನಿದ್ದನು. ಅವನ ದೇಶದಲ್ಲಿ ಒಂದು ಸಾರಿ ಬರಗಾಲ ಬರಲು, ಅವನು ಪ್ರಜೆಗಳಿಗೆ ಹಣಕೊಡಬೇಕೆಂದು ಹೊರಟನು. ಮಂತ್ರಿಗಳು ತಡೆದರು; ಆದ್ದರಿಂದ ಅವನ ಔದಾರ್ಯ ಅಲ್ಲಿಗೇ ನಿಂತಿತು. ಆಗ ಅವನ ಮಗನಾದ ಇಂದುಪ್ರಭನು “ತಂದೆಯೇ! ಈ ದುರ್ಮಂತ್ರಿಗಳ ಮಾತನ್ನು ಕೇಳಿಕೊಂಡು ಏಕೆ ಪ್ರಜೆಗಳನ್ನು ಅಲಕ್ಷ್ಯ ಮಾಡುತ್ತೀಯೇ? ಅವರಿಗೆ ನೀನು ಕಲ್ಪವೃಕ್ಷ, ನಿನಗೆ ಅವರು ಕಾಮಧೇನು!” ಎಂದನು. ರಾಜನು “ನನ್ನ ಹತ್ತಿರವೇನು ಅಕ್ಷಯಧನವಿದೆಯೆಂದು ಮಾಡಿಕೊಂಡಿದ್ದೀಯಾ: ಅದೊಂದಿಲ್ಲದೆ ಪ್ರಜೆಗಳ ಕಲ್ಪವೃಕ್ಷ ಬೇಕಾದರೆ ಆಗಬಲ್ಲೆ; ನೀನೇ ಅವರ ಕಲ್ಪವೃಕ್ಷವೇಕಾಗಬಾರದು?” ಎಂದು ಕೇಳಿದನು. ರಾಜಪುತ್ರನು “ಇಲ್ಲ ಕಲ್ಪವೃಕ್ಷವಾಗಬೇಕು, ಇಲ್ಲ ಸಾಯಬೇಕು ಎರಡರಲ್ಲೊಂದು” ಎಂದುಕೊಂಡು ತಪೋವನಕ್ಕೆ ಹೋಗಿ ತಪಸ್ಸಿಗೆ ಆರಂಭಿಸಿದನು. ಕೂಡಲೆ ಬರವು ಹರಿಯಿತು. ಇಂದ್ರನು ಅವನ ತಪಸ್ಸಿನಿಂದ ಸಂತೋಷಗೊಂಡು ಅವನನ್ನು ಕಲ್ಪವೃಕ್ಷವಾಗಿ ಮಾಡಿದನು. ಅದು ತನ್ನ ನೀಳವಾದ ಕೊಂಬೆಗಳಿಂದಲೂ ಪಕ್ಷಿಗಳ ಕೂಗಿನಿಂದಲೂ ದೂರದಲ್ಲಿದ್ದ ಅರ್ಥಿಗಳನ್ನು ಕರೆಯುವಂತಿತ್ತು. ಜನರೆಲ್ಲರೂ ಪ್ರತಿನಿತ್ಯವೂ ತಮ್ಮ ಇಷ್ಟಾರ್ಥಗಳನ್ನೆಲ್ಲಾ ಪಡೆಯುತ್ತಿದ್ದರು. ಅವರಿಗೆ ಯಾವುದರ ಕೊರತೆಯೂ ಇರಲಿಲ್ಲ. ಆಗ ಇಂದ್ರನು ಬಂದು “ನಿನ್ನ ಪರೋಪಕಾರವು ಪೂರ್ಣವಾಯಿತು; ಇನ್ನು ಸ್ವರ್ಗಕ್ಕೆ ಬಾ!” ಎಂದು ಕರೆದನು. ಅವನು “ಅಲ್ಲಿ ಆಗಲೇ ಕಲ್ಪವೃಕ್ಷಗಳು ತಮ್ಮ ಫಲಪುಷ್ಪಗಳಿಂದ ಪರಪ್ರಯೋಜನವನ್ನು ಉಂಟುಮಾಡುತ್ತಿವೆ; ನಾನೂ ಮತ್ತೊಂದು ಕಲ್ಪವೃಕ್ಷವಾಗಿ ಸುಖವಾಗಿರುವುದಕ್ಕೆ ಅಲ್ಲಿಗೆ ಬರಲೇ? ಇಲ್ಲಿನ ಜನಕ್ಕೆಲ್ಲಾ ಅದರಿಂದ ಆಶಾಭಂಗವಾಗುವುದಿಲ್ಲವೇ?’ ಎಂದು ಕೇಳಿದನು. ಇಂದ್ರನು ಹಾಗಾದರೆ” ನೀನೂ ನಿನ್ನ ಪ್ರಜೆಗಳು ಎಲ್ಲರೂ ಸ್ವರ್ಗಕ್ಕೆ ಬನ್ನಿ! “ಎಂದನು. ರಾಜಪುತ್ರನು “ನಿನಗೆ ಅಷ್ಟು ಸಂತೋಷವಾಗಿದ್ದರೆ ಪ್ರಜೆಗಳನ್ನು ಕರೆದುಕೊಂಡು ಹೋಗು; ನನಗೆ ಆ ಸ್ವರ್ಗದಿಂದ ಏನೂ ಆಗಬೇಕಾಗಿಲ್ಲ; ನಾನು ಪರೋಪಕಾರಸಿದ್ಧಿಗಾಗಿ ತಪಸ್ಸುಮಾಡುತ್ತೇನೆ!” ಎಂದನು. ಇಂದ್ರನು ಹಾಗೇ ಆಗಲೆಂದು ಅವನ ಪ್ರಜೆಗಳೆಲ್ಲರನ್ನೂ ಸ್ವರ್ಗಕ್ಕೆ ಕರೆದುಕೊಂಡು ಹೋದನು. ರಾಜಪುತ್ರನು ತನ್ನ ರೂಪವನ್ನು ಧರಿಸಿ ಕಾಡಿನಲ್ಲಿ ತಪಸ್ಸುಮಾಡಿ ಬೋಧಿಸತ್ತ್ವನಾದನು. ದಾನಾಸಕ್ತರಿಗೆ ಹೀಗೆ ಸಿದ್ಧಿಯುಂಟಾಗುತ್ತದೆ.


 ೨. ಶೀಲಪಾರಮಿತಾ


ವಿಂಧ್ಯಪರ್ವತದಲ್ಲಿ ಹಿಂದೆ ಬುದ್ಧಾಂಶದಿಂದ ಹುಟ್ಟಿದ ಹೇಮಪ್ರಭವೆಂಬ ಒಂದು ರಾಜಗಿಣಿಯಿತ್ತು. ಅದರ ಪ್ರತೀಹಾರನಾದ ಚಾರುಮತಿಯೆಂಬ ಗಿಣಿಯ ಹೆಂಡತಿಯು ವ್ಯಾಧನಿಂದ ಸತ್ತುಹೋಗಲು, ಗಂಡು ಶೋಕದಲ್ಲಿ ಮುಳುಗಿತು. ಅದನ್ನು ಉಪಾಯವಾಗಿ ನಿವಾರಿಸಲು ಅರಸಗಿಣಿಯು ‘ಅಯ್ಯಾ! ನಿನ್ನ ಹೆಂಡತಿ ಸಾಯಲಿಲ್ಲ; ಜೀವಸಹಿತವಾಗಿ ಓಡಿಹೋಯಿತು; ತೋರಿಸುತ್ತೇನೆ ಬಾ’ ಎಂದು ಒಂದು ಕೆರೆಗೆ ಕರೆದುಕೊಂಡು ಹೋಗಿ ಅದರ ಪ್ರತಿಬಿಂಬವನ್ನೇ ತೋರಿಸಿ ‘ಇಗೋ ನಿನ್ನ ಹೆಂಡತಿ; ಒಳಗೆ ನೋಡು; ಎಂದಿತು. ಅದು ತನ್ನನ್ನು ಮುಟ್ಟುವುದಿಲ್ಲ, ಮಾತಾಡಿಸುವುದಿಲ್ಲ; ಕೋಪವೋ ಏನೋ! ಎಂದು ಅದಕ್ಕೆ ನೆಲ್ಲಿಯಕಾಯನ್ನು ತಂದುಕೊಟ್ಟಿತು. ನೆಲ್ಲಿಯಕಾಯಿ ಮೇಲಕ್ಕೆ ತೇಲಿಬರಲು ‘ಇದೇಕೆ?’ ಎಂದು ಕೇಳಿತು. ರಾಜನು ‘ಇದನ್ನು ನಾನು ಹೇಳಬಾರದು; ಆದರೂ ನಿನ್ನ ಮೇಲಣ ಪ್ರೀತಿಯಿಂದ ಹೇಳುತ್ತೇನೆ- ನಿನ್ನ ಹೆಂಡತಿಯು ಮತ್ತೊಬ್ಬನಲ್ಲಿ ಆಸಕ್ತಳಾಗಿದ್ದಾಳೆ. ಬೇಕಾದರೆ ತೋರಿಸುತ್ತೇನೆ ಬಾ’ ಎಂದು ತಾವಿಬ್ಬರೂ ಒಟ್ಟಿಗೆ ಇರುವುದರ ಪ್ರತಿಬಿಂಬವನ್ನು ತೋರಿಸಿತು. ಅದನ್ನು ನೋಡಿ ಅದಕ್ಕೆ ವೈರಾಗ್ಯ ಉಂಟಾಯಿತು. ಆಗ ಅರಗಿಣಿಯು “ವಿಷವನ್ನಾದರೂ ಕುಡಿಯಬಹುದು, ಹೆಂಗಸರನ್ನು ನಂಬಬಾರದು; ಅವರು ಧೀರಸತ್ತ್ವರನ್ನು ಅಡ್ಡದಾರಿಗೆ ಎಳೆಯುತ್ತಾರೆ. ಆದ್ದರಿಂದ ಅವರ ಸಹವಾಸವನ್ನು ಬಿಟ್ಟು ಶೀಲವನ್ನು ಅಭ್ಯಾಸಮಾಡಬೇಕು” ಎಂದು ಅದಕ್ಕೆ ಉಪದೇಶಮಾಡಿತು.


 ೩.ಕ್ಷಮಾಪಾರಮಿತಾ


ಕೇದಾರಪರ್ವತದಲ್ಲಿ ಶುಭನಯನೆಂಬ ಮಹಾಮುನಿಯಿದ್ದನು. ಒಂದು ದಿನ ರಾತ್ರಿ ಕೆಲವು ಕಳ್ಳರು ಹಿಂದೆ ತಾವು ಆ ಪ್ರದೇಶದಲ್ಲಿ ಹೂಳಿಟ್ಟಿದ್ದ ಹೊನ್ನನ್ನು ತೆಗೆದುಕೊಂಡು ಹೋಗಲು ಬಂದರು. ಆದರೆ ಎಲ್ಲೆಲ್ಲಿ ಹುಡುಕಿದರೂ ಅದು ಸಿಕ್ಕಲಿಲ್ಲ. ಆದ್ದರಿಂದ ಆ ಮುನಿಯೇ ಕದ್ದಿದ್ದಾನೆಂದು ಭಾವಿಸಿ ಅವನನ್ನು ಬೈದು ಹೊಡೆದು ಕೇಳಿದರು. ಅವನು “ನಾನು ತೆಗೆದುಕೊಂಡಿಲ್ಲ; ನಾನು ಕಾಣಲೇ ಕಾಣೆ” ಎಂದನು. ಅದೇ ಮಾತನ್ನೇ ಹೇಳುತ್ತಿರಲು ಅವರು ಅವನ ಕೈಕಾಲುಗಳನ್ನು ಕತ್ತರಿಸಿ ಕಣ್ಣು ಕಿತ್ತುಹಾಕಿ ಹೊರಟು ಹೋದರು. ಮರುದಿನ ಬೆಳಿಗ್ಗೆ ಅವನ ಶಿಷ್ಯನಾಗಿದ್ದ ಶೇಖರಜ್ಯೋತಿಯೆಂಬ ರಾಜನು ಅವನ ದರ್ಶನಕ್ಕೆಂದು ಬಂದು ವ್ಯಥೆಪಟ್ಟು ಅಲ್ಲಿಂದಲೇ ಕಳ್ಳರನ್ನು ಹುಡುಕಿಸಿ ತರಿಸಿ ಅವರನ್ನು ಕೊಲ್ಲಲೆಳಸಿದನು. ಆಗ ಮುನಿಯು “ಮಹಾರಾಜ! ಅವರನ್ನು ನೀನು ಕೊಲ್ಲುವುದಾದರೆ ಈ ಆಯುಧದಿಂದ ನನ್ನನ್ನು ನಾನು ಕೊಂದುಕೊಳ್ಳುತ್ತೇನೆ; ಅದಕ್ಕೆ ಅವರು ಕಾರಣವಾಗುವುದಿಲ್ಲ. ಅದಕ್ಕೆ ಅವರು ಪ್ರೇರಕರಾದರೆ ಅವರಿಗೆ ಕೋಪವು ಪ್ರೇರಕ. ಕೋಪಕ್ಕೆ ಕಾರಣ ಹೊನ್ನು ಹೋದದ್ದು; ಅದಕ್ಕೆ ಕಾರಣ ನನ್ನ ಪೂರ್ವದುಷ್ಕೃತ; ಅದಕ್ಕೆ ಕಾರಣ ನನ್ನ ಅಜ್ಞಾನ; ಅದೇ ಅಪಕಾರಿ; ಅದನ್ನು ಕೊಲ್ಲಬೇಕು; ಅವರನ್ನು ಕೊಲ್ಲುವುದಕ್ಕೆ ಬದಲು ಏಕೆ ಉಳಿಸಬಾರದು? ಇವರು ಇದನ್ನು ಮಾಡದಿದ್ದರೆ ನಾನು ಯಾರನ್ನು ಕ್ಷಮಿಸಬೇಕಾಗಿತ್ತು?” ಎಂದು ಮುಂತಾಗಿ ಹೇಳಿ ಅವರನ್ನು ಜೀವದಿಂದ ಉಳಿಸಿದನು. ಅವನ ತಪಸ್ಸಿನ ಮಹಿಮೆಯಿಂದ ಕಣ್ಣು ಕೈಕಾಲುಗಳು ಮೊದಲಿನಂತಾದುವು. ಸಿದ್ಧಿಯುಂಟಾಯಿತು; ಕ್ಷಮೆಯುಳ್ಳವರು ಹೀಗೆ ಸಂಸಾರವನ್ನು ದಾಟುತ್ತಾರೆ.


 ೪.ಧೈರ್ಯಪಾರಮಿತಾ


ಹಿಂದೆ ಮಾಲಾಧರನೆಂಬ ಬ್ರಾಹ್ಮಣ ಹುಡುಗನಿದ್ದನು; ಅವನು ಒಂದು ಸಾರಿ ಒಬ್ಬ ಸಿದ್ಧ ಕುಮಾರನು ಆಕಾಶದಲ್ಲಿ ಹಾರಿಹೋಗುತ್ತಿದ್ದದ್ದನ್ನು ನೋಡಿ ತಾನೂ ಹಾಗೆಯೇ ಮಾಡಬೇಕೆಂದು ಹುಲ್ಲಿನ ರೆಕ್ಕೆಗಳನ್ನು ಕಟ್ಟಿಕೊಂಡು ನೆಗೆದಾಡುತ್ತಿದ್ದನು. ಆಕಾಶದಲ್ಲಿ ಹೋಗುತ್ತಿದ್ದ ಕುಮಾರಸ್ವಾಮಿಯು ಒಂದು ದಿನ ಆ ಹುಡುಗನ ವ್ಯರ್ಥಪ್ರಯತ್ನವನ್ನು ನೋಡಿ ಅನುಕಂಪೆಯಿಂದ ಅವನನ್ನು ತನ್ನ ಅನುಚರರಲ್ಲಿ ಒಬ್ಬನನ್ನಾಗಿ ಮಾಡಿಕೊಂಡನು. ಹೀಗೆ ಧೈರ್ಯದಿಂದ ದೇವತೆಗಳೂ ಸಂತುಷ್ಟರಾಗುತ್ತಾರೆ.


 ೫. ಧ್ಯಾನಪಾರಮಿತಾ


ಹಿಂದೆ ಕರ್ನಾಟದೇಶದಲ್ಲಿ ವಿಜಯಮಾಲಿಯೆಂಬ ವರ್ತಕನಿದ್ದನು. ಅವನಿಗೆ ಮಲಯಮಾಲಿ ಎಂಬ ಮಗನಿದ್ದನು. ಅವನು ಒಂದು ದಿನ ತನ್ನ ತಂದೆಯೊಡನೆ ಅರಮನೆಗೆ ಹೋಗಿದ್ದಾಗ, ರಾಜಪುತ್ರಿಯನ್ನು ನೋಡಿ ಮೋಹಗೊಂಡು ಮನೆಯಲ್ಲಿ ಅನ್ನ ನೀರು ಮಾತುಕಥೆ ಎಲ್ಲ ಬಿಟ್ಟು ಕುಳಿತುಬಿಟ್ಟನು. ಮಂಧರಕನೆಂಬ ಚಿತ್ರಕಾರನಾದ ಅವನ ಸ್ನೇಹಿತನೊಬ್ಬನು ಅವನ ಅವಸ್ಥೆಯನ್ನು ನೋಡಲಾರದೆ ಅವನಿಗೆ ಆ ರಾಜಪುತ್ರಿಯ ಒಂದು ಚಿತ್ರಪಟವನ್ನು ಬರೆದುಕೊಟ್ಟನು. ಮಲಯಮಾಲಿಯು ಅದನ್ನೇ ರಾಜಪುತ್ರಿ ಎಂಬ ಭಾವನೆಯಿಂದ ತದೇಕಚಿತ್ತನಾಗಿ ಹೆಂಡತಿಯಂತೆ ನಡೆಸಿಕೊಂಡಿದ್ದನು. ಅವನು ಒಂದು ದಿನ ಅದರೊಡನೆ ಉದ್ಯಾನಕ್ಕೆ ಹೋಗಿ ಅದನ್ನು ಒಂದು ಮರದಡಿಯಲ್ಲಿಟ್ಟು ತನ್ನ ಪ್ರಿಯೆಗೆ ಹೂ ಕುಯ್ದುಕೊಂಡು ಬರಲು ಹೋದನು. ಆಗ ಅಂತರಿಕ್ಷದಲ್ಲಿ ಹೋಗುತ್ತಿದ್ದ ವಿನಯಜ್ಯೋತಿಯೆಂಬ ಮುನಿಯು ಅವನನ್ನು ಆ ಮೋಹದಿಂದ ಉದ್ಧರಿಸುವುದಕ್ಕೋಸ್ಕರ ಇಳಿದುಬಂದು ಆ ಚಿತ್ರಪಟದ ಮೇಲೆ ಒಂದು ಜೀವದ ಹಾವನ್ನು ಮಾಡಿದನು. ಮಲಯಮಾಲಿಯು ಬಂದು ನೋಡಿ “ನನ್ನ ಪ್ರಿಯೆ ಒಂದು ನಿಧಿಯಲ್ಲವೇ! ಅದಕ್ಕೆ ಸರ್ಪಕಾವಲನ್ನು ವಿಧಿ ಸೃಷ್ಟಿಸಿದೆ!” ಎಂದುಕೊಂಡನು. ಆದರೆ ಸ್ವಲ್ಪಹೊತ್ತಿಗೆ ಮುನಿಯ ಮಾಯೆಯಿಂದ ಅವಳು ಆ ಹಾವು ಕಡಿದು ಸತ್ತಂತೆ ಅವನಿಗೆ ತೋರಿತು. ಆದ್ದರಿಂದ ಅವನು ಅತ್ತು ಕರೆದು ಪ್ರಾಣ ಕಳೆದುಕೊಳ್ಳಲು ಒಂದು ಮರಹತ್ತಿ ಕೆಳಕ್ಕೆ ಬಿದ್ದನು. ಮುನಿಯು ಅವನನ್ನು ಹಿಡಿದುಕೊಂಡು “ಅಯ್ಯೋ ಮೂಢ! ಇದು ಚಿತ್ರಪಟವಲ್ಲವೇನೋ? ಇದನ್ನು ಹಾವು ಕಚ್ಚೋಣವೆಂದರೇನೋ? ಏಕೋ ಈ ಭ್ರಾಂತಿ! ಇಷ್ಟು ಧೃಢವಾದ ಭಾವನೆಯಿಂದ ತತ್ತ್ವವನ್ನು ಜಿಜ್ಞಾಸೆ ಮಾಡಬಾರದೇನೋ? ಅದರಿಂದ ಎಲ್ಲಾ ದುಃಖವೂ ನಿವಾರಣೆಯಾಗುತ್ತದಲ್ಲೋ!” ಎಂದು ಹೇಳಿ ಅವನಿಗೆ ವಿಜ್ಞಾನವನ್ನು ಉಪದೇಶಿಸಿ ಮಾಯವಾದನು. ಆಮೇಲೆ ಮಲಯಮಾಲಿಯು ಕಾಡಿಗೆ ಹೋಗಿ ತಪೋಬಲದಿಂದ ತತ್ತ್ವಜ್ಞನಾಗಿ ಅರ್ಹತ್ವವನ್ನು ಪಡೆದನು. ಹೀಗೆ ಧ್ಯಾನಬಲವಿದ್ದವರಿಗೆ ಅಸತ್ಯವೂ ಸತ್ಯವಾಗುತ್ತದೆ.


 ೬. ಪ್ರಜ್ಞಾಪಾರಮಿತಾ


ಸಿಂಹಳ ದ್ವೀಪದಲ್ಲಿ ಸಿಂಹವಿಕ್ರಮನೆಂಬ ಕಳ್ಳನಿದ್ದನು. ಅವನಿಗೆ ಮುಪ್ಪು ಬಂದಾಗ ಕಳ್ಳತನವನ್ನು ಬಿಟ್ಟು “ಪರಲೋಕವನ್ನು ಸಾಧಿಸುವ ಬಗೆ ಹೇಗೆ, ಅದಕ್ಕೆ ಯಾರನ್ನು ಶರಣುಹೋಗಲಿ? ಶಿವನೇ, ವಿಷ್ಣುವೇ? ದೇವತೆಗಳೂ ಮುನಿಗಳೂ ಸೇವಕರಾಗಿರಲಾಗಿ ನಾನು ಅವರಿಗೆ ಎಷ್ಟರಮಟ್ಟಿನವನು? ಆದ್ದರಿಂದ ಪ್ರಾಣಿಗಳ ಪುಣ್ಯಪಾಪಗಳನ್ನು ಬರೆದಿಡುವ ಚಿತ್ರಗುಪ್ತನನ್ನು ಹಿಡಿಯುತ್ತೇನೆ; ಅವನು ಯುಕ್ತಿಯಿಂದ ನನ್ನನ್ನು ಕಾಪಾಡಿಯಾನು; ಅವನು ದೇಹದಲ್ಲಿಯೇ ಇದ್ದುಕೊಂಡು ಬ್ರಹ್ಮ ರುದ್ರ ಇವರಿಬ್ಬರ ಕೆಲಸವನ್ನೂ ಮಾಡುತ್ತಾನೆ” ಎಂದು ಯೋಚಿಸಿ ಅವನನ್ನು ಅರ್ಚಿಸಿ ಅವನ ಪ್ರೀತ್ಯರ್ಥವಾಗಿ ನಿತ್ಯವೂ ಬ್ರಾಹ್ಮಣರಿಗೆ ಭೋಜನಮಾಡಿಸುತ್ತಿದ್ದನು. ಅವನನ್ನು ಪರೀಕ್ಷಿಸಲು ಒಂದು ದಿನ ಚಿತ್ರಗುಪ್ತನು ಅತಿಥಿಯ ವೇಷದಿಂದ ಬರಲು ಕಳ್ಳನು ಅವನಿಗೆ ಊಟಮಾಡಿಸಿ ದಕ್ಷಿಣೆ ಕೊಟ್ಟು “ಚಿತ್ರಗುಪ್ತನು ಪ್ರೀತನಾಗಲಿ ಎಂದು ಹೇಳಿ!” ಎಂದನು. “ಹರಿಹರಾದಿಗಳನ್ನು ಬಿಟ್ಟು ಚಿತ್ರಗುಪ್ತನಿಂದ ನಿನಗೆ ಆಗಬೇಕಾದದ್ದೇನು?” ಎಂದು ಚಿತ್ರಗುಪ್ತನು ಕೇಳಿದನು. ಕಳ್ಳನು “ಅದನ್ನು ಕಟ್ಟಿಕೊಂಡು ನಿನಗೇನು? ನನಗೆ ಬೇರೆ ದೇವತೆಗಳಿಂದ ಪ್ರಯೋಜನವಿಲ್ಲ!” ಎಂದನು. ಚಿತ್ರಗುಪ್ತನು “ಹಾಗಾದರೆ ನಿನ್ನ ಹೆಂಡತಿಯನ್ನು ಕೊಟ್ಟರೆ, ಹೀಗೆಂದು ಹೇಳುತ್ತೇನೆ!” ಎಂದನು. ಕಳ್ಳನು “ನನ್ನ ಇಷ್ಟದೇವತೆಯ ಪ್ರೀತ್ಯರ್ಥವಾಗಿ ಹೆಂಡತಿಯನ್ನೂ ಕೊಡುತ್ತೇನೆ” ಎಂದನು. ಆಗ ಚಿತ್ರಗುಪ್ತನು ನಿಜರೂಪವನ್ನು ಧರಿಸಿ “ನಿನಗೇನು ಬೇಕು?” ಎಂದು ಕೇಳಿದನು. ಕಳ್ಳನು ತನಗೆ ಮೃತ್ಯು ಬಾರದಿರಲಿ ಎಂದು ಕೋರಿದನು. ಚಿತ್ರಗುಪ್ತನು “ಮೃತ್ಯುವನ್ನು ತಡೆಯುವುದಕ್ಕಾಗುವುದಿಲ್ಲ; ಆದರೂ ಒಂದು ಉಪಾಯವನ್ನು ಹೇಳಿಕೊಡುತ್ತೇನೆ, ಕೇಳು. ಪೂರ್ವಸಮುದ್ರದ ತೀರದಲ್ಲಿ ತರಂಗಿಣೀನದಿಯ ಆಚೆ ಶ್ವೇತನೆಂಬ ಮುನಿಯಿದ್ದಾನೆ. ಅವನ ಆಶ್ರಮಕ್ಕೆ ಮೃತ್ಯು ಹೋಗುವುದಿಲ್ಲ; ಅಲ್ಲಿಗೆ ನಿನ್ನನ್ನು ಕರೆದುಕೊಂಡು ಹೋಗಿ ಬಿಡುತ್ತೇನೆ. ನೀನು ಎಂದೂ ತರಂಗಿಣಿಯ ಈಚೆಯ ದಡಕ್ಕೆ ಬರಬೇಡ!” ಎಂದು ಹೇಳಿ ಅವನನ್ನು ಶ್ವೇತಾಶ್ರಮದಲ್ಲಿ ಬಿಟ್ಟನು. ಕಾಲ ಒದಗಿಬಂದಾಗ ಮೃತ್ಯುವು ತರಂಗಿಣಿಯ ಈಚೆಯ ಕರೆಯಲ್ಲಿ ನಿಂತು ಏನೂ ಮಾಡುವುದಕ್ಕೆ ತೋರದೆ ಒಬ್ಬ ದಿವ್ಯ ಸ್ತ್ರೀಯನ್ನು ನಿರ್ಮಿಸಿ ಕಳುಹಿಸಿದನು. ಅವಳು ತನ್ನ ಲಾವಣ್ಯಸಂಪತ್ತಿನಿಂದ ಸಿಂಹವಿಕ್ರಮನನ್ನು ವಶಪಡಿಸಿಕೊಂಡು ಸ್ವಲ್ಪಕಾಲದಮೇಲೆ ತನ್ನ ನೆಂಟರನ್ನು ನೋಡುವುದಕ್ಕೆಂದು ಹೊಳೆ ದಾಟಲು ಹೊರಟಳು. ಸಿಂಹವಿಕ್ರಮನು ದಡದ ಮೇಲೇ ನಿಂತಿರಲು ಅವಳನ್ನು ನಡುಹೊಳೆಯಲ್ಲಿ ಪ್ರವಾಹವು ಕೊಚ್ಚಿಕೊಂಡು ಹೋಗುತ್ತಿತ್ತು. ಆಗ ಅವಳು ‘ಆರ್ಯಪುತ್ರ! ಏಕೆ ನೋಡುತ್ತ ನಿಂತಿದ್ದೀಯೆ? ನನ್ನನ್ನು ಕಾಪಾಡು! ನೀನೇನು ಸಿಂಹವಿಕ್ರಮನೋ ಸೃಗಾಲವಿಕ್ರಮನೋ?’ ಎಂದು ಕೂಗಿಕೊಂಡಳು. ಅದನ್ನು ಕೇಳಿ ಅವನು ನೀರಿಗೆ ಇಳಿಯಲು, ಒಂದು ಕ್ಷಣದಲ್ಲಿ ಅವಳ ಹಿಂದೆ ಆಚೆಯ ದಡಕ್ಕೆ ಹೋಗಬೇಕಾಯಿತು. ಅಲ್ಲಿಗೆ ಹೋದದ್ದೇ ತಡ ಕಾಲನು ಅವನ ಕತ್ತಿಗೆ ಪಾಶವನ್ನು ಹಾಕಿ ‘ವಿಷಯದ ಬಾಯಿಗೆ ಸಿಕ್ಕಿದವರಿಗೆ ಅಪಾಯವು ತಲೆಯ ಮೇಲೇ ಕುಳಿತಿರುತ್ತದೆ’ ಎಂದು ಅವನನ್ನು ಯಮನ ಹತ್ತಿರಕ್ಕೆ ಎಳೆದುಕೊಂಡು ಹೋದನು. ಚಿತ್ರಗುಪ್ತನು ಅದನ್ನು ನೋಡಿ ಅವನೊಡನೆ ಗುಟ್ಟಾಗಿ “ನೀನು ನರಕವನ್ನು ಮೊದಲು ಅನುಭವಿಸುತ್ತೀಯೋ, ಸ್ವರ್ಗವನ್ನು ಮೊದಲು ಅನುಭವಿಸುತ್ತೀಯೋ ಎಂದು ಯಮನು ನಿನ್ನನ್ನು ಕೇಳಿದರೆ ಸ್ವರ್ಗವನ್ನೇ ಮೊದಲು ಅನುಭವಿಸುತ್ತೇನೆ ಎನ್ನು!” ಎಂದು ಹೇಳಿಕೊಟ್ಟನು. ಮತ್ತೊಂದು ಕ್ಷಣದಲ್ಲಿ ಯಮನು “ಪುಣ್ಯಾಂಶವಿರುವ ಒಬ್ಬ ಕಳ್ಳ ಬಂದಿದ್ದಾನಲ್ಲವೇ?” ಎಂದು ಕೇಳಲು ಚಿತ್ರಗುಪ್ತನು “ಹೌದು ಪ್ರಭು! ಇವನು ಅತಿಥಿಪ್ರಿಯ; ಮತ್ತು ತನ್ನ ಇಷ್ಟದೇವತೆಯ ಪ್ರೀತ್ಯರ್ಥವಾಗಿ ತನ್ನ ಹೆಂಡತಿಯನ್ನೂ ಕೊಟ್ಟುಬಿಟ್ಟವನು; ಆದ್ದರಿಂದ ಅವನಿಗೆ ಒಂದು ದಿವಸ ಸ್ವರ್ಗವಾಸದ ಹಕ್ಕಿದೆ!” ಎಂದನು. ಆಗ ಧರ್ಮರಾಜನು ಸಿಂಹವಿಕ್ರಮನನ್ನು “ನೀನು ಮೊದಲು ಶುಭಫಲವನ್ನು ಅನುಭವಿಸುತ್ತೀಯೋ ಅಶುಭಫಲವನ್ನು ಅನುಭವಿಸುತ್ತೀಯೋ ?” ಎಂದು ಕೇಳಿದನು. ಸಿಂಹವಿಕ್ರಮನು ಶುಭಫಲವನ್ನೇ ಕೋರಿದನು. ಆದ್ದರಿಂದ ವಿಮಾನ ಬಂತು; ಅದರೊಳಗೆ ಕುಳಿತು ಸ್ವರ್ಗಕ್ಕೆ ಹೋದನು. ಅಲ್ಲಿ ಗಂಗಾಸ್ನಾನ ಜಪತಪಾದಿಗಳಿಂದ ಸ್ವರ್ಗದಲ್ಲಿ ಎರಡನೆಯ ದಿವಸದ ವಾಸವನ್ನು ಗಳಿಸಿದನು. ಹಾಗೆಯೆ ತೀವ್ರವಾದ ತಪಸ್ಸಿನಿಂದ ಶಂಕರನನ್ನು ಆರಾಧಿಸಿ ಪಾಪವನ್ನು ಕಳೆದುಕೊಂಡು ಜ್ಞಾನವನ್ನು ಸಂಪಾದಿಸಿದನು. ಆಗ ಯಮದೂತರು ಅವನ ಮುಖವನ್ನು ಕೂಡ ನೋಡಲಾರದವರಾದರು. ಚಿತ್ರಗುಪ್ತನು ಭೂರ್ಜಪತ್ರದಲ್ಲಿ ತಾನು ಬರೆದಿಟ್ಟಿದ್ದ ಪಾಪವನ್ನು ತೊಡೆದುಹಾಕಿಬಿಟ್ಟನು. ಯಮನು ಸುಮ್ಮನಾದನು. ಹೀಗೆ ಕಳ್ಳನೂ ಪ್ರಜ್ಞಾಬಲದಿಂದ ಸಿದ್ಧಿಯನ್ನು ಪಡೆದನು. ವಿದ್ವಾಂಸರು ಬುದ್ಧಪ್ರೋಕ್ತವಾದ ಈ ಆರು ಪಾರಮಿತಗಳನ್ನು ತಿಳಿದು ಅವುಗಳಿಂದ ಭವಾಂಬುಧಿಯನ್ನು ದಾಟುತ್ತಾರೆ-ಎಂದು ಹೇಳಿದನು. ಕಾಲಕ್ರಮದಲ್ಲಿ ಆ ಗುರುಶಿಷ್ಯರಿಬ್ಬರೂ ಸಿದ್ಧಿಪಡೆದರು.

ಈ ಮಧ್ಯೆ ಕನಕಕಲಶನಿಗೆ ವಿನೀತಮತಿಯು ಕೊಡಿಸಿದ್ದ ರಾಜ್ಯವನ್ನು ಅವನ ತಮ್ಮನಾದ ಇಂದುಕಲಶನು ತನ್ನ ಖಡ್ಗಾಶ್ವಗಳ ಸಹಾಯದಿಂದ ಕಿತ್ತುಕೊಂಡು ಓಡಿಸಲು ಅವನು ವಿನೀತಮತಿಯ ಆಶ್ರಮಕ್ಕೆ ಬಂದನು. ಆದರೆ ಅವನು ಬಂದಕೂಡಲೆ ಅದು ಮತ್ತೆ ಮರುಭೂಮಿಯಾಯಿತು. ಆಗ ಬೋಧಿಸತ್ತ್ವನಾದ ವಿನೀತಮತಿಯು ಅವನನ್ನು ಕುರಿತು “ಇಲ್ಲಿಂದ ಅರ್ಧಕ್ರೋಶದಲ್ಲಿ, ಒಂದು ಜಿಂಕೆ ಸತ್ತುಬಿದ್ದಿದೆ. ಅದರ ಮಾಂಸವನ್ನು ತಿಂದು ನಿನ್ನ ಹಸಿವನ್ನು ಅಡಗಿಸಿಕೋ!” ಎಂದು ಹೇಳಿ ತಾನು ಮುಂಚೆಯೇ ಅಲ್ಲಿಗೆ ಹೋಗಿ ಜಿಂಕೆಯಾಗಿ ಸತ್ತುಬಿದ್ದನು. ಕನಕಕಲಶನೂ ಅವನ ಕಡೆಯವರೂ ಅದನ್ನು ಸುಟ್ಟುತಿಂದರು; ಈ ಮಧ್ಯೆ ಬೋಧಿಸತ್ತ್ವನ ಇಬ್ಬರು ಹೆಂಡಿರೂ ಅಲ್ಲಿಗೆ ಬಂದು ಜಿಂಕೆಯ ಕೊಂಬು ಮೂಳೆ ಮಾತ್ರ ಉಳಿದಿರಲು ಅವನ್ನು ತೆಗೆದುಕೊಂಡುಹೋಗಿ ದಹನಮಾಡಿ ತಾವು ಆ ಅಗ್ನಿಯಲ್ಲಿ ಪ್ರವೇಶಮಾಡಿದರು. ಅದನ್ನು ತಿಳಿದು ಕನಕಕಲಶನೂ ಅವನ ಕಡೆಯವರೂ ಅಗ್ನಿಪ್ರವೇಶ ಮಾಡಿದರು. ಆಗ ಸೋಮಶೂರನು ದುಃಖದಿಂದ ದರ್ಭೆಹಾಕಿ ಪ್ರಾಯೋಪವೇಶಕ್ಕೆ ಕುಳಿತನು. ಕೂಡಲೆ ಇಂದ್ರನು ಬಂದು ಅದನ್ನು ನಿವಾರಿಸಿ “ಇದು ನಿನ್ನ ಗುರುವನ್ನು ಪರೀಕ್ಷಿಸಲು ಮಾಡಿದ್ದು; ಮೂಳೆಯ ಬೂದಿ ಮಾತ್ರ ಉಳಿದಿದ್ದರೂ ಅದರ ಮೇಲೆ ಅಮೃತ ಚಿಮುಕಿಸಿ ಅವನನ್ನೂ ಅವನ ಹೆಂಡಿರನ್ನು ಮಿಕ್ಕವರನ್ನೂ ಎಬ್ಬಿಸಿದ್ದೇನೆ” ಎಂದನು. ಅದರಂತೆ ಎಲ್ಲರೂ ಜೀವ ಪಡೆಯಲು ಬ್ರಹ್ಮ ವಿಷ್ಣು ಮುಂತಾದ ದೇವತೆಗಳೂ ಬಂದು ಬೇಕಾದ ವರಗಳನ್ನು ಕೊಟ್ಟುಹೋದರು.

ಹೀಗೆಂದು ಕಥೆ ಹೇಳಿ ಆ ವೃದ್ಧತಾಪಸಿಯು “ಸುಟ್ಟು ಬೂದಿಯಾಗಿ ಹೋಗಿದ್ದವರೂ ಹೀಗೆ ಮತ್ತೆ ಸೇರಿದ್ದುಂಟು; ಆದ್ದರಿಂದ ಪ್ರಾಣ ಕಳೆದುಕೊಳ್ಳಬೇಡ; ಹೋಗು ಮೃಗಾಂಕದತ್ತನನ್ನು ಕಂಡೇ ಕಾಣುವೆ” ಎಂದಳು. ನಾನು ಅವಳಿಗೆ ವಂದಿಸಿ ಕತ್ತಿಹಿಡಿದು ಅಲ್ಲಿಂದ ಹೊರಟು ಈ ಅಡವಿಗೆ ಬರಲು ಇಲ್ಲಿ ಶಬರರು ಚಂಡಿಗೆ ಬಲಿಕೊಡಲೆಂದು ನನ್ನನ್ನು ಹಿಡಿದುಕೊಂಡು ಬಂದರು. ನಿನ್ನನ್ನು ಕಂಡದ್ದರಿಂದ ನನ್ನ ಮನೆಗೆ ನಾನು ಬಂದಂತಾಯಿತು-ಎಂದನು.

೬. ಗುಣಕರನ ಗಾಯಗಳೆಲ್ಲಾ ವಾಸಿಯಾದಮೇಲೆ ಮೃಗಾಂಕದತ್ತನು ತನ್ನ ಪ್ರಯಾಣವನ್ನು ಬೆಳಸಿ ಒಂದು ರಾತ್ರಿ ಆ ವಿಂಧ್ಯಾಟವಿಯಲ್ಲಿ ಒಂದು ಮರದ ಕೆಳಗೆ ಮಲಗಿದ್ದನು. ಎಚ್ಚರವಾದಾಗ ನೋಡಿದರೆ ತಮ್ಮ ಮಧ್ಯದಲ್ಲಿ ಯಾವನೋ ಹೊಸಬನೊಬ್ಬನು ಮಲಗಿದ್ದನು. ಅವನು ಮುಸುಕು ತೆಗೆದಾಗ ನೋಡಲು, ಅವನು ತನ್ನ ಮಂತ್ರಿಯಾದ ವಿಚಿತ್ರಕಥ! ಇದು ತಿಳಿದಕೂಡಲೆ ಎಲ್ಲರಿಗೂ ಎಚ್ಚರವಾಯಿತು. ಅವನು ತನ್ನ ವೃತ್ತಾಂತವನ್ನು ಹೀಗೆಂದು ಹೇಳಿದನು:-


##  ವಿಚಿತ್ರಕಥನ ವೃತ್ತಾಂತ


ದೇವ! ನಾಗಶಾಪದಿಂದ ನಾವು ಬೇರೆಯಾದಮೇಲೆ, ನಾನು ಅಲೆದು ಅಲೆದು ಮರುದಿವಸ ಒಂದು ಕಡೆ ಪ್ರಜ್ಞೆಯಿಲ್ಲದೆ ಬಿದ್ದಿದ್ದೆ. ಆಗ ನನ್ನನ್ನು ಒಬ್ಬ ದಿವ್ಯಪುರುಷನು ಕರೆದುಕೊಂಡು ಹೋಗಿ ಸ್ನಾನ ಪಾನಾದಿಗಳನ್ನು ಮಾಡಿಸಿ ತಾನೂ ತನ್ನ ಇಬ್ಬರು ಹೆಂಡಿರೂ ಊಟಮಾಡಿದರು. ಊಟವಾದಮೇಲೆ ನಾನು ಅವರನ್ನು ಕುರಿತು “ನೀವಾರು? ಸಾಯುತ್ತ ಬಿದ್ದಿದ್ದವನನ್ನು ಏಕೆ ಕಾಪಾಡಿದಿರಿ? ನಮ್ಮ ದೊರೆ ಇಲ್ಲದ್ದರಿಂದ ಈ ದೇಹ ಬಿಡುವುದೇ ಲೇಸು!” ಎಂದೆ. ಆ ಮಹಾತ್ಮನು “ನಾನೊಬ್ಬ ಯಕ್ಷ; ಇವರಿಬ್ಬರೂ ನನ್ನ ಹೆಂಡತಿಯರು; ನೀನು ನನ್ನ ಅತಿಥಿ; ಈ ಸಂಸಾರದಲ್ಲಿ ಕಷ್ಟವಿಲ್ಲದ್ದು ಯಾರಿಗೆ? ಯಕ್ಷನಾದ ನಾನೂ ದುಃಖವನ್ನು ಅನುಭವಿಸಬೇಕಾಯಿತು!” ಎಂದು ತನ್ನ ವೃತ್ತಾಂತವನ್ನು ಹೇಳಿದನು:-


## ಅಟ್ಟಹಾಸಯಕ್ಷನ ಕಥೆ


ತ್ರಿಗರ್ತನಗರದಲ್ಲಿ ಪವಿತ್ರಧರನೆಂಬ ಬ್ರಾಹ್ಮಣ ಯುವಕನೊಬ್ಬನಿದ್ದನು. ಅವನು ತುಂಬ ಬಡವನಾಗಿದ್ದದ್ದರಿಂದ ಐಶ್ವರ್ಯವಂತರ ಮಧ್ಯದಲ್ಲಿ ಇರಲಾರದೆ ಕಾಡಿಗೆ ಹೋಗಿ ಅಲ್ಲಿ ತನ್ನ ಗುರು ಉಪದೇಶಿಸಿದ್ದ ಮಂತ್ರದಿಂದ ಸೌದಾಮಿನಿಯೆಂಬ ಒಬ್ಬ ಯಕ್ಷಿಣಿಯನ್ನು ಸ್ವಾಧೀನಮಾಡಿಕೊಂಡನು. ಅವಳು ಅವನ ಹೆಂಡತಿಯಾದಳು. ಆದರೆ ಮಕ್ಕಳಾಗಲಿಲ್ಲವೆಂದು ಚಿಂತಿಸುತ್ತಿದ್ದ ಅವನನ್ನು ಕುರಿತು ಆ ಯಕ್ಷಿಣಿಯು ಒಂದು ದಿನ “ಆರ್ಯಪುತ್ರ! ಈ ವಿಚಾರದಲ್ಲಿ ಚಿಂತೆಮಾಡಬೇಡ; ನಮಗೆ ಮಗನಾಗುತ್ತಾನೆ!” ಎಂದು ಮುಂದಿನ ವೃತ್ತಾಂತವನ್ನು ತಿಳಿಸಿದನು:-

ನಾನು ಪೃಥೂಧರನೆಂಬ ಯಕ್ಷನ ಒಬ್ಬಳೇ ಮಗಳು; ನಾನು ಒಂದು ದಿನ ಕೈಲಾಸದಲ್ಲಿ ಅಟ್ಟಹಾಸನೆಂಬ ಯಕ್ಷನನ್ನು ಕಂಡೆ; ನಾವು ಪರಸ್ಪರ ಅನುರೂಪರಾಗಿದ್ದದ್ದರಿಂದ ನಮ್ಮ ತಂದೆಯು ನಮ್ಮ ಮದುವೆಯನ್ನು ಗೊತ್ತುಮಾಡಿದನು. ಒಂದು ದಿನ ಕಪಿಶಭ್ರೂ ಎಂಬ ನನ್ನ ಸಖಿಯು ಬಂದು ‘ಸಖಿ! ಅಪ್ರಿಯವಾದ ಒಂದು ಸಂಗತಿಯನ್ನು ನಿನಗೆ ತಿಳಿಸಬೇಕಾಗಿದೆ. ನಿನ್ನ ವರನಾದ ಅಟ್ಟಹಾಸನೂ ಅವನ ತಮ್ಮನಾದ ದೀಪ್ತಸಖನೂ, ಒಬ್ಬನು ಕುಬೇರ ಮತ್ತೊಬ್ಬನು ಅವನ ಮಗ ನಡಕೂಬರ ಎಂದು ಕ್ರೀಡಿಸುತ್ತಿದ್ದರು. ಅದನ್ನು ಅಕಸ್ಮಾತ್ ಕಂಡ ನಡಕೂಬರನು ‘ನೀನು ಮರ್ತ್ಯನಾಗು’ ಎಂದು ಶಪಿಸಿದನು. ಅವನು ಕ್ಷಮೆಬೇಡಲು ‘ನೀನು ಮನುಷ್ಯನಾಗಿ, ನೀನು ಕಾಮಿಸಿರುವ ಯಕ್ಷಿಣಿಯಲ್ಲಿ ನಿನ್ನ ಈ ತಮ್ಮನು ಮಗನಾಗಿ ಹುಟ್ಟಿದಮೇಲೆ, ಶಾಪವಿಮೋಚನೆಯಾಗಲಿ!’ ಎಂದು ಹೇಳಿದನು; ಕೂಡಲೆ ಆ ಅಟ್ಟಹಾಸನು ಮಾಯವಾದನು!’ ಎಂದಳು. ಇದನ್ನು ನಮ್ಮ ತಂದೆಗೆ ತಿಳಿಸಿ ನಾನು ಅಂದಿನಿಂದ ಕಾದಿದ್ದೆ; ನೀನು ಅಟ್ಟಹಾಸನಾಗಿದ್ದು ಈಗ ಹೀಗೆ ಹುಟ್ಟಿದ್ದೀಯೆ!’

ಸಕಾಲದಲ್ಲಿ ಅವರಿಗೆ ಮಗು ಹುಟ್ಟಿತು; ಕೂಡಲೆ ಶಾಪವಿಮೋಚನೆಯಾಯಿತು. ‘ತಮ್ಮನೇ ಮಗನಾಗಿ ಹುಟ್ಟಿದ್ದು ಏಕೆ?’ ಎಂದು ಯಕ್ಷಿಣಿಯು ಕೇಳಲು ಯಕ್ಷನು ಹೀಗೆಂದು ಹೇಳಿದನು:-

ಈ ಊರಿನಲ್ಲಿ ದೇವದರ್ಶನನೆಂಬ ಒಬ್ಬ ಬ್ರಾಹ್ಮಣನಿದ್ದಾನೆ; ಅವನಿಗೆ ಬಡತನ; ಮತ್ತು ಮಕ್ಕಳಿರಲಿಲ್ಲ; ಆದ್ದರಿಂದ ಐಶ್ವರ್ಯವೂ ಮಕ್ಕಳೂ ಬೇಕೆಂದು ಯಜ್ಞೇಶ್ವರನನ್ನು ಕುರಿತು ತಪಸ್ಸು ಮಾಡಿದನು.ಅವನು ಕನಸಿನಲ್ಲಿ ಬಂದು “ನಿನಗೆ ಔರಸ ಸಂತತಿಯಿಲ್ಲ; ಬೇರೆ ವಿಧವಾದ ಮಗನೇನೋ ಲಭಿಸುತ್ತಾನೆ; ಅವನಿಂದಲೇ ಬಡತನವು ನೀಗುತ್ತದೆ!” ಎಂದು ವರಕೊಟ್ಟನು. ಅದು ನೆರವೇರಬೇಕಾಗಿದ್ದದ್ದರಿಂದ ಅವನು ನಿದ್ರಿಸುತ್ತಿದ್ದಾಗ ಅಟ್ಟಹಾಸನೂ ಅವನ ಹೆಂಡತಿಯೂ ಅವನ ಮನೆಗೆ ಹೋಗಿ ಅಲ್ಲಿ ತಮ್ಮ ಮಗುವಿಗೆ ರತ್ನಮಾಲಿಕೆಯನ್ನು ಹಾಕಿ ಅದನ್ನು ಹೊನ್ನಿನಿಂದ ತುಂಬಿದ ಕೊಪ್ಪರಿಗೆಯ ಮೇಲೆ ಕೂರಿಸಿದರು. ದೇವದರ್ಶನನು ಆ ಮಗುವನ್ನು ಕರೆದುಕೊಂಡು ಅದಕ್ಕೆ ಶ್ರೀದರ್ಶನನೆಂದು ನಾಮಕರಣಮಾಡಿದನು. ಅವನು ವಯಸ್ಸಿಗೆ ಬರಲು, ಒಂದು ದಿನ ದೇವದರ್ಶನನು ಯಾತ್ರೆಹೊರಟು ಪ್ರಯಾಗದಲ್ಲಿ ದೇಹಬಿಟ್ಟನು. ಹೆಂಡತಿಯು ಅಗ್ನಿಪ್ರವೇಶಮಾಡಿದಳು. ಪ್ರಾಜ್ಞನಾದರೂ ಅವನು ತಾನೇ ತಾನಾದ್ದರಿಂದ ಜೂಜು ಮೊದಲಾದ ವ್ಯಸನಗಳಿಗೆ ಬಿದ್ದು ಆ ಐಶ್ವರ್ಯವನ್ನೆಲ್ಲಾ ಕಳೆದುಕೊಂಡು ತಿನ್ನುವುದಕ್ಕೆ ಅನ್ನವಿಲ್ಲದಂತಾದನು. ಆಗ ಅವನ ಜೂಜಿನಕಟ್ಟೆಯ ಸ್ನೇಹಿತನಾದ ಮುಖರಕನೆಂಬವನು ಅವನಿಗೆ ಧೈರ್ಯಹೇಳಿ ಊಟಕ್ಕಿಟ್ಟು ಈ ಕಥೆಯನ್ನು ಹೇಳಿದನು:-


## ಭೂನಂದನ ಕುಮುದಿನಿಯರ ಕಥೆ


ಕಾಶ್ಮೀರದಲ್ಲಿ ಭೂನಂದನನೆಂಬ ರಾಜನಿದ್ದನು; ಅವನು ಒಂದು ರಾತ್ರಿ ಒಬ್ಬ ದೈತ್ಯಕನ್ಯೆಯೊಡನೆ ಇದ್ದಂತೆ ಅನುಭವವಾಯಿತು; ಯಾರೋ ದಿವ್ಯಸ್ತ್ರೀಯು ತನ್ನನ್ನು ಹೀಗೆ ವಂಚಿಸಿರಬೇಕೆಂದು ತೋರಿ ಅವಳನ್ನು ಪಡೆಯಬೇಕೆಂದು ಹೊರಟನು. ಕ್ರಮಸರಸ್ಸೆಂಬ ತೀರ್ಥಕ್ಕೆ ಹೋದಾಗ ಅಲ್ಲಿಗೆ ಒಬ್ಬ ತಪಸ್ವಿ ಬಂದು ತನ್ನ ಯೋಗಶಕ್ತಿಯಿಂದ ಅವನನ್ನು ಪಾತಾಳಕ್ಕೆ ಕರೆದುಕೊಂಡು ಹೋಗಿ ಆ ದೈತ್ಯಕನ್ಯೆಯನ್ನು ತೋರಿಸಿದನು. ಆದರೆ ಅವಳು ಕೊಟ್ಟ ಮಾಂಸದ ಸಾರವನ್ನು ಕುಡಿಯಲು ಜುಗುಪ್ಸೆ ಪಟ್ಟಿದ್ದರಿಂದ ಅವಳು ಅದನ್ನು ಅವನ ತಲೆಯ ಮೇಲೆ ಎಸೆದು ಹೋದಳು. ಅವನು ಅವಳನ್ನು ಬಿಟ್ಟು ಮತ್ತೆ ಭೂಲೋಕಕ್ಕೆ ಬರಬೇಕಾಯಿತು. ಆದರೆ ಆ ಮದ್ಯಸಾರದ ವಾಸನೆಗೆ ಅವನನ್ನು ಭೃಂಗಗಳು ಮುತ್ತಿಕೊಂಡು ಕಷ್ಟ ಕೊಡುತ್ತಿದ್ದವು. ಆಗ ಮತ್ತೊಬ್ಬ ಮುನಿಪುತ್ರನು ಬಂದು ಅವನಿಗೆ ತನ್ನ ಕೃಷ್ಣಾಜಿನವನ್ನು ಕೊಟ್ಟು ಅದನ್ನು ಹೊದ್ದುಕೊಂಡರೆ ಭೃಂಗಗಳು ಹೋಗುವುದೆಂದು ಹೇಳಿದನು; ಅವನು ಹಾಗೆಯೇ ಮಾಡಿ, ಹನ್ನೆರಡು ವರ್ಷದ ದಿವಸ ಈಶ್ವರನನ್ನು ಕುರಿತು ತಪಸ್ಸು ಮಾಡಿದನು. ಆಗ ಆ ದೈತ್ಯಕನ್ಯೆಯಾದ ಕುಮುದಿನಿಯೆಂಬವಳು ತಾನೇ ಅವನಿದ್ದೆಡೆಗೆ ಬಂದಳು.

ಹೀಗೆಂದು ಹೇಳಿ ಅವನನ್ನು ಜೊತೆಗೊಂಡು ಮುಖರಕನು ತ್ರಿಗರ್ಶನಗರವನ್ನು ಬಿಟ್ಟು ಹೊರಟನು. ದಾರಿಯಲ್ಲಿ ಶ್ರೀದರ್ಶನನ ಜನಕ ತಾಯಿತಂದೆಗಳಾದ ಸೌದಾಮಿನೀ ಅಟ್ಟಹಾಸರು ಅಂತರಿಕ್ಷದಲ್ಲಿ ಹೋಗುತ್ತಿದ್ದು ಅವನ ಸ್ಥಿತಿಯನ್ನು ನೋಡಿ ಮರುಕದಿಂದ “ಅಯ್ಯಾ ಶ್ರೀದರ್ಶನ! ನಿನ್ನ ತಾಯಿ ನಿಮ್ಮ ಮನೆಯಲ್ಲಿ ತನ್ನ ಆಭರಣಗಳನ್ನು ಹೂಳಿಟ್ಟಿದ್ದಾಳೆ; ಅದನ್ನು ತೆಗೆದುಕೊಂಡು ನಿಶ್ಚಿಂತನಾಗಿ ಮಾಲವದೇಶಕ್ಕೆ ಹೋಗು; ಅಲ್ಲಿ ಶ್ರೀಸೇನನೆಂಬ ರಾಜನಿದ್ದಾನೆ. ಅವನು ಚಿಕ್ಕಂದಿನಲ್ಲಿ ಜೂಜಿನಿಂದ ತುಂಬ ಕಷ್ಟಪಟ್ಟು ಈಗ ಒಂದು ದೊಡ್ಡ ಜೂಜಿನ ಕಟ್ಟೆಯನ್ನೇರ್ಪಡಿಸಿದ್ದಾನೆ. ಆಲ್ಲಿ ಆಟಗಾರರು ಇದ್ದುಕೊಂಡು ಸುಖಭೋಜನವನ್ನು ಪಡೆಯುತ್ತಾರೆ. ಅಲ್ಲಿಗೆ ಹೋದರೆ ನಿನಗೆ ಒಳ್ಳೆಯದಾಗುತ್ತದೆ.” ಎಂದು ಹೇಳಿದನು. ಅದರಂತೆ ಅವನೂ ಮುಖರಕನೂ ಮಾಲವದೇಶಕ್ಕೆ ಹೋಗುತ್ತ ದಾರಿಯಲ್ಲಿ ಒಂದು ಗ್ರಾಮವನ್ನು ಕಂಡರು. ಅದರ ಹತ್ತಿರ ಒಂದು ಕೆರೆಯಿತ್ತು. ಅಲ್ಲಿ ಕೈಕಾಲು ತೊಳೆದುಕೊಂಡು ನೀರು ಕುಡಿದು ಸ್ವಲ್ಪ ವಿಶ್ರಮಿಸಿಕೊಳ್ಳೋಣವೆಂದು ಕುಳಿತಿರಲು, ಅಲ್ಲಿಗೆ ರೂಪವತಿಯಾದ ಒಬ್ಬ ಹೆಂಗಸು ನೀರಿಗಾಗಿ ಬಂದಳು. ಶ್ರೀದರ್ಶನನನ್ನು ನೋಡಿ ಪ್ರೀತಿಗೊಂಡು ಅವಳು “ಅಯ್ಯೋ! ಇಲ್ಲಿಗೆ ಏಕೆ ಬಂದಿರಿ, ಪತಂಗವು ಬೆಂಕಿಯಲ್ಲಿ ಬಿದ್ದಂತೆ ವಿಪತ್ತಿನಲ್ಲಿ ಬೀಳುವುದಕ್ಕೆ!” ಎಂದಳು. ಮುಖರಕನು “ನೀನು ಯಾರು? ಏಕೆ ಹೀಗೆನ್ನುತ್ತೀಯೆ?” ಎಂದು ಕೇಳಿದನು. ಅವಳು “ಸುಘೋಷವೆಂಬ ಅಗ್ರಹಾರದಲ್ಲಿ ಪದ್ಮಗರ್ಭನೆಂಬ ಶ್ರೋತ್ರೀಯ ಬ್ರಾಹ್ಮಣನಿದ್ದನು. ಅವನಿಗೆ ಮುಖರಕನೆಂಬ ಮಗನೂ ಪದ್ಮಿಷ್ಠೆ ಎಂಬ ಮಗಳೂ ಆದರು. ನಾನೇ ಆ ಪದ್ಮಿಷ್ಠೆ; ನನ್ನ ಅಣ್ಣನಾದ ಮುಖರಕನು ಚಿಕ್ಕ ವಯಸ್ಸಿನಲ್ಲಿಯೇ ಜೂಜಿನಲ್ಲಿ ಆಸಕ್ತನಾಗಿ ಮನೆಬಿಟ್ಟು ಎಲ್ಲಿಯೋ ದೇಶಾಂತರ ಹೊರಟುಹೋದನು. ಆ ದುಃಖದಿಂದ ನಮ್ಮ ತಾಯಿ ತೀರಿಹೋಗಲು ನಮ್ಮ ತಂದೆಯು ನನ್ನನ್ನು ಕರೆದುಕೊಂಡು ಮಗನನ್ನು ಹುಡುಕುತ್ತ ಈ ಗ್ರಾಮಕ್ಕೆ ಬಂದನು. ಇಲ್ಲಿ ಹೆಸರುಮಾತ್ರಕ್ಕೆ ಬ್ರಾಹ್ಮಣನಾದ ವಸುಭೂತಿಯೆಂಬ ಕಳ್ಳರ ಯಜಮಾನನಿದ್ದಾನೆ. ಅವನು ನನ್ನ ತಂದೆಯ ಪ್ರಾಣವನ್ನೂ ಹಣಕಾಸನ್ನೂ ಕಿತ್ತುಕೊಂಡು ನನ್ನನ್ನು ತನ್ನ ಮಗನಾದ ಸುಭೂತಿಗೆ ಮದುವೆಮಾಡಲೆಂದು ಸೆರೆಹಿಡಿದುಕೊಂಡು ಹೋದನು. ಆ ಮಗನು ಎಲ್ಲಿಯೋ ಹೋಗಿದ್ದಾನೆ; ನನ್ನ ಪುಣ್ಯದಿಂದ ಇನ್ನೂ ಬಂದಿಲ್ಲ; ಆ ಕಳ್ಳನು ಏನಾದರೂ ನಿಮ್ಮನ್ನು ಕಂಡರೆ ಸರ್ವನಾಶವಾಗುತ್ತದೆ; ಈ ಅಪಾಯದಿಂದ ಹೇಗೆ ತಪ್ಪಿಸಿಕೊಂಡು ಹೋಗಬೇಕೋ ಯೋಚನೆಮಾಡಿ!” ಎಂದಳು. ಅಣ್ಣತಂಗಿಯರು ಒಬ್ಬರನ್ನೊಬ್ಬರು ಪಡೆದು ಸಂತೋಷಗೊಂಡರು. ಆಮೇಲೆ ಮೂವರೂ ಸೇರಿ ಒಂದು ಹಂಚಿಕೆ ಮಾಡಿದರು. ಶ್ರೀದರ್ಶನನು ಅನ್ನ ನೀರು ಬಿಟ್ಟು ಕೃಶನಾಗಿ ಕಾಯಿಲೆಯವನಂತೆ ಮಲಗಿದನು. ಮುಖರಕನು ಅವನ ಕಾಲಿನ ಬಳಿ ಅಳುತ್ತ ಕುಳಿತನು. ಪದ್ಮಿಷ್ಠೆಯು ಕಳ್ಳರ ಯಜಮಾನನ ಹತ್ತಿರಕ್ಕೆ ಹೋಗಿ “ಕೆರೆಯ ಹತ್ತಿರ ಯಾವನೋ ಒಬ್ಬ ಪ್ರಯಾಣಿಕನು ಕಾಯಿಲೆಯಾಗಿ ಮಲಗಿದ್ದಾನೆ; ಅವನ ಹತ್ತಿರ ಒಬ್ಬ ಪರಿಚಾರಕನಿದ್ದಾನೆ!” ಎಂದು ಹೇಳಿದಳು. ಕೆಲವು ಜನ ಕಳ್ಳರು ಬಂದು ವಿಚಾರಿಸಲು ಮುಖರಕನು “ಇವನು ನನ್ನ ಅಣ್ಣ. ತೀರ್ಥಯಾತ್ರೆಗೆಂದು ಹೊರಟು ರೋಗ ಬಂದು ಮಲಗಿದ್ದಾನೆ. ಈ ಗ್ರಾಮದಿಂದ ಯಾರನ್ನಾದರೂ ಸದ್ಬ್ರಾ ಹ್ಮಣನನ್ನು ಕರೆತಂದರೆ ನನ್ನ ಸರ್ವಸ್ವವನ್ನೂ ದಾನಮಾಡಿಬಿಡುತ್ತೇನೆ; ಇಂದಿನ ಸಂಜೆಯವರೆಗೆ ನಾನು ಬದುಕಿರುವುದಿಲ್ಲ- ಎನ್ನುತ್ತಾನೆ! ಈ ಪರದೇಶದಲ್ಲಿ ಏನುಮಾಡಲಿ, ಎಂದು ಅಳುತ್ತಿದ್ದೇನೆ; ನೀವು ಯಾವನಾದರೂ ಒಬ್ಬ ಬ್ರಾಹ್ಮಣನನ್ನು ಕರೆತರಲಾರಿರಾ? ನಮ್ಮ ಅಣ್ಣ ಸತ್ತಕೂಡಲೆ ನಾನೂ ಅಗ್ನಿಪ್ರವೇಶಮಾಡುತ್ತೇನೆ. ಅವನು ಬದುಕಿರುವಾಗ ಕೈಯ್ಯಾರ ದಾನಮಾಡಲಿ!” ಎಂದು ಬೇಡಿಕೊಂಡನು. ಅವರು ವಸುಭೂತಿಯನ್ನು ದಾನ ತೆಗೆದುಕೊಳ್ಳುವುದಕ್ಕೆಂದು ಕರೆದರು. ಅವನು “ಕೊಲ್ಲದೆ ಹಣತೆಗೆದುಕೊಳ್ಳುವುದು ಸರಿಯಾದ ದಾರಿಯಲ್ಲ!” ಎಂದನು. ಅವರು “ಇದಕ್ಕೇಕೆ ಚಿಂತೆ? ಅವರೇನಾದರೂ ನಾಳೆಯವರೆಗೆ ಸಾಯದೆ ಬದುಕಿದ್ದರೆ ನಾವು ಕೊಂದುಹಾಕುತ್ತೇವೆ; ವೃಥಾ ಬ್ರಹ್ಮಹತ್ಯವನ್ನು ಏಕೆ ಕಟ್ಟಿಕೊಳ್ಳಬೇಕು?” ಎಂದರು. ವಸುಭೂತಿಯು ಒಪ್ಪಿ ಕತ್ತಲೆಯಲ್ಲಿ ಬಂದು ಶ್ರೀದರ್ಶನನು ಕೊಟ್ಟ ಕೆಲವು ಒಡವೆಗಳನ್ನು ತೆಗೆದುಕೊಂಡು ಹೋದನು. ಕಳ್ಳರೆಲ್ಲರೂ ನಿದ್ರೆಮಾಡುತ್ತಿದ್ದಾಗ ಪದ್ಮಿಷ್ಠೆಯು ಬಂದಳು. ಮೂವರೂ ಹೊರಟು ಬೆಳಗಾಗುವ ಹೊತ್ತಿಗೆ ಒಂದು ಅಡವಿಯನ್ನು ಸೇರಿದರು. ಆ ಹಗಲೆಲ್ಲಾ ಕಳೆಯಿತು. ಸಂಜೆ, ದೂರದಲ್ಲಿ ಒಂದು ಬೆಳಕು ಕಾಣಲು ಅದು ಯಾವುದೋ ಒಂದು ಗ್ರಾಮವಿರಬಹುದು ಅಲ್ಲಿಂದ ತಿನ್ನುವುದಕ್ಕೆ ಏನಾದರೂ ಸಂಪಾದಿಸಿಕೊಂಡು ಬರೋಣವೆಂದು ಶ್ರೀದರ್ಶನನು ಅದನ್ನು ಹಿಡಿದು ಹೋಗಲು ಅಲ್ಲಿ ಒಂದು ರತ್ನಮಂದಿರವಿತ್ತು. ಅದರೊಳಗೆ ದಿವ್ಯರೂಪಿಣಿಯಾದ ಒಬ್ಬ ಯಕ್ಷಿಣಿಯೂ ಅವಳ ಪರಿವಾರದವರೂ ಇದ್ದರು. ಅವರು ವಿಧವಿಧವಾದ ಅನ್ನಪಾನಗಳನ್ನು ತರುತ್ತಿದ್ದದ್ದನ್ನು ನೋಡಿ ಶ್ರೀದರ್ಶನನು ಧೈರ್ಯದಿಂದ ಯಕ್ಷಿಣಿಯ ಬಳಿಗೆ ಹೋಗಿ ಅತಿಥಿಭಾಗವನ್ನು ಕೇಳಿದನು. ಅವಳು ಅವನ ಧೈರ್ಯವನ್ನು ಮೆಚ್ಚಿ ಒಬ್ಬ ಆಳಿನ ಕೈಯ್ಯಲ್ಲಿ ಮೂರು ಜನರಿಗಾಗುವಷ್ಟು ತಿಂಡಿತೀರ್ಥಗಳನ್ನು ಕಳುಹಿಸಿದಳು. ಅದನ್ನು ಅವರು ಮೂವರೂ ತಿಂದಮೇಲೆ ಮುಖರಕನು “ಅಯ್ಯಾ! ನೀನು ನಿಜವಾಗಿಯೂ ಯಾವನೋ ದೇವಾಂಶಸಂಭೂತನಾದ ಪುರುಷ! ನಿನಗೆ ನನ್ನ ಈ ಲೋಕಸುಂದರಿಯಾದ ತಂಗಿಯನ್ನು ಕೊಡುತ್ತೇನೆ!” ಎಂದನು. ಅವನು ಅದಕ್ಕೆ ಒಪ್ಪಿ ‘ಆಗಲಿ! ಊರಿಗೆ ಹೋದಮೇಲೆ ಅವಳನ್ನು ಮದುವೆಮಾಡಿಕೊಳ್ಳುತ್ತೇನೆ!' ಎಂದನು. ಅನಂತರ ಮೂವರೂ ಪ್ರಯಾಣವನ್ನು ಮುಂದುವರಿಸಿ ಮಾಳವನಗರಕ್ಕೆ ಹೋಗಿ ಅಲ್ಲಿ ಒಬ್ಬ ಬ್ರಾಹ್ಮಣಮುದುಕಿಯ ಮನೆಯಲ್ಲಿ ಇಳಿದುಕೊಂಡರು. ಅಲ್ಲಿ ಒಬ್ಬರ ವಿಚಾರವನ್ನು ಮತ್ತೊಬ್ಬರು ತಿಳಿಸಿದರು. ಮುದುಕಿಯು “ಈ ರಾಜನ ಆಶ್ರಯದಲ್ಲಿ ಸತ್ಯವ್ರತನೆಂಬ ಬ್ರಾಹ್ಮಣನಿದ್ದನು; ನಾನು ಆತನ ಹೆಂಡತಿ; ನನ್ನ ಹೆಸರು ಯಶಸ್ವತಿ; ನನಗೆ ಮಕ್ಕಳಿಲ್ಲದ್ದರಿಂದ ಗಂಡ ಹೋದಮೇಲೆ ದೊರೆಯು ಕೃಪೆಯಿಟ್ಟು ನನ್ನ ಗಂಡನ ಸಂಬಳದಲ್ಲಿ ನಾಲ್ಕನೆಯ ಭಾಗವನ್ನು ನನ್ನ ಜೀವನಾಂಶವಾಗಿ ಕೊಡಿಸಿದನು. ಪಾಪ! ಅವನಿಗೆ ಈಗ ಕ್ಷಯರೋಗ ಪ್ರಾಪ್ತವಾಗಿದೆ. ವೈದ್ಯರೆಲ್ಲರೂ ಕೈಬಿಟ್ಟಿದ್ದಾರೆ; ಒಬ್ಬ ಮಂತ್ರವಾದಿ ಬಂದು ‘ನನಗೆ ಒಬ್ಬ ವೀರನ ಸಹಾಯವನ್ನು ಕೊಟ್ಟರೆ, ಬೇತಾಳನನ್ನು ಸಾಧಿಸಿ ನಾನು ಈ ರೋಗವನ್ನು ಪರಿಹರಿಸುತ್ತೇನೆ’ ಎಂದನು. ಊರಿನಲ್ಲೆಲ್ಲಾ ಡಂಗೂರವನ್ನು ಹೊಡೆಯಿಸಲು ಅಂಥವರು ಯಾರೂ ದೊರೆಯಲಿಲ್ಲ. ಆಗ ದೊರೆಯು ಮಂತ್ರಿಗಳನ್ನು ಕುರಿತು ‘ಆ ಜೂಜಿನ ಮಠದಲ್ಲಿ ವಿಚಾರಿಸಿ; ಅಲ್ಲಿಗೆ ಯಾರಾದರೂ ಹೊಸದಾಗಿ ಬಂದಿದ್ದಾರು; ಜೂಜುಕೋರರಿಗೆ ಹೆಂಡತಿ ಮಕ್ಕಳು ಬಂಧುಬಳಗ ದುಡ್ಡುಕಾಸು ಯಾವ ಆತಂಕವೂ ಇರುವುದಿಲ್ಲ; ನಿರ್ಭಯರಾಗಿ ಮರದ ಕೆಳಗೆ ಮಲಗುತ್ತಾರೆ’ ಎಂದನು. ಅದರಂತೆ ಮಂತ್ರಿಯು ಆ ಮಠಾಧಿಪತಿಗೆ ಹೇಳಿಕಳುಹಿಸಿದ್ದಾನೆ. ನೀವು ಆಟಗಾರರು; ಆ ಕೆಲಸವನ್ನು ಕೈಕೊಳ್ಳುವ ಹಾಗಿದ್ದರೆ ಮಠಕ್ಕೆ ಕರೆದುಕೊಂಡು ಹೋಗುತ್ತೇನೆ; ನಿಮಗೆ ಯಥೇಚ್ಛವಾದ ಸಂಭಾವನೆ ದೊರೆಯುತ್ತದೆ; ರಾಜನಿಗೂ ನನಗೂ ಉಪಕಾರವಾಗುತ್ತದೆ’ ಎಂದಳು. ಶ್ರೀದರ್ಶನನು ಒಪ್ಪಿದನು. ಮುದುಕಿಯು ಅವನನ್ನು ಮಠಾಧಿಪತಿಯ ಹತ್ತಿರ ಕರೆದುಕೊಂಡು ಹೋಗಿಬಿಟ್ಟಳು. ಅವನು ಅವನನ್ನು ರಾಜನಿಗೆ ಪರಿಚಯಮಾಡಿಕೊಟ್ಟನು. ಮಂತ್ರವಾದಿಯು ಹೇಳಿದಂತೆ ಅವನು ಕೃಷ್ಣಪಕ್ಷದ ಚತುರ್ದಶಿಯ ದಿನ ರಾತ್ರಿ ಕೈಯಲ್ಲಿ ಕತ್ತಿಹಿಡಿದು ಶ್ಮಶಾನಕ್ಕೆ ಹೋಗಲು ಮಂತ್ರವಾದಿಯು ‘ಇಲ್ಲಿಂದ ಪಶ್ಚಿಮಕ್ಕೆ ಒಂದು ಕ್ರೋಶ ದೂರದಲ್ಲಿ ಮುಳ್ಳುಮುತ್ತುಗದ ಮರದಲ್ಲಿ ಒಂದು ಹೆಣವಿದೆ; ಅದನ್ನು ತೆಗೆದುಕೊಂಡು ಬಾ!’ ಎಂದು ಹೇಳಿದನು. ಅವನು ಹಾಗೆಯೇ ಆಗಲೆಂದು ಅಲ್ಲಿಗೆ ಹೋಗಲು, ಅಷ್ಟುಹೊತ್ತಿಗೆ ಅದನ್ನು ಆಗಲೇ ಮತ್ತೆ ಯಾರೋ ಒಬ್ಬರು ತೆಗೆದುಕೊಂಡು ಹೋಗುತ್ತಿದ್ದರು. ಆದ್ದರಿಂದ ಓಡಿಹೋಗಿ ‘ಇದು ನನ್ನ ಸ್ನೇಹಿತನ ಹೆಣ; ಎಲ್ಲಿಗೆ ತೆಗೆದುಕೊಂಡು ಹೋಗುತ್ತೀಯೆ'? ಎಂದು ಅದನ್ನು ಅವನ ಹೆಗಲ ಮೇಲಿಂದ ಎಳೆದನು. ಇನ್ನೊಬ್ಬನು ‘ಇದು ನನ್ನ ಸ್ನೇಹಿತನ ಹೆಣ!’ ಎಂದು ಹಿಡಿದುಕೊಂಡನು. ಇಬ್ಬರೂ ಎಳೆದಾಡುತ್ತಿರಲು ಒಂದು ಭೇತಾಳವು ಆ ಹೆಣವನ್ನು ಹೊಕ್ಕು ವಿಕಾರವಾಗಿ ಕೂಗಿಕೊಂಡಿತು. ಅದನ್ನು ಕೇಳಿ ಎರಡನೆಯವನು ಎದೆಯೊಡೆದು ಸತ್ತನು. ಬೇತಾಳವು ‘ನನಗೆ ಯಾರು ಆಹಾರ ಕೊಡುತ್ತಾರೋ ಅವರು ನನಗೆ ಸ್ನೇಹಿತರು; ಅವರೊಡನೆ ಬರುತ್ತೇನೆ’ ಎಂದಿತು. ಬೇರೆ ಆಹಾರ ಅಲ್ಲಿ ದೊರೆಯದೆ ಇದ್ದದ್ದರಿಂದ ಶ್ರೀದರ್ಶನನು ತನ್ನ ಮಾಂಸವನ್ನೇ ಕುಯ್ದುಕೊಟ್ಟನು. ಅದು ತೃಪ್ತಿಗೊಂಡು ಅವನೊಡನೆ ಬಂತು. ಅದನ್ನು ಮಂತ್ರವಾದಿಗೆ ಒಪ್ಪಿಸಲು, ಅವನು ಅದನ್ನು ಪೂಜಿಸಿ ಅದರ ಎದೆಯ ಮೇಲೆ ಕೂತು ಅದರ ಬಾಯಲ್ಲಿ ಮನುಷ್ಯನ ಮೂಳೆಯಿಂದ ಮಾಡಿದ ಸೌಟಿನಿಂದ ಹೋಮ ಮಾಡಿದನು. ಮತ್ತೊಂದು ಕ್ಷಣದಲ್ಲಿ ಆ ಶವದ ಬಾಯಿಂದ ಒಂದು ಜ್ವಾಲೆ ಹೊರಟಿತು. ಅದನ್ನು ಕಂಡು ಸಾಧಕನು ಎದ್ದು ಅತ್ತಕಡೆ ನಿಂತನು. ಅವನು ಹೀಗೆ ಅಧೈರ್ಯ ಪಟ್ಟದ್ದರಿಂದ ಭೇತಾಳನು ಬಾಯಿ ತೆಗೆದು ಅವನನ್ನು ನುಂಗಿ ಓಡುವುದಕ್ಕೆ ಹೊರಟಿತು. ಶ್ರೀದರ್ಶನನು ಅದನ್ನು ಅಟ್ಟಿಸಿಕೊಂಡು ಹೋಗಲು ಭೇತಾಳನು” ನಿನ್ನ ಸತ್ತ್ವವನ್ನು ನೋಡಿ ನನಗೆ ಸಂತೋಷವಾಗಿದೆ; ನನ್ನ ಬಾಯಿಂದ ಬಂದ ಈ ಸಾಸಿವೆಯನ್ನು ಹಿಡಿ; ಇದನ್ನು ರಾಜನ ತಲೆಗೂ ಕೈಗೂ ಕಟ್ಟಿದರೆ ಅವನ ರೋಗ ವಾಸಿಯಾಗುತ್ತದೆ; ನೀನೇ ಮಂತ್ರವಾದಿಯನ್ನು ಏನೋ ಮಾಡಿದ್ದೀಯೆ ಎಂದು ಅವರು ಶಂಕಿಸುವುದಾದರೆ ನನ್ನ ಹೊಟ್ಟೆ ಬಗೆದು ಅವನನ್ನು ತೋರಿಸು!” ಎಂದು ಹೇಳಿ ಹೊರಟುಹೋಯಿತು. ಅವನು ಅನಂತರ ಆ ರಾತ್ರಿಯನ್ನು ಮಠದಲ್ಲಿ ಕಳೆದು ಬೆಳಗ್ಗೆ ರಾಜನ ಹತ್ತಿರಕ್ಕೆ ಹೋಗಿ ನಡೆದದ್ದನ್ನೆಲ್ಲಾ ಹೇಳಿ ಅವನಿಗೆ ಆ ಸಾಸಿವೆಯನ್ನು ಕಟ್ಟಿದನು. ಮಂತ್ರಿಯನ್ನು ಕರೆದುಕೊಂಡು ಹೋಗಿ ಶವದ ಹೊಟ್ಟೆಯನ್ನು ಬಗಿದು ಮಂತ್ರವಾದಿಯ ದೇಹವನ್ನು ತೋರಿಸಿದನು. ರಾಜನಿಗೆ ರೋಗ ವಾಸಿಯಾಯಿತು. ಅನಂತರ ಅವನು ತನಗೆ ಮಕ್ಕಳಿಲ್ಲದ್ದರಿಂದ ಶ್ರೀದರ್ಶನನನ್ನು ಯುವರಾಜನಾಗಿ ಮಾಡಿದನು. ಆಮೇಲೆ ಅವನು ತನ್ನ ಸೇವೆಗೆಂದು ಒಡಗೂಡಿಬಂದ ಲಕ್ಷ್ಮಿಯಂತಿದ್ದ ಪದ್ಮಿಷ್ಠೆಯನ್ನು ಮದುವೆಯಾಗಿ ಅವಳೊಡನೆಯೂ ಮುಖರಕನೊಡನೆಯೂ ಸುಖವಾಗಿದ್ದನು.

ಒಂದು ದಿನ ಉಪೇಂದ್ರಶಕ್ತಿಯೆಂಬ ಒಬ್ಬ ಘನವರ್ತಕನು ಸಮುದ್ರತೀರದಿಂದ ರತ್ನಗಣಪತಿಯನ್ನು ತಂದುಕೊಡಲು ಅದನ್ನು ಯುವರಾಜನು ಪ್ರತಿಷ್ಠೆಮಾಡಿ ಅದರ ಅರ್ಚನೆಗೆ ಗ್ರಾಮಸಹಸ್ರವನ್ನು ದಾನ ಮಾಡಿದನು. ಅವನು ಮಾಡಿಸಿದ ಪೂಜೋಪಚಾರಗಳಿಂದ ಗಣಪತಿಯು ತುಷ್ಟನಾಗಿ ತನ್ನ ಗಣಗಳನ್ನು ಕುರಿತು “ಪಶ್ಚಿಮದ್ವೀಪದಲ್ಲಿರುವ ಹಂಸದ್ವೀಪಕ್ಕೆ ರಾಜನಾದ ಅನಂಗೋದಯನಿಗೆ ಅನಂಗಮಂಜರಿಯೆಂಬ ಮಗಳಿದ್ದಾಳೆ. ಅವಳು ನನ್ನನ್ನು ಪೂಜಿಸಿ ‘ನನಗೆ ಪೃಥ್ವೀಶ್ವರನನ್ನು ಪತಿಯಾಗಿ ಕೊಡು!’ ಎಂದು ಬೇಡಿಕೊಂಡಿದ್ದಾಳೆ. ಆದ್ದರಿಂದ ಅವಳನ್ನೂ ಈ ಶ್ರೀದರ್ಶನನನ್ನೂ ಸೇರಿಸೋಣ; ಹಾಗಾದರೆ ಇಬ್ಬರ ಭಕ್ತಿಗೂ ಫಲ ದೊರೆತಂತಾಗುತ್ತದೆ. ಇದರಿಂದ ನನ್ನನ್ನು ತಂದುಕೊಟ್ಟ ಉಪೇಂದ್ರಶಕ್ತಿಗೂ ಉಪಕಾರವಾಗತಕ್ಕದ್ದಿದೆ” ಎಂದು ಹೇಳಿದನು. ಅದರಂತೆ ಗಣಗಳು ಅವನನ್ನು ಹಂಸದ್ವೀಪಕ್ಕೆ ಕರೆದುಕೊಂಡು ಹೋಗಿ ಅನಂಗಮಂಜರಿಯ ಪಕ್ಕದಲ್ಲಿ ಮಲಗಿಸಿದವು. ರಾತ್ರಿ ಎಚ್ಚರವಾಗಿ ನೋಡಲು ಇಬ್ಬರಿಗೂ ಆಶ್ಚರ್ಯವಾಯಿತು. ತಮ್ಮ ಆಭರಣಗಳನ್ನು ವಿನಿಮಯಮಾಡಿಕೊಂಡು ಗಾಂಧರ್ವವಿವಾಹವಾಗಬೇಕೆನ್ನುವ ಹೊತ್ತಿಗೆ ಗಣಗಳು ಅವರಿಗೆ ಮೋಹವನ್ನುಂಟುಮಾಡಿ ಶ್ರೀದರ್ಶನನನ್ನು ತನ್ನ ಸ್ಥಾನದಲ್ಲಿ ತಂದಿರಿಸಿದುವು. ಇಬ್ಬರಿಗೂ ವಿರಹವ್ಯಥೆಯುಂಟಾಯಿತು. ಶ್ರೀಸೇನನು ಹಂಸದ್ವೀಪದ ವಿಚಾರ ಯಾರಿಗಾದರೂ ಗೊತ್ತಿದೆಯೇ ಎಂದು ಡಂಗೂರ ಹೊಡಿಸಿದನು. ಯಾರಿಗೂ ಏನೂ ಗೊತ್ತಿರಲಿಲ್ಲ. ಅತ್ತ ಅನಂಗೋದಯನು ಬ್ರಹ್ಮಸೇನನೆಂಬ ಸಿದ್ಧಯೋಗಿಯ ಹತ್ತಿರ ಹೋಗಿ ಈ ವಿಚಾರವನ್ನು ಹೇಳಿದನು. ಅವನಿಂದ ನಡೆದ ಸಂಗತಿಯನ್ನೆಲ್ಲಾ ತಿಳಿದು ‘ಮಾಳವದೇಶವೆಲ್ಲಿ? ಹಂಸದ್ವೀಪವೆಲ್ಲಿ? ನಾನು ಅವನನ್ನು ಕಾಣುವುದು ಹೇಗೆ!’ ಎಂದು ಅವನು ನಿರಾಶನಾಗಲು ಬ್ರಹ್ಮಸೇನನು ‘ನಾನು ಅದಕ್ಕೆ ಏರ್ಪಡಿಸುತ್ತೇನೆ’ ಎಂದು ಶ್ರೀಸೇನನಿದ್ದ ಸ್ಥಳಕ್ಕೆ ಬಂದನು. ಅಲ್ಲಿ ಗಣಪತಿಯ ದೇವಸ್ಥಾನಕ್ಕೆ ಹೋಗಿ ಅದನ್ನು ಪೂಜಿಸುತ್ತ ಕುಳಿತಿರಲು ಉಪೇಂದ್ರಶಕ್ತಿಯ ಮಗನಾದ ಮಹೇಂದ್ರಶಕ್ತಿಯು ಅಲ್ಲಿಗೆ ಬಂದು ಬ್ರಹ್ಮಸೇನನನ್ನು ಹಿಡಿದುಕೊಂಡನು. ಅವನಿಗೆ ಬಹು ಹಿಂದೆಯೇ ಹುಚ್ಚುಹಿಡಿದು ಎಲ್ಲೆಂದರೆ ಅಲ್ಲಿ ಬೆತ್ತಲೆ ತಿರುಗುತ್ತಿದ್ದನು. ಬ್ರಹ್ಮಸೇನನು ಅವನಿಗೆ ಒಂದು ಏಟುಕೊಟ್ಟನು. ಕೂಡಲೆ ಅವನಿಗೆ ಪ್ರಜ್ಞೆ ಬಂದು ಬೆತ್ತಲೆ ಇರುವುದಕ್ಕೆ ನಾಚಿಕೆಪಟ್ಟುಕೊಂಡು ಮನೆಗೆ ಓಡಿಹೋದನು. ಈ ವಿಚಾರ ಎಲ್ಲೆಲ್ಲಿಯೂ ಹರಡಿ, ಶ್ರೀಸೇನನೂ ಸುದರ್ಶನನೊಡನೆ ಅವನನ್ನು ನೋಡುವುದಕ್ಕೆ ಬಂದು ‘ನನ್ನ ಮಗನೂ ಸ್ವಸ್ಥನಾಗುವ ಹಾಗೆ ಮಾಡಿಕೊಡಬೇಕು’ ಎಂದು ಅವನನ್ನು ಬೇಡಿಕೊಂಡನು. ಅವನು ‘ಈ ಕಳ್ಳನಿಗೆ ನಾನೇನು ಮಾಡುವುದಕ್ಕಾದೀತು? ಇವನು ರಾತ್ರಿಯೋ ರಾತ್ರಿ ಅನಂಗಮಂಜರಿಯ ಹೃದಯವನ್ನೂ ಆಭರಣಗಳನ್ನೂ ಹಂಸದ್ವೀಪದಿಂದ ಕದ್ದು ತಂದಿದ್ದಾನೆ; ಆದರೂ ನಿನ್ನ ಮಾತನ್ನು ನಡೆಸಿಕೊಡಬೇಕು’ ಎಂದು ಶ್ರೀದರ್ಶನನ ಕೈಹಿಡಿದುಕೊಂಡನು. ಇಬ್ಬರೂ ಅಂತರ್ಧಾನವಾದರು. ಹಂಸದ್ವೀಪಕ್ಕೆ ಹೋಗಲು, ಅಲ್ಲಿ ಅನಂಗಮಂಜರಿ ದೊರೆತಳು. ಅವಳನ್ನು ಊರಿಗೆ ಕರೆದುಕೊಂಡು ಬಂದನು. ಆ ಇಬ್ಬರು ಹೆಂಡಿರಲ್ಲಿಯೂ ಪದ್ಮಸೇನ ಅನಂಗಸೇನ ಎಂಬ ಇಬ್ಬರು ಗಂಡುಮಕ್ಕಳಾದರು. ಶ್ರೀಸೇನನ ಅನಂತರ ಅವನೇ ರಾಜನಾಗಿ ಭೂಮಂಡಲವನ್ನು ಗೆದ್ದು ಆಳುತ್ತಿದ್ದನು.

ಒಂದು ದಿನ ತನ್ನ ಹೆಂಡತಿಯರೊಡನೆ ಅಂತಃಪುರದಲ್ಲಿರಲು ಹೊರಗೆ ಒಬ್ಬ ಬ್ರಾಹ್ಮಣನು ಕೂಗಿಕೊಂಡನು. ಅವನನ್ನು ಕರೆಸಿ ಅದೇಕೆಂದು ಕೇಳಲು ಅವನು “ನನ್ನ ದೀಪ್ತಶಿಖವಾದ ಅಗ್ನಿಯು ಅಟ್ಟಹಾಸವನ್ನು ಹೊರಗೆಡವಿ ಜ್ಯೋತಿಧೂಮಲೇಖೆಗಳೊಡನೆ ಕಾಲಮೇಘದಿಂದ ನಾಶಹೊಂದಿತು!” ಎಂದು ಮಾಯವಾದನು. ರಾಜನು ‘ಇದೇನು ಈತ ಹೇಳಿದ್ದು? ಈತ ಎಲ್ಲಿ ಹೋದ?’ ಎಂದು ಆಶ್ಚರ್ಯಪಡುತ್ತಿರಲು ಇಬ್ಬರು ರಾಣಿಯರೂ ಕಣ್ಣೀರು ಸುರಿಸುತ್ತ ಪ್ರಾಣಬಿಟ್ಟರು. ರಾಜನು ಅದನ್ನು ಕಂಡು ಮೂರ್ಛೆಹೋದನು. ಮುಖರಕನು ಅವನಿಗೆ ಶೈತ್ಯೋಪಚಾರ ಮಾಡಿ ರಾಣಿಯರ ದೇಹಸಂಸ್ಕಾರಕ್ಕೆ ಏರ್ಪಡಿಸಿದನು. ಒಂದು ವರ್ಷ ಕಳೆಯಲು, ರಾಜನು ತನ್ನ ರಾಜ್ಯವನ್ನು ಇಬ್ಬರು ಗಂಡುಮಕ್ಕಳಿಗೂ ಹಂಚಿಕೊಟ್ಟು ತಪಸ್ಸಿಗೆ ಹೊರಟುಹೋದನು. ಅಲ್ಲಿ ಸುತ್ತಾಡುತ್ತ ಒಂದು ಆಲದ ಮರದ ಹತ್ತಿರಕ್ಕೆ ಹೋಗಲು ಅದರ ಬುಡದಿಂದ ಇಬ್ಬರು ದಿವ್ಯಸ್ತ್ರೀಯರು ಕೈಯಲ್ಲಿ ಎರಡು ಹಣ್ಣು ಹಿಡಿದುಕೊಂಡು ಬಂದು “ಮಹಾರಾಜ! ಇವನ್ನು ತೆಗೆದುಕೋ!” ಎಂದರು. ‘ನೀವು ಯಾರು?’ ಎಂದು ರಾಜನು ಕೇಳಲು ಅವರು ‘ಬಾ ಹೇಳುತ್ತೇನೆ!’ ಎಂದು ಬುಡದಲ್ಲಿ ಪ್ರವೇಶಿಸಲು ಅಲ್ಲಿ ಒಂದು ಚಿನ್ನದ ಊರು ಇತ್ತು. ಅಲ್ಲಿ ಹಣ್ಣನ್ನು ತಿಂದು ವಿಶ್ರಮಿಸಿಕೊಳ್ಳಲು ಅವರು ಹೀಗೆಂದು ಹೇಳಿದರು:-

ಪ್ರತಿಷ್ಠಾನಪುರದಲ್ಲಿ ಕಮಲಗರ್ಭನೆಂಬ ಬ್ರಾಹ್ಮಣನಿದ್ದನು. ಅವನಿಗೆ ಪಥ್ಯಾ ಬಲಾ ಎಂಬ ಇಬ್ಬರು ಹೆಂಡತಿಯರಿದ್ದರು. ಅವರು ಮುಪ್ಪಿನ ಮುದುಕರಾಗುವವರೆಗೂ ಇದ್ದು ಮುಂದೆ ಎಂದೆಂದೂ ತಾವೇ ಗಂಡಹೆಂಡಿರಾಗಿರಬೇಕೆಂದು ಕೋರಿ ಒಟ್ಟಿಗೆ ಅಗ್ನಿಪ್ರವೇಶಮಾಡಿದರು. ಆಮೇಲೆ ಆ ಕಮಲಗರ್ಭನು ಪ್ರದೀಪ್ತಾಕ್ಷನೆಂಬ ಯಕ್ಷನ ಹೊಟ್ಟೆಯಲ್ಲಿ ‘ದೀಪ್ತಶಿಖ’ ನೆಂಬ ಮಗನಾಗಿಯೂ ಅಟ್ಟಹಾಸನ ತಮ್ಮನಾಗಿಯೂ ಹುಟ್ಟಿದನು. ಅವನ ಹೆಂಡತಿಯರಾದ ಪಥ್ಯಾ ಬಲೆಯರು ಧೂಮಕೇತುವೆಂಬ ಯಕ್ಷನ ಹೊಟೆಯಲ್ಲಿ ಜ್ಯೋತಿರ್ಲೇಖೆ ಧೂಮಲೇಖೆಯೆಂಬ ಮಕ್ಕಳಾಗಿ ಹುಟ್ಟಿದರು. ಅವರು ವಯಸ್ಸಿಗೆ ಬರಲು ಗಂಡನಿಗಾಗಿ ಈಶ್ವರನನ್ನು ಕುರಿತು ತಪಸ್ಸು ಮಾಡಿದರು. ಈಶ್ವರನು ಪ್ರತ್ಯಕ್ಷನಾಗಿ ‘ನೀವಿಬ್ಬರೂ ಪೂರ್ವ ಜನ್ಮದಲ್ಲಿದ್ದ ಗಂಡನೇ ಎಲ್ಲಾ ಜನ್ಮದಲ್ಲಿಯೂ ಗಂಡನಾಗಿರಲಿ ಎಂದು ಒಟ್ಟಿಗೆ ಅಗ್ನಿಪ್ರವೇಶಮಾಡಿದಿರಿ; ಆ ದೀಪ್ತಶಿಖನು ಈಗ ಸ್ವಾಮಿಶಾಪದಿಂದ ಶ್ರೀದರ್ಶನನೆಂಬ ಮನುಷ್ಯನಾಗಿ ಹುಟ್ಟಿದ್ದಾನೆ. ಆದ್ದರಿಂದ ನೀವೂ ಮನುಷ್ಯಲೋಕಕ್ಕೆ ಹೋಗಿ ಅವನ ಹೆಂಡತಿಯರಾಗಿದ್ದು ಶಾಪ ಮುಗಿದಮೇಲೆ ಎಲ್ಲರೂ ಯಕ್ಷರಾಗಿ!’ ಎಂದನು. ಅದರಂತೆ ಅವರು ಪದ್ಮಿಷ್ಠೆ ಮತ್ತು ಅನಂಗಮಂಜರಿಯರಾಗಿ ಹುಟ್ಟಿ ಶ್ರೀದರ್ಶನನ ಹೆಂಡಿರಾದರು. ಅಟ್ಟಹಾಸನು ಬ್ರಾಹ್ಮಣರೂಪದಿಂದ ಬಂದು ಎರಡರ್ಥವಾಗುವಂತೆ ಹೆಸರು ಹೇಳಿ ಹುಟ್ಟನ್ನು ಜ್ಞಾಪಿಸಲು ಅವರು ಆ ದೇಹಗಳನ್ನು ಬಿಟ್ಟು ಯಕ್ಷಿಣಿಯರಾದರು. ಅವರೇ ನಾವು. ನೀನೇ ಆ ದೀಪ್ತಶಿಖ”.

ಹೀಗೆಂದು ಹೇಳಲು ಶ್ರೀದರ್ಶನನು ಜಾತಿಸ್ಮರನಾಗಿ ಕೂಡಲೆ ದೀಪ್ತಶಿಖನೆಂಬ ಯಕ್ಷನಾಗಿ ತನ್ನ ಇಬ್ಬರು ಹೆಂಡಿರನ್ನೂ ಕೂಡಿಕೊಂಡನು. ಅಯ್ಯಾ ವಿಚಿತ್ರಕಥ! ಆ ಯಕ್ಷನೇ ನಾನು; ಇವರೇ ನನ್ನ ಹೆಂಡಿರಾದ ಜ್ಯೋತಿರ್ಲೇಖೆ ಧೂಮಲೇಖೆಯರು. ಹೀಗೆ ನಮ್ಮಂಥ ದೇವವಂಶೋತ್ಪನ್ನರಿಗೂ ಇಂಥ ಸುಖದುಃಖಗಳು ಬೇಕಾದಹಾಗೆ ಬರುತ್ತವೆ; ಅಂಥದರಲ್ಲಿ ಮನುಷ್ಯರಿಗೆ ಕೇಳಬೇಕೆ! ನೀನು ನಿನ್ನ ಒಡೆಯನಾದ ಮೃಗಾಂಕದತ್ತನನ್ನು ಬೇಗಲೇ ನೋಡುವೆ; ಚಿಂತಿಸಬೇಡ; ಇದು ನನ್ನ ಭೂಲೋಕದ ಮೇಲಣ ಮನೆ; ಇಲ್ಲಿ ಇದ್ದುಕೊಂಡಿರು; ನಿನ್ನ ಅಭಿಲಾಷೆಯನ್ನು ಪೂರೈಸಿ ಆಮೇಲೆ ಕೈಲಾಸಕ್ಕೆ ಹೋಗುತ್ತೇನೆ- ಎಂದು ಹೇಳಿ ಕೆಲವು ಕಾಲ ತನ್ನ ಹತ್ತಿರ ಇರಿಸಿಕೊಂಡಿದ್ದನು. ಇಂದು ನೀವೆಲ್ಲಾ ಇಲ್ಲಿಗೆ ಬಂದಿದ್ದೀರೆಂದು ತಿಳಿದು, ರಾತ್ರಿ ನೀವು ನಿದ್ರೆಮಾಡುತ್ತಿರುವಾಗ ನನ್ನನ್ನು ಕರೆತಂದು ನಿಮ್ಮ ಮಧ್ಯೆ ಇಟ್ಟನು. ಹೀಗೆ ನೀವು ನನ್ನನ್ನು ಕಂಡಿರಿ; ನಾನು ನಿಮ್ಮನ್ನು ಕಂಡೆ!

೭. ಹೀಗೆ ದೊರೆತ ಮಂತ್ರಿಗಳೊಡಗೂಡಿ ಮೃಗಾಂಕದತ್ತನು ವಿಂಧ್ಯಾಟವಿಯಲ್ಲಿ ತನ್ನ ಪ್ರಯಾಣವನ್ನು ಮುಂದುವರಿಸಿದನು. ಅಲ್ಲಿ ಒಂದು ಕಡೆ ಉತ್ತಮವಾದ ನೀರೂ ನೆರಳೂ ಸಿಕ್ಕಲು ಅಲ್ಲಿ ಸ್ನಾನಮಾಡಿ ಹಣ್ಣುಹಂಪಲುಗಳನ್ನು ತಿನ್ನುತ್ತಿದ್ದಾಗ ಒಂದು ಕಡೆ ಗಿಡಬಳ್ಳಿಗಳ ಮರೆಯಲ್ಲಿ ಯಾರೋ ಮಾತಾಡುತ್ತಿರುವಂತೆ ಕೇಳಿತು. ಅಲ್ಲಿ ಹೋಗಿ ನೋಡಲು, ಒಂದು ದೊಡ್ಡ ಆನೆ ಬಳಲಿ ಬಿದ್ದಿದ್ದ ಒಬ್ಬ ಕುರುಡನಿಗೆ ಹಣ್ಣು ನೀರು ಕೊಟ್ಟು ತನ್ನ ಕಿವಿಯಿಂದ ಬೀಸಿ ಉಪಚರಿಸುತ್ತಿತ್ತು. ‘ಏನಯ್ಯಾ, ಸ್ವಲ್ಪ ಸಮಾಧಾನವಾಯಿತೇ?’ ಎಂದು ಸ್ಪಷ್ಟವಾಗಿ ಮನುಷ್ಯರು ಮಾತನಾಡಿದಂತೆ ಮಾತನಾಡುತ್ತ ಕೇಳುತ್ತಿತ್ತು. ಅವನು ಚೇತರಿಸಿಕೊಳ್ಳಲು, ಆನೆಯು “ನೀನು ಯಾರಪ್ಪ? ಕುರುಡನಾಗಿದ್ದೂ ಇಲ್ಲಿಗೆ ಹೇಗೆ ಬಂದೆ?” ಎಂದು ಕೇಳಿತು. ಅವನು ಹೀಗೆಂದು ಹೇಳಿದನು:-


##  ಪ್ರಚಂಡಶಕ್ತಿಯ ವೃತ್ತಾಂತ


“ಅಯೋಧ್ಯೆಯಲ್ಲಿ ಅಮರದತ್ತನೆಂಬ ರಾಜನಿದ್ದಾನೆ; ಅವನಿಗೆ ಮೃಗಾಂಕದತ್ತನೆಂಬ ಮಗನಿದ್ದಾನೆ. ನಾನು ಅವನ ಭೃತ್ಯ; ಪ್ರಚಂಡಶಕ್ತಿಯೆಂಬುದು ನನ್ನ ಹೆಸರು. ಕಾರಣಾಂತರದಿಂದ ತಂದೆಯು ಮಗನನ್ನು ಊರುಬಿಟ್ಟು ಹೊರಡಿಸಲು ಅವನು ನಮ್ಮ ಹತ್ತುಜನರೊಡನೆ ಉಜ್ಜಯಿನಿಗೆ ಹೊರಟನು. ದಾರಿಯಲ್ಲಿ ನಾಗಶಾಪದಿಂದ ಎಲ್ಲರೂ ಬೇರೆಬೇರೆಯಾದೆವು. ನನಗೆ ಆ ಶಾಪದಿಂದ ಕಣ್ಣುಹೋಗಲು, ನಾನು ಅಲ್ಲಿ ಇಲ್ಲಿ ಅಲೆಯುತ್ತ ನೀರು ಸಿಕ್ಕಿದಾಗ ಕುಡಿದು ಹಣ್ಣು ಸಿಕ್ಕಿದಾಗ ತಿಂದು ಇಲ್ಲಿಗೆ ಬಂದಿದ್ದೇನೆ. ಹೊಟ್ಟೆಗಿಲ್ಲದೆಯೋ ಹಳ್ಳಕೊಳ್ಳದಲ್ಲಿ ಬಿದ್ದೋ ಪ್ರಾಣ ಹೋದರೆ ನನಗೆ ಇಷ್ಟವೇಯೆ; ಆದರೆ ಇನ್ನೂ ಕಷ್ಟಪಡಬೇಕಾಗಿರುವಾಗ, ದೇವರು ಸಾವನ್ನು ಹೇಗೆ ಕೊಡುತ್ತಾನೆ? ನಿನ್ನ ದಯೆಯಿಂದ ಹಸಿವು ಅಡಗಿತು; ಹಾಗೆಯೇ ಕಣ್ಣು ಬಂದೀತು; ನೀನು ಯಾರಪ್ಪ? ಯಾರೋ ದೇವತೆ ಇರಬೇಕು?” ಎಂದನು. ಅದನ್ನು ಕೇಳಿ ಮೃಗಾಂಕದತ್ತನು ತನ್ನ ಸ್ನೇಹಿತರಿಗೆ “ಅಯ್ಯೋ ಪಾಪ! ಇವನು ನಮ್ಮ ಪ್ರಚಂಡಶಕ್ತಿ! ಇವನಿಗೆ ಎಂಥ ಕಷ್ಟ ಬಂದಿದೆ! ಈಗ ನಾವು ಆತುರಪಟ್ಟು ಅವನನ್ನು ಮಾತನಾಡಿಸುವುದು ಬೇಡ; ಏಕೆಂದರೆ ಒಂದು ಪಕ್ಷ ಆ ಆನೆಯಿಂದ ಕಣ್ಣು ಬಂದರೂ ಬಂದೀತು; ನಾವು ಹೋದರೆ ಅದು ಹೊರಟುಹೋದೀತು!” ಎಂದನು. ಆನೆಯು ತನ್ನ ಪರಿಚಯವನ್ನು ಹೇಳಿತು:-


## ಶೀಲಧರ ಸತ್ಯಧರರ ಕಥೆ


ಏಕಲವ್ಯ ಪಟ್ಟಣದಲ್ಲಿ ಶ್ರುತಧರನೆಂಬ ರಾಜನಿದ್ದನು. ಅವನಿಗೆ ಇಬ್ಬರು ಹೆಂಡಿರಲ್ಲಿ ಇಬ್ಬರು ಗಂಡುಮಕ್ಕಳಾದರು. ಅವರಲ್ಲಿ ಕಿರಿಯನಾದ ಸತ್ಯಧರನು, ತಂದೆಯು ತೀರಿಹೋದ ಮೇಲೆ ಅಣ್ಣನಾದ ಶೀಲಧರನನ್ನು ಓಡಿಸಿ ತಾನೇ ರಾಜ್ಯವನ್ನು ಆಕ್ರಮಿಸಿಕೊಂಡನು. ಶೀಲಧರನು ಆ ರೋಷದಿಂದ ಈಶ್ವರನನ್ನು ಕುರಿತು ತಪಸ್ಸುಮಾಡಿ ತಾನು ಗಗನಸಂಚಾರಿಯಾದ ಗಂಧರ್ವನಾಗಬೇಕೆಂದೂ ತಮ್ಮನನ್ನು ಕೊಲ್ಲಬೇಕೆಂದೂ ವರ ಕೇಳಿಕೊಂಡನು. ಈಶ್ವರನು “ಇದೇನೋ ಆಗುತ್ತದೆ; ಆದರೆ ಈಗ ಅವನು ಸತ್ತು ಹೋಗಿದ್ದಾನೆ; ಮುಂದೆ ರಾಢೆಯಲ್ಲಿ ಉಗ್ರಭಟರಾಜನ ಮಗನಾಗಿ ಹುಟ್ಟುತ್ತಾನೆ; ಸಮರಭಟನೆಂಬ ಹೆಸರಿನಿಂದ ತಂದೆಗೆ ಪ್ರಿಯನಾಗಿರುತ್ತಾನೆ; ನೀನು ಅವನಿಗೆ ಬಲಭೀಮಭಟನೆಂಬ ಅಣ್ಣನಾಗಿ ಹುಟ್ಟಿ. ಅವನನ್ನು ಕೊಂದು ರಾಜ್ಯವಾಳುತ್ತೀಯೆ; ಆದರೆ ರೋಷದಿಂದ ಈ ತಪಸ್ಸನ್ನು ಮಾಡಿದೆಯಾಗಿ ಮುನಿಶಾಪದಿಂದ ಪದಚ್ಯುತನಾಗಿ ಕಾಡಾನೆಯಾಗುತ್ತೀಯೆ; ಜಾತಿಸ್ಮರತ್ವವೂ ವಾಕ್ಶಕ್ತಿಯೂ ಮಾತ್ರ ಇರುತ್ತವೆ. ನೀನು ಆಯಾಸದಿಂದ ಉಸಿರಿಲ್ಲದಂತಿದ್ದ ಅತಿಥಿಯೊಬ್ಬನನ್ನು ಉಪಚರಿಸಿ ನಿನ್ನ ವೃತ್ತಾಂತವನ್ನು ಹೇಳಿದಾಗ, ಆನೆಯ ಜನ್ಮ ಹೋಗಿ ಗಂಧರ್ವನಾಗುತ್ತೀಯೆ; ಅವನಿಗೂ ಉಪಕಾರವಾಗುತ್ತದೆ!” ಎಂದು ಹೇಳಿ ಅಂತರ್ಧಾನನಾದನು. ಬಳಿಕ ಶೀಲಧರನು ಗಂಗಾನದಿಯಲ್ಲಿ ಬಿದ್ದು ಪ್ರಾಣತ್ಯಾಗ ಮಾಡಿದನು.

ಅತ್ತ ರಾಢಾಪುರಿಯಲ್ಲಿ ಉಗ್ರಭಟನೆಂಬ ರಾಜನು ಮನೋರಮೆಯೆಂಬ ತನ್ನ ಹೆಂಡತಿಯೊಡನೆ ಸುಖವಾಗಿ ರಾಜ್ಯವಾಳುತ್ತಿರಲು ಒಂದು ದಿನ ಅವನ ಹತ್ತಿರಕ್ಕೆ ದೇಶಾಂತರದಿಂದ ಲಾಸಕನೆಂಬ ವರ್ತಕನು ಬಂದು ಮೋಹಿನೀವೇಷದಿಂದ ವಿಷ್ಣುವು ಅಮೃತವನ್ನು ಹಂಚಿದ ನಾಟ್ಯವನ್ನು ಆಡಿದನು. ಅದರಲ್ಲಿ ಅಮೃತಿಕೆಯ ವೇಷವನ್ನು ಧರಿಸಿದ್ದ ಅವನ ಮಗಳು ಲಾಸ್ಯವತಿಯು ತುಂಬ ರೂಪವತಿಯಾಗಿರಲು, ರಾಜನು ಅವಳನ್ನು ಮದುವೆಮಾಡಿಕೊಂಡುಬಿಟ್ಟನು. ಮನೋರಮೆಯ ಹೊಟ್ಟೆಯಲ್ಲಿ ಭೀಮಭಟನೆಂಬ ಮಗನೂ, ಲಾಸ್ಯವತಿಯ ಹೊಟ್ಟೆಯಲ್ಲಿ ಸಮರಭಟನೆಂಬ ಮಗನೂ ಆದರು. ಭೀಮಭಟನು ಎಲ್ಲ ವಿಧದಲ್ಲಿಯೂ ತಮ್ಮನಿಗಿಂತ ಮೇಲಾಗಿದ್ದನು; ಅದೇ ಕಾರಣವಾಗಿ ಅವರವರಲ್ಲಿ ವೈರವುಂಟಾಯಿತು; ಒಂದು ದಿನ ಅವರು ಹೊಡೆದಾಡಿ ಸಮರಭಟನು ಗಾಯಗೊಂಡನು; ಅವನ ತಾಯಿಯು ಅವನನ್ನು ತಬ್ಬಿಕೊಂಡು ಅಳುತ್ತಿದ್ದಳು. ರಾಜನು ಅವಳನ್ನು ಸಮಾಧಾನಮಾಡಿ, ಕಿರಿಯ ಮಗನಿಗೆ ತನ್ನ ಭಂಡಾರವನ್ನೂ ನೂರುಜನ ರಕ್ಷಕರನ್ನೂ ಕೊಟ್ಟನು. ಭೀಮಭಟನನ್ನು ಕೇಳುವವರಿಲ್ಲದಂತಾಗಲು, ಅವನ ತಾಯಿಯು “ಮಗು! ನೀನು ಪಾಟಲೀಪುತ್ರದಲ್ಲಿರುವ ನನ್ನ ತಂದೆಯ ಮನೆಗೆ ಹೋಗು. ಅವನಿಗೆ ಗಂಡು ಮಕ್ಕಳಿಲ್ಲದ್ದರಿಂದ ನಿನಗೇ ಅವನ ರಾಜ್ಯವನ್ನು ಕೊಡುತ್ತಾನೆ” ಎಂದಳು. ಆದರೆ ಭೀಮಭಟನು ಹಾಗೆ ದೇಶತ್ಯಾಗ ಮಾಡುವುದು ಹೇಡಿತನವೆಂದು ಹೋಗಲಿಲ್ಲ. “ಹಾಗಾದರೆ ಹಣ ಕೊಡುತ್ತೇನೆ; ನೀನೂ ರಕ್ಷಕರನ್ನು ಮಾಡಿಕೋ” ಎಂದಳು. ಅವನು ಹಾಗಾದರೆ ತಂದೆಗೆ ಪ್ರತಿಪಕ್ಷವನ್ನು ಕಟ್ಟಿಕೊಂಡಂತಾಗುತ್ತದೆಂದು ಅದಕ್ಕೂ ಒಪ್ಪಲಿಲ್ಲ. ಇದೆಲ್ಲವನ್ನೂ ಬಲ್ಲ ಪುರಜನರು ಗುಣಪಕ್ಷಪಾತದಿಂದ ಭೀಮಭಟನಿಗೆ ಬೇಕಾದ ಜನಧನಸಹಾಯವನ್ನು ಒದಗಿಸಿದ್ದರು. ಆದ್ದರಿಂದ ಅವನು ಅಲ್ಲಿಯೇ ಇದ್ದನು. ಅವರಿಬ್ಬರಿಗೂ ಸ್ನೇಹಿತನೂ ಶೂರನೂ ಧನಿಕನೂ ಯುವಕನೂ ಆದ ಶಂಖದತ್ತನೆಂಬ ಬ್ರಾಹ್ಮಣನು ಸಮರಭಟನಿಗೆ “ಅಯ್ಯಾ! ಅಣ್ಣನೊಡನೆ ವೈರವು ಸರಿಯಲ್ಲ; ಅದು ಧರ್ಮವಲ್ಲ; ನೀನು ಅವನಿಗೇನೂ ಕೆಡುಕುಮಾಡಲಾರೆ; ಅದರಿಂದ ನಿನಗೆ ಕೇವಲ ಕೆಟ್ಟ ಹೆಸರು ಬರುತ್ತದೆ ಅಷ್ಟೇ” ಎಂದು ಬುದ್ಧಿಹೇಳಿನೋಡಿದನು. ಆದರೆ ಅವನು ಅದನ್ನು ಕಿವಿಗೇ ಹಾಕಿಕೊಳ್ಳದೆ ಸ್ನೇಹಿತನನ್ನು ಬೈದು ಕಳುಹಿಸಿದನು. ಮೂರ್ಖನಿಗೆ ಬುದ್ಧಿಹೇಳಿದರೆ ಅದು ಕೋಪಕ್ಕೆ ಕಾರಣವಾಗುತ್ತದೆಯೇ ಹೊರತು, ಅದರಿಂದ ಶಾಂತಿಯುಂಟಾಗುವುದಿಲ್ಲ. ಆದ್ದರಿಂದ ಅವನು ಭೀಮಭಟನ ಕಡೆಗೇ ಸೇರಿದನು. ಒಂದು ದಿನ ಒಬ್ಬ ವರ್ತಕನು ಚೂಡಾಮಣಿ ಅಂಗದ ಮುಂತಾದ ಉತ್ತಮ ಲಕ್ಷಣಗಳಿಂದ ಕೂಡಿದ ಒಂದು ಸೊಗಸಾದ ಕುದುರೆಯನ್ನು ಮಾರುವುದಕ್ಕೆ ತಂದನು. ಭೀಮಭಟನು ಅದನ್ನು ಕೊಂಡುಕೊಳ್ಳಲು ಸಮರಭಟನು ಅದನ್ನು ತಿಳಿದು ಒಂದಕ್ಕೆರಡು ಬೆಲೆ ಕೊಡುವುದಾಗಿ ಆ ವರ್ತಕನನ್ನು ಹುಡುಕಿಸುತ್ತಿದ್ದನು. ಆದರೆ ಅದು ಅವನ ಸ್ವಾಧೀನದಲ್ಲಿರಲಿಲ್ಲ; ಆದ್ದರಿಂದ ಬಲಪ್ರಯೋಗಮಾಡಿ ಅದನ್ನು ವಶಪಡಿಸಿಕೊಳ್ಳಲು ಹೋದನು; ಅಣ್ಣತಮ್ಮಂದಿರಿಗೆ ಜಗಳವಾಯಿತು; ಎರಡು ಕಡೆಯೂ ಅವರವರ ಜನ ಸೇರಿ ಒಂದು ಯುದ್ಧವೇ ನಡೆದುಹೋಯಿತು; ಸಮರಭಟನು ಕುದುರೆಯನ್ನು ಬಿಟ್ಟು ಹಿಮ್ಮೆಟ್ಟಲು ಶಂಖದತ್ತನು ಅವನನ್ನು ಅಟ್ಟಿಸಿಕೊಂಡು ಬಂದು ಕೊಂದುಬಿಡುವುದರಲ್ಲಿದ್ದನು; ಭೀಮಭಟನು ಅದರಿಂದ ತಂದೆಗೆ ದುಃಖವಾಗುವುದೆಂದು ಹೇಳಿ ತಪ್ಪಿಸಿದನು. ಮೈಯೆಲ್ಲಾ ರಕ್ತವಾಗಿ ಅವನು ತಂದೆಯ ಹತ್ತಿರ ಹೋಗಿ ಸೇರಿಕೊಂಡನು. ಆಗ ಒಬ್ಬ ಬ್ರಾಹ್ಮಣನು ಭೀಮಭಟನ ಹತ್ತಿರಕ್ಕೆ ಬಂದು ಗುಟ್ಟಾಗಿ “ಅಯ್ಯಾ! ನಿನ್ನ ತಾಯಿ ಮನೋರಮೆಯೂ ನಿಮ್ಮ ತಂದೆಯ ಮಂತ್ರಿಯಾದ ಸುಮತಿಯೂ ಪುರೋಹಿತನಾದ ಯಜುಸ್ವಾಮಿಯೂ, ‘ಮಗು! ಈ ಜಗಳದಿಂದ ನಿಮ್ಮ ತಂದೆ ನಿನಗೆ ಶತ್ರುವೇ ಆಗಿಬಿಟ್ಟಿದ್ದಾನೆ; ಆದ್ದರಿಂದ ನಿನ್ನನ್ನೂ ಧರ್ಮವನ್ನೂ ಕಾಪಾಡಿಕೊಳ್ಳಲಿಷ್ಟವಿದ್ದರೆ, ನಾವು ನಿನಗೆ ಹಿತರೆಂದು ನೀನು ತಿಳಿದುಕೊಂಡಿದ್ದರೆ, ಇಂದು ಸೂರ್ಯ ಮುಳುಗಿದ ಕೂಡಲೆ ಯಾರಿಗೂ ತಿಳಿಯದಂತೆ ಇಲ್ಲಿಂದ ಹೊರಟು ನಿಮ್ಮ ತಾತನ ಮನೆಗೆ ಹೋಗು’ ಎಂದು ಹೊನ್ನಿನಿಂದಲೂ ರತ್ನದಿಂದಲೂ ತುಂಬಿದ ಈ ಪೆಟ್ಟಿಗೆಯನ್ನು ಕೊಟ್ಟಿದ್ದಾರೆ!” ಎಂದು ಹೇಳಿದನು. ಅದಕ್ಕೆ ಒಪ್ಪಿ ಭೀಮಭಟನು ಉಚಿತವಾದ ಉತ್ತರವನ್ನು ಹೇಳಿಕಳುಹಿಸಿ, ಅದೇ ಕುದುರೆಯನ್ನು ಹತ್ತಿದನು. ಶಂಖದತ್ತನು ಮತ್ತೊಂದು ಕುದುರೆಯ ಮೇಲೆ ಅವನ ಜೊತೆಯಲ್ಲಿ ಹೊರಟನು. ಅವರು ಒಂದು ಕಾಡಿನಲ್ಲಿ ಹೋಗುತ್ತಿರಲು ಒಂದು ಜೊತೆ ಸಿಂಹಗಳು ಅವರ ಮೇಲೆ ಬಿದ್ದವು; ಅವರು ಕತ್ತಿಹಿಡಿದು ಅವುಗಳ ಮೇಲೆ ನುಗ್ಗಿ ಹೋರಾಡಿ ಅವುಗಳನ್ನು ಕೊಂದರೂ ಅವು ಅವರ ಕುದುರೆಗಳ ಹೊಟ್ಟೆಗಳನ್ನು ಬಗೆದುಬಿಟ್ಟಿದ್ದರಿಂದ ಕುದುರೆಗಳು ಸತ್ತುಹೋದುವು; ಅವರು ಕಾಲು ನಡಗೆಯಲ್ಲಿಯೇ ಮುಂದೆ ಹೋಗಬೇಕಾಯಿತು. ಮುಂದೆ ಗಂಗಾತೀರದಲ್ಲಿ ಒಬ್ಬನೇ ಒಬ್ಬ ಬ್ರಾಹ್ಮಣ ಹುಡುಗನು ಒಂದು ಪರ್ಣಶಾಲೆಯಲ್ಲಿದ್ದುದನ್ನು ನೋಡಿ ಅವರು ಅವನು ಯಾರು ಎಂದು ಕೇಳಿದರು. ಅವನು ತನ್ನ ವೃತ್ತಾಂತವನ್ನು ಹೀಗೆಂದು ಹೇಳಿದನು:-

ನಾನು ಕಾಶೀವಾಸಿಯಾಗಿದ್ದ ಶ್ರೀಕಂಠನ ಮಗ; ನನ್ನ ಹೆಸರು ನೀಲಕಂಠ; ಗುರುಕುಲದಲ್ಲಿ ವಿದ್ಯಾಭ್ಯಾಸ ಮುಗಿಸಿಕೊಂಡು ಊರಿಗೆ ಹಿಂತಿರುಗುವ ಹೊತ್ತಿಗೆ ನನ್ನ ಬಂಧುಬಳಗದವರೆಲ್ಲರೂ ಸತ್ತುಹೋಗಿದ್ದರು. ಅನಾಥನೂ ದರಿದ್ರನೂ ಆಗಿ ಗೃಹಸ್ಥಾಶ್ರಮದಲ್ಲಿ ಆಸೆ ಇಲ್ಲದೆ ಇಲ್ಲಿ ಬಂದು ತಪಸ್ಸಿಗೆ ಕುಳಿತೆ; ಗಂಗೆಯು ಸ್ವಪ್ನದಲ್ಲಿ ಕಾಣಿಸಿಕೊಂಡು “ಈ ಹಣ್ಣುಗಳನ್ನು ತೆಗೆದುಕೊ; ನಿನ್ನ ಇಷ್ಟಾರ್ಥ ನೆರವೇರುವವರೆಗೂ ಇವುಗಳನ್ನು ತಿಂದುಕೊಂಡು ಇಲ್ಲಿಯೇ ಇರು!” ಎಂದಳು. ಅದರಂತೆ ನಿತ್ಯವೂ ಗಂಗೆಯಲ್ಲಿ ತೇಲಿಬರುವ ಹಣ್ಣುಗಳನ್ನು ತಿಂದುಕೊಂಡು ಇಲ್ಲಿಯೇ ಇದ್ದೇನೆ.

ಇದನ್ನು ಕೇಳಿ ಭೀಮಭಟನು ತನ್ನ ತಾಯಿ ಕೊಟ್ಟಿದ್ದ ಹಣವನ್ನು ಅವನಿಗೆ ಕೊಟ್ಟು ಮುಂದೆ ಹೋಗಲು ಎದುರಿಗೆ ಗಂಗೆ ಸಿಕ್ಕಿತು. ಅದನ್ನು ದಾಟುವುದಕ್ಕೆ ಯಾವ ಸಾಧನಗಳೂ ಸಿಕ್ಕದಿರಲು ಕತ್ತಿಯನ್ನು ತಲೆಗೆ ಕಟ್ಟಿಕೊಂಡು ಅದರಲ್ಲಿ ಇಬ್ಬರೂ ಈಜುಬಿದ್ದರು. ಹೊಳೆಯ ಮಧ್ಯದಲ್ಲಿ ಪ್ರವಾಹದ ರಭಸ ಹೆಚ್ಚಾದ್ದರಿಂದ ಇಬ್ಬರೂ ಬೇರೆಯಾದರು. ತೀರವನ್ನು ಸೇರಿದಾಗ ಭೀಮಭಟನೊಬ್ಬನೇ ಇದ್ದನು. ಎಷ್ಟುಹೊತ್ತಾದರೂ ಶಂಖದತ್ತನನ್ನು ಕಾಣಲೇ ಇಲ್ಲ; ಅವನು ಮುಳುಗಿಹೋದನೆಂದು ನಿರಾಶನಾಗಿ ತಾನೂ ಹೊಳೆಯಲ್ಲಿ ಬಿದ್ದು ಪ್ರಾಣಬಿಡಬೇಕೆಂದಿದ್ದಾಗ ಹೊಳೆಯ ಮಧ್ಯದಿಂದ ಗಂಗಾದೇವಿ ಎದ್ದು “ಸಾಹಸಮಾಡಬೇಡಯ್ಯ; ನಿನ್ನ ಸ್ನೇಹಿತ ಜೀವದಿಂದಿದ್ದಾನೆ, ಬೇಗಲೇ ನೀವಿಬ್ಬರೂ ಮತ್ತೆ ಸೇರುವಿರಿ. ಪ್ರತಿಲೋಮವಿಲೋಮವೆಂಬ ಈ ವಿದ್ಯೆಯನ್ನು ತೆಗೆದುಕೋ; ಅನುಲೋಮವನ್ನು ಹೇಳಿದರೆ ಅದೃಶ್ಯನಾಗುತ್ತೀಯೆ; ವಿಲೋಮವನ್ನು ಹೇಳಿದರೆ ನಿನಗೆ ಬೇಕಾದ ರೂಪವನ್ನು ಧರಿಸಬಹುದು; ಇದರ ಪ್ರಭಾವದಿಂದ ನೀನು ರಾಜನಾಗುತ್ತೀಯೆ” ಎಂದು ಮಂತ್ರೋಪದೇಶಮಾಡಿ ಅದೃಶ್ಯಳಾದಳು. ಅಲ್ಲಿಂದ ಅವನು ಸ್ನೇಹಿತನನ್ನು ಹುಡುಕುತ್ತ ಒಬ್ಬನೇ ಲಾಟದೇಶಕ್ಕೆ ಬಂದನು. ಅಲ್ಲಿ ಇಳಿದುಕೊಳ್ಳುವುದಕ್ಕೆ ಯಾವುದಾದರೂ ದೇವಾಲಯ ಸಿಕ್ಕುತ್ತದೇನೋ ಎಂದು ಹುಡುಕುತ್ತ ಒಂದು ಜೂಜಿನಕಟ್ಟೆಗೆ ಬಂದನು. ಅಲ್ಲಿ ಸೊಂಟಕ್ಕೆ ಒಂದೊಂದು ತುಂಡು ಮಾತ್ರ ಸುತ್ತಿಕೊಂಡು ಕುಳಿತಿದ್ದರೂ ಹೃಷ್ಟಪುಷ್ಟರಾಗಿದ್ದರಿಂದ ಆಟಗಾರರು ಐಶ್ವರ್ಯವಂತರಾಗಿ ಕಂಡರು. ಅವರೊಡನೆ ಆಟಕ್ಕೆ ಕುಳಿತು ಅವರು ಯಾರುಯಾರನ್ನೋ ಮೋಸಗೊಳಿಸಿ ಸಂಪಾದಿಸಿದ್ದ ಹಣವನ್ನೆಲ್ಲಾ ಗೆದ್ದುಕೊಂಡನು. ಅವರು ಪೆಚ್ಚುಮೋರೆ ಹಾಕಿಕೊಂಡು ತಮ್ಮ ತಮ್ಮ ಮನೆಗೆ ಹೊರಡಲು, ಅವನು ಅವರನ್ನು ಬಾಗಿಲಲ್ಲಿ ಅಡ್ಡಕಟ್ಟಿ “ಎಲ್ಲಿ ಹೋಗುತ್ತೀರಿ? ನಿಮ್ಮ ಹಣವನ್ನು ನೀವು ತೆಗೆದುಕೊಂಡು ಹೋಗಿ! ಇದನ್ನು ಕಟ್ಟಿಕೊಂಡು ನಾನೇನು ಮಾಡಲಿ? ಇದನ್ನು ನನ್ನ ಇಷ್ಟಮಿತ್ರರಿಗೆ ಕೊಟ್ಟುಬಿಡುತ್ತಿದ್ದೆ; ನೀವೂ ನನ್ನ ಇಷ್ಟಮಿತ್ರರಲ್ಲವೆ?” ಎಂದು ತನ್ನ ಹಣವನ್ನೆಲ್ಲಾ ಕೊಡಲು ಹೋದನು. ಅವರು ಸಂಕೋಚದಿಂದ “ಗೆದ್ದದ್ದನ್ನು ಕೊಟ್ಟುಬಿಡುವುದು ದ್ಯೂತ ಧರ್ಮವಲ್ಲ; ಆದರೆ ನೀನಾಗಿ ಕೊಡುತ್ತೇನೆನ್ನುತ್ತೀಯೆ; ಈ ನಿನ್ನ ಸ್ನೇಹ ಶಾಶ್ವತವಾಗಿರುವ ಪಕ್ಷಕ್ಕೆ ಅದನ್ನು ತೆಗೆದುಕೊಳ್ಳುತ್ತೇವೆ!” ಎಂದರು. ಅವನು ಅದಕ್ಕೆ ಒಪ್ಪಲು, ಅವರು ಅವನನ್ನು ಕರೆದುಕೊಂಡು ಹೋಗಿ ಉದ್ಯಾನದಲ್ಲಿ ಸಂತೋಷಕೂಟ ನಡೆಸಿದರು. ಅವರಿಗೆ ಅವನು ತನ್ನ ವೃತ್ತಾಂತವನ್ನು ತಿಳಿಸಿ ಅವರ ವೃತ್ತಾಂತವನ್ನು ಕೇಳಲು, ಅಕ್ಷಕ್ಷಪಣನೆಂಬವನು ತನ್ನ ವೃತ್ತಾಂತವನ್ನು ಹೀಗೆಂದು ತಿಳಿಸಿದನು:-


##  ಅಕ್ಷಕ್ಷಪಣನ ವೃತ್ತಾಂತ


ಹಸ್ತಿನಾಪುರದಲ್ಲಿ ಶಿವದತ್ತನೆಂಬ ಧನವಂತನಾದ ಬ್ರಾಹ್ಮಣನಿದ್ದನು. ನಾನು ಅವನ ಮಗ; ನನ್ನ ಹೆಸರು ವಸುದತ್ತ; ಬಾಲ್ಯದಲ್ಲಿಯೇ ನಾನು ವೇದವನ್ನೂ ಶಾಸ್ತ್ರವನ್ನೂ ಕಲಿತೆ; ನನಗೆ ಸತ್ಕುಲ ಪ್ರಸೂತೆಯಾದ ಒಬ್ಬ ಹುಡುಗಿಯನ್ನು ತಂದು ನಮ್ಮ ತಂದೆ ಮದುವೆಮಾಡಿದರು. ಆದರೆ ನಮ್ಮ ತಾಯಿ ಮಹಾ ರೌದ್ರಳು, ಕೋಪಿಷ್ಠೆ, ದುರಾರಾಧ್ಯೆ. ಆದ್ದರಿಂದ ನನಗೆ ಮದುವೆಯಾದಮೇಲೆ ಗೃಹಕೃತ್ಯದಲ್ಲಿ ಬೇಸರಪಟ್ಟುಕೊಂಡು ನಮ್ಮ ತಂದೆ ಎಲ್ಲಿಯೋ ಹೊರಟುಹೋದನು. ಅದನ್ನು ನೋಡಿ ನಾನು ನಮ್ಮ ತಾಯಿಗೆ ಅನುಕೂಲವಾಗಿಯೇ ನಡೆದುಕೊಳ್ಳುತ್ತಿದ್ದೆ; ನನ್ನ ಹೆಂಡತಿಯೂ ಹಾಗೆಯೇ ಹೆದರಿಕೊಂಡೇ ನಡೆಯುತ್ತಿದ್ದಳು. ಆದರೆ ನಮ್ಮ ತಾಯಿಗೆ ತೃಪ್ತಿ ಇರಲಿಲ್ಲ; ಅವಳು ಜಗಳಕ್ಕೆ ಅವಕಾಶವನ್ನು ನೋಡುತ್ತಿದ್ದಳು; ಸುಮ್ಮನಿದ್ದರೆ ಅಲಕ್ಷ್ಯಮಾಡುವಿರಿ ಎನ್ನುವಳು; ಮೆತ್ತಗೆ ಮಾತಾಡಿದರೆ ಅದೆಲ್ಲಾ ಠಕ್ಕು ಎನ್ನುವಳು; ಉತ್ತರಕೊಟ್ಟರೆ ಎದುರುಬೀಳುತ್ತೀಯಾ ಎನ್ನುವಳು; ಬೆಂಕಿಯನ್ನು ಸುಡಬೇಡವೆಂದು ಯಾರಾದರೂ ಕಟ್ಟುಮಾಡುವುದಕ್ಕೆ ಆಗುತ್ತದೆಯೇ? ಅಂತೂ ಅವಳ ಈ ವಿಷಮ ವರ್ತನೆಯಿಂದ ನನ್ನ ಹೆಂಡತಿಯೂ ಕೊರಗಿ ಕೊರಗಿ ಎಲ್ಲಿಗೋ ಹೊರಟುಹೋದಳು. ನಾನೂ ಮನೆಬಿಟ್ಟು ಎಲ್ಲಿಗಾದರೂ ಹೊರಟುಹೋಗೋಣವೆಂದಿರಲು, ನೆಂಟರಿಷ್ಟರು ಹಿಡಿದು ನಿಲ್ಲಿಸಿ ನನಗೆ ಇನ್ನೊಂದು ಹೆಣ್ಣನ್ನು ತಂದು ಕಟ್ಟಿದರು; ನಮ್ಮ ತಾಯಿಯು ಅವಳನ್ನೂ ಹೊಟ್ಟೆಯುರಿಸಲು, ಅವಳು ನೇಣುಹಾಕಿಕೊಂಡು ಪ್ರಾಣಬಿಟ್ಟಳು; ನಾನು ಈಗಲಾದರೂ ಎತ್ತಲಾದರೂ ದೇಶಾಂತರ ಹೋಗೋಣವೆಂದು ಹೊರಟೆ; ನೆಂಟರಿಷ್ಟರು ಒಪ್ಪಲಿಲ್ಲ. ಆಗ ನನ್ನ ತಾಯಿಯ ನಡವಳಿಕೆಯನ್ನು ವಿವರಿಸಬೇಕಾಯಿತು; ಇದುವರೆಗೆ ನನ್ನ ತಂದೆ ಮನೆಬಿಟ್ಟು ಹೋದದ್ದೇ ಮುಂತಾದದ್ದಕ್ಕೆಲ್ಲಾ ಬೇರೆ ಕಾರಣಗಳನ್ನು ಹೇಳಿದ್ದೆ; ಅವರಿಗೆ ನನ್ನ ಮಾತಿನಲ್ಲಿ ನಂಬಿಕೆ ಬರಲಿಲ್ಲ. ಆದ್ದರಿಂದ ಒಂದು ಬಣ್ಣದ ಬೊಂಬೆ ಮಾಡಿಸಿಟ್ಟು, ನಾನು ಮತ್ತೆ ಮದುವೆಮಾಡಿಕೊಂಡೆನೆಂದು ಅದನ್ನು ತಂದು ಮನೆಯಲ್ಲಿ ಒಂದು ಕೋಣೆಯಲ್ಲಿ ಕೂರಿಸಿ ಅದಕ್ಕೆ ಒಬ್ಬ ಕೆಲಸದವಳನ್ನು ಕಾವಲು ಹಾಕಿದೆ. ನನ್ನ ತಾಯಿಯನ್ನು ಕುರಿತು “ಅಮ್ಮ! ನಿನ್ನ ಹೊಸ ಸೊಸೆಯನ್ನು ಬೇರೆ ಇರಿಸಿದ್ದೇನೆ; ನೀನೂ ನಾನೂ ಇನ್ನುಮೇಲೆ ಈ ಮನೆಯಲ್ಲಿಯೇ ಬೇರೆ ಇರೋಣ; ಅವಳು ಇನ್ನೂ ಚಿಕ್ಕವಳು; ನಿನಗೆ ಸೇವೆಮಾಡಲರಿಯಳು; ಅವಳಿರುವೆಡೆಗೆ ನೀನೂ ಹೋಗಬೇಕಾಗಿಲ್ಲ; ನೀನಿರುವೆಡೆಗೆ ಅವಳೂ ಬರಬೇಕಾಗಿಲ್ಲ” ಎಂದು ಹೇಳಿದೆ. ಅವಳೂ ಒಪ್ಪಿದಳು. ಆದರೆ ಏನು ಮಾಡಿದರೂ ಅವಳು ಸೊಸೆಯ ಬಳಿಗೆ ಹೋಗಲು ಆಗಲಿಲ್ಲ; ಒಳಗೆ ಸದಾ ಅಗುಳಿ ಹಾಕಿಯೇ ಇರುತ್ತಿತ್ತು. ಆದ್ದರಿಂದ ಅವಳು ಒಂದು ದಿನ ದೊಡ್ಡ ಕಲ್ಲು ತೆಗೆದುಕೊಂಡು ಅದರಿಂದ ತಲೆಯನ್ನು ಜಜ್ಜಿಕೊಂಡು ರಕ್ತ ಸುರಿಯುತ್ತಿರಲು ಅಂಗಳದಲ್ಲಿ ಬಂದು ಅಳುತ್ತ ಕುಳಿತಳು. ಅವಳ ಅಳುವನ್ನು ಕೇಳಿ ನಾನೂ ನೆಂಟರಿಷ್ಟರೂ ಬಂದು ಇದೇನು ಎಂದು ಕೇಳಿದೆವು. ಅವಳು ಅದೆಲ್ಲಾ ತನ್ನ ಸೊಸೆಯ ಕೆಲಸವೆಂದೂ ತಾನು ಸತ್ತುಹೋಗುತ್ತೇನೆಂದೂ ಅವಾಂತರ ಮಾಡಿದಳು. ನೆಂಟರು ನನ್ನ ಮೇಲೆ ರೇಗಲು ನಾನು ಅವರನ್ನು ಅಗುಳಿಹಾಕಿದ್ದ ಕೋಣೆಗೆ ಕರೆದುಕೊಂಡು ಹೋದೆ. ಅಲ್ಲಿ ಒಂದು ಬರಿಯ ಬಣ್ಣದ ಬೊಂಬೆಯನ್ನು ನೋಡಿ ಅವರೆಲ್ಲರೂ ನನ್ನ ಮಾತನ್ನು ನಂಬಿ ಹೊರಟುಹೋದರು. ನಾನೂ ಹೊರಟು ಇಲ್ಲಿಗೆ ಬಂದು ದೈವವಶದಿಂದ ಈ ಜೂಜಿನ ಕಟ್ಟೆಗೆ ಸೇರಿದೆ. ಇಲ್ಲಿ ಈ ಚಂಡಭುಜ, ಪಾಂಸುಪಟ, ಶ್ಮಶಾನವೇತಾಲ, ಕಾಲವರಾಟಕ, ಶಾರಿಪ್ರಸ್ತರ ಮುಂತಾದ ಶೂರರ ಪರಿಚಯವಾಯಿತು. ಸೋತವನು ಗೆದ್ದವನಿಗೆ ದಾಸ ಎಂದು ಪಣವಿಟ್ಟು ಆಡಿ ನಾನು ಇವರನ್ನೆಲ್ಲಾ ನನ್ನ ದಾಸರನ್ನಾಗಿ ಮಾಡಿಕೊಂಡಿದ್ದೇನೆ. ಆದರೆ ನಾನು ಅವರ ಗುಣಗಳಿಗೆ ದಾಸನಾಗಿ ಅವರೊಡನೆ ಸ್ನೇಹದಿಂದ ಇರುತ್ತ ನನ್ನ ದುಃಖವನ್ನು ಮರೆತಿದ್ದೇನೆ. ನಮ್ಮ ಪುಣ್ಯದಿಂದ ಇಂದು ನೀನು ಬಂದು ನಮ್ಮನ್ನು ಸೇರಿದೆ; ನೀನು ನಮ್ಮ ಯಜಮಾನನಾಗಿರು!

ಹೀಗೆಂದು ಅಕ್ಷಕ್ಷಪಣನು ತನ್ನ ವೃತ್ತಾಂತವನ್ನು ಹೇಳಲು ಮಿಕ್ಕವರೂ ತಮ್ಮ ತಮ್ಮ ಪರಿಚಯವನ್ನು ಹೇಳಿದರು. ಆ ವೀರ ಸ್ನೇಹಿತರೊಡನೆ ಅವನು ಸುಖವಾಗಿದ್ದುಕೊಂಡಿರಲು ಮಳೆಗಾಲ ಬಂದು, ಅಲ್ಲಿದ್ದ ವಿಪಾಶಾನದಿಯಲ್ಲಿ ಸಮುದ್ರದ ನೀರು ನುಗ್ಗಿಬಂತು. ಅದು ಹಿಂದಕ್ಕೆ ಹೋದಾಗ ನದಿಯಲ್ಲೆಲ್ಲಾ ಮರಳನ್ನು ತಂದು ನೂಕಿದ್ದಲ್ಲದೆ ಒಂದು ಅಗಾಧವಾದ ಮೀನನ್ನೂ ತಂದುಹಾಕಿ ಹೋಯಿತು. ಅದನ್ನು ನೋಡಿ ಎಲ್ಲರೂ ಓಡಿಬಂದು ನಾನಾವಿಧ ಆಯುಧಗಳಿಂದ ಅದನ್ನು ಹೊಡೆಯುವುದಕ್ಕೆ ಮೊದಲುಮಾಡಿದರು. ಆಗ ಅದರ ಹೊಟ್ಟೆಯಿಂದ ಒಬ್ಬ ಜೀವಂತ ಬ್ರಾಹ್ಮಣ ಯುವಕನು ಹೊರಕ್ಕೆ ಬಂದನು. ಆ ಅದ್ಭುತವನ್ನು ನೋಡಿ ಕೋಲಾಹಲವೋ ಕೋಲಾಹಲವುಂಟಾಯಿತು. ಅವನು ಯಾರೆಂದು ಭೀಮಭಟನು ಬಂದು ನೋಡಲು, ಅವನು ತನ್ನ ಸ್ನೇಹಿತ ಶಂಖದತ್ತ! ಒಬ್ಬರನ್ನೊಬ್ಬರು ಆಲಿಂಗಿಸಿಕೊಂಡರು; ಆನಂದಪಟ್ಟರು; ಆಮೇಲೆ ಅವನು ತನ್ನ ವೃತ್ತಾಂತವನ್ನು ಸಂಗ್ರಹವಾಗಿ ಹೀಗೆ ಹೇಳಿದನು:-

ಗಂಗಾನದಿಯಲ್ಲಿ ನಾವು ಒಬ್ಬರ ಕಣ್ಣಿಗೆ ಒಬ್ಬರು ಕಾಣದೆಹೋದೆವಲ್ಲ, ಆಮೇಲೆ ನನ್ನನ್ನು ಅಕಸ್ಮಾತ್ತಾಗಿ ಒಂದು ದೊಡ್ಡ ಮೀನು ನುಂಗಿಬಿಟ್ಟಿತು. ಅದರ ಹೊಟ್ಟೆಯೊಳಕ್ಕೆ ಹೋದಾಗ ಅದೇ ಒಂದು ಮನೆಯಂತಿತ್ತು. ಅಲ್ಲಿ ಚೂರಿಯಿಂದ ಅದರ ಮಾಂಸವನ್ನು ಕುಯ್ದು ಕುಯ್ದು ತಿಂದು ಹಸಿವನ್ನು ತೀರಿಸಿಕೊಳ್ಳುತ್ತಿದ್ದೆ. ಇಂದು ದೇವರು ಅದನ್ನು ತಂದು ಇಲ್ಲಿಗೆ ಎಸೆದ; ಈ ಜನರು ಅದನ್ನು ಹೊಡೆದು ನನ್ನನ್ನು ಎಳೆದುಹಾಕಿದರು. ನಿನ್ನನ್ನೂ ಸೂರ್ಯನ ಬೆಳಕನ್ನೂ ಕಂಡಂತಾಯಿತು; ಇನ್ನೇನನ್ನೂ ಅರಿಯೆ!

ಇದನ್ನು ಕೇಳಿ ಅಲ್ಲಿದ್ದವರೆಲ್ಲರೂ “ಗಂಗೆಯಲ್ಲಿ ಮೀನು ನುಂಗುವುದೆಂದರೇನು, ಅದು ಸಮುದ್ರಕ್ಕೆ ಹೋಗಿ ವಿಪಾಶಾನದಿಗೆ ಸೇರಿ ಇಲ್ಲಿಗೆ ಹೊಡೆದುಕೊಂಡು ಬರುವುದೆಂದರೇನು, ಅದನ್ನು ನಾವು ಕೊಲ್ಲಲು ಅದರೊಳಗಿನಿಂದ ಜೀವಸಹಿತವಾಗಿ ಈತ ಹೊರಕ್ಕೆ ಬರುವುದೆಂದರೇನು, ಎಲ್ಲಾ ಅದ್ಭುತವಾಗಿದೆ! ವಿಧಿವಿಲಾಸವನ್ನು ಯಾರು ಊಹಿಸಬಲ್ಲರು!” ಎಂದು ಆಶ್ಚರ್ಯಪಟ್ಟರು.

ಇದಾದ ಸ್ವಲ್ಪ ದಿವಸಕ್ಕೆ ನಾಗರಾಜನ ಜಾತ್ರೆ ಬರಲು, ಭೀಮಭಟನೂ ಶಂಖದತ್ತನೂ ಅದನ್ನು ನೋಡುವುದಕ್ಕೆ ಹೋದರು. ಆ ದೇವಾಲಯದ ಬಲಗಡೆ ಒಂದು ದೊಡ್ಡ ಸರೋವರವಿತ್ತು. ಅದರಲ್ಲಿ ಸ್ನಾನಮಾಡುವುದಕ್ಕೆ ಲಾಟರಾಜನಾದ ಚಂದ್ರಾದಿತ್ಯನ ಮಗಳು ಹಂಸಾವಳಿಯು ಬಂದಿದ್ದಳು. ಅವರು ಪರಸ್ಪರ ಒಬ್ಬರನ್ನೊಬ್ಬರು ನೋಡಿ ಮೋಹಗೊಂಡರು. ಹಂಸಾವಳಿಯು ಸಖಿಯರ ಮೂಲಕ ಅವನು ಯಾರು ಏನು ಎಂದು ವಿಚಾರಿಸಿಕೊಂಡು ಮನೆಗೆ ಹೋದಕೂಡಲೆ ಅವನಿಗೆ ಹೇಳಿಕಳುಹಿಸಿದಳು; ಅವನು ಅದೃಶ್ಯಮಂತ್ರದ ಸಹಾಯದಿಂದ ಅಂದಿನ ರಾತ್ರಿ ಯಾರಿಗೂ ತಿಳಿಯದಂತೆ ಅವಳ ಅಂತಃಪುರಕ್ಕೆ ಬರುವುದಾಗಿ ಉತ್ತರ ಕಳುಹಿಸಿದನು. ಮತ್ತು ಅದರಂತೆ ಅವಳನ್ನು ಕಂಡು ಗಾಂಧರ್ವವಿವಾಹ ಮಾಡಿಕೊಂಡು ರಾತ್ರಿ ಅಲ್ಲಿಯೇ ಇದ್ದನು. ಮರುದಿನ ಬೆಳಿಗ್ಗೆ ಅಂತಃಪುರ ರಕ್ಷಕರು ಅವಳಲ್ಲಿ ಬದಲಾವಣೆಯನ್ನು ಕಂಡು ಅದನ್ನು ದೊರೆಗೆ ತಿಳಿಸಿದರು; ಅವನು ಅದನ್ನು ತಿಳಿಯಲು ಗೂಢಚಾರರನ್ನು ನೇಮಿಸಿದನು. ಅವರು ಒಬ್ಬನು ಅದೃಶ್ಯನಾಗಿ ಅಂತಃಪುರವನ್ನು ಪ್ರವೇಶಿಸಿದನೆಂದು ತಿಳಿಸಿದರು; ರಾಜನು “ಅದೃಶ್ಯವಿದ್ಯೆ ತಿಳಿದವನು ಮನುಷ್ಯನಲ್ಲ; ಆದ್ದರಿಂದ ಅವನನ್ನು ಇಲ್ಲಿಗೆ ಕರೆತನ್ನಿ; ಮೃದುವಾಗಿ ನನ್ನ ಮಾತಿನಿಂದ ‘ಕಣ್ಣೆದುರಿಗೆ ಬಂದು ಕೇಳಿದ್ದರೆ ನನ್ನ ಮಗಳನ್ನು ಕೊಡದೆ ಹೋಗುತ್ತಿದ್ದೆನೇ? ಇದರಲ್ಲಿ ಗುಟ್ಟೇಕೆ? ನಿನ್ನಂಥ ವರನು ನಮಗೆ ಮತ್ತಾರು ದೊರಕಬೇಕು’ ಎಂದು ಹೇಳಿ” ಎಂದು ಚಾರರನ್ನು ಕಳುಹಿಸಿದನು. ಭೀಮಭಟನು “ಈ ರಾತ್ರಿ ಕತ್ತಲೆಯಲ್ಲಿ ಬಂದು ಮಾಡುವುದೇನು? ಬೆಳಗ್ಗೆ ನಾನು ಆಸ್ಥಾನಕ್ಕೆ ಬಂದು ಎಲ್ಲವನ್ನೂ ತಿಳಿಸುತ್ತೇನೆ ಎಂದು ಮಹಾರಾಜನಲ್ಲಿ ಬಿನ್ನವಿಸಿ!” ಎಂದು ಹೇಳಿಕಳುಹಿಸಿದನು. ಅದರಂತೆ ಅವನು ಮರುದಿನ ಬೆಳಿಗ್ಗೆ ತನ್ನ ಏಳು ಜನ ವೀರ ಸ್ನೇಹಿತರೊಡನೆ, ಒಳ್ಳೆಯ ಉಡುಪಿನಲ್ಲಿ, ಚಂದ್ರಾದಿತ್ಯನ ಅರಮನೆಗೆ ಹೋದನು. ರಾಜನು ಅವರನ್ನು ಉಚಿತರೀತಿಯಲ್ಲಿ ಸತ್ಕರಿಸಲು, ಶಂಖದತ್ತನು “ಮಹಾರಾಜ! ಈತನು ರಾಢಾಪತಿಯಾದ ಉಗ್ರಭಟರಾಜನ ಮಗ ಭೀಮಭಟ; ನಿನ್ನ ಮಗಳಿಗಾಗಿ ಇಲ್ಲಿಗೆ ಬಂದಿದ್ದಾನೆ!” ಎಂದನು. ರಾಜನು ಸಂತೋಷಪಟ್ಟು ತಾನು ಧನ್ಯನಾದೆನೆಂದುಕೊಂಡು ತನ್ನ ಮಗಳನ್ನು ವೈಭವದಿಂದ ಮದುವೆ ಮಾಡಿಕೊಟ್ಟನು. ಸಕಾಲದಲ್ಲಿ ಚಂದ್ರಾದಿತ್ಯನು ತನ್ನ ರಾಜ್ಯವನ್ನು ಅಳಿಯನಿಗೆ ಒಪ್ಪಿಸಿ ತಾನು ತಪಸ್ಸಿಗೆ ಹೊರಟುಹೋದನು.

ಕೆಲವು ಕಾಲದಮೇಲೆ ತನ್ನ ತಂದೆ ಸಮರಭಟನಿಗೆ ಪಟ್ಟಕಟ್ಟಿ ಪ್ರಯಾಗಕ್ಕೆ ಹೋಗಿ ಅಲ್ಲಿ ದೇಹ ಬಿಟ್ಟನೆಂದು ಚಾರರಿಂದ ವರ್ತಮಾನ ತಿಳಿಯಿತು. ಆಗ ತಂದೆಗೆ ಮಾಡಬೇಕಾದ ಉತ್ತರಕ್ರಿಯಾದಿಗಳನ್ನು ಮಾಡಿ ತನ್ನ ತಮ್ಮನಿಗೆ “ಮೂರ್ಖ! ನರ್ತಕೀಪುತ್ರ! ನಮ್ಮ ತಂದೆಯ ಸಿಂಹಾಸನಕ್ಕೆ ನಿನಗೇನು ಹಕ್ಕು? ನನಗೇನೋ ಲಾಟರಾಜ್ಯವಿದೆ; ಆದರೂ ನಿನಗೆ ನನ್ನ ತಂದೆಯ ಸಿಂಹಾಸನವನ್ನು ಹತ್ತಲು ಅಧಿಕಾರವಿಲ್ಲ!” ಎಂದು ಹೇಳಿಕಳುಹಿಸಿದನು. ಅವನ ಆ ಉದ್ಧಟವಾದ ಮಾತುಗಳನ್ನು ಓದಿಕೊಂಡು ಸಮರಭಟನು ರೇಗಿ “ನಮ್ಮ ತಂದೆ ನಿನ್ನನ್ನು ಅಯೋಗ್ಯನೆಂದು ದೇಶಬಿಟ್ಟು ಹೊರಡಿಸಿದ; ಅಂಥ ದುರ್ವಿನೀತನಿಗೆ ಈ ಪೊಳ್ಳು ಅಭಿಮಾನವೇಕೆ? ನರಿಯಾದರೂ ತನ್ನ ಗುಹೆಯಲ್ಲಿ ಸಿಂಹದಂತಿರುತ್ತದೆ; ಸಿಂಹವನ್ನು ಕಂಡಾಗಲಲ್ಲವೇ ಅದರ ನಿಜವಾದ ಸ್ವರೂಪ ಗೊತ್ತಾಗುವುದು?” ಎಂದು ಮುಂತಾಗಿ ಬರೆದು ಪ್ರತಿದೂತನನ್ನು ಕಳುಹಿಸಿದನು. ಭೀಮಭಟನು ಅದನ್ನು ಓದಿಕೊಂಡು ಗಹಗಹಿಸಿ ನಕ್ಕು “ಅಯ್ಯಾ ದೂತ! ಹೋಗಿ ಆ ನರ್ತಕಿಯ ಮಗನಿಗೆ ಹೇಳು-ಕುದುರೆಯನ್ನು ಹಿಡಿದಾಗ ಶಂಖದತ್ತನು ನಿನ್ನನ್ನು ಉಳಿಸಿದ; ತಂದೆಗೆ ಪ್ರಿಯನಾದ ಹುಡುಗನೆಂದು ಮತ್ತೆಮತ್ತೆ ನಾನು ನಿನ್ನನ್ನು ಕ್ಷಮಿಸಲಾರೆ; ನಿಮ್ಮ ಪ್ರೀತಿಯ ತಂದೆಯ ಹತ್ತಿರಕ್ಕೆ ನಿನ್ನನ್ನು ಖಂಡಿತವಾಗಿ ಕೊಟ್ಟುಕಳುಹಿಸುತ್ತೇನೆ; ಆದ್ದರಿಂದ ಸಿದ್ದಮಾಡಿಕೊ; ಕೆಲವೇ ದಿನಗಳಲ್ಲಿ ಬಂದುಬಿಡುತ್ತೇನೆ” ಎಂದು ಹೇಳಿಕಳುಹಿಸಿದನು. ಅವರವರಿಗೆ ಯುದ್ದವಾಯಿತು. ಯುದ್ಧದಲ್ಲಿ ಸಮರಭಟನು ಹತನಾದನು. ಭೀಮಭಟನು ಬಹುಕಾಲದ ಮೇಲೆ ಹಿಂತಿರುಗಿ ರಾಮನು ಕೌಸಲ್ಯೆಯನ್ನು ಸಂತೋಷಪಡಿಸಿದಂತೆ ತನ್ನ ತಾಯನ್ನು ಸಂತೋಷಪಡಿಸಿದನು. ಪೌರರು ಅವನನ್ನು ತಂದೆಯ ಸಿಂಹಾಸನದಲ್ಲಿ ಪಟ್ಟಾಭಿಷೇಕಮಾಡಿದರು. ಅವನೂ ಪ್ರತಿಯಾಗಿ ತನ್ನ ಪ್ರಜೆಗಳನ್ನು ಸನ್ಮಾನಿಸಿ ಶುಭದಿವಸದಲ್ಲಿ ಲಾಟರಾಜ್ಯವನ್ನು ತನ್ನ ಮಿತ್ರನಾದ ಶಂಖದತ್ತನಿಗೆ ವಹಿಸಿಕೊಟ್ಟನು. ಅಕ್ಷಕ್ಷಪಣ ಮುಂತಾದವರಿಗೆ ಗ್ರಾಮಗಳನ್ನೂ ಐಶ್ವರ್ಯವನ್ನೂ ಕೊಟ್ಟನು. ಜೈತ್ರಯಾತ್ರೆ ಹೊರಟು ಹೊಸರಾಜ್ಯಗಳನ್ನು ಗೆದ್ದು ಸುಖವಾಗಿ ರಾಜ್ಯವಾಳಿಕೊಂಡಿದ್ದನು.

ಒಂದು ದಿನ ಉತ್ತಂಕನೆಂಬ ಒಬ್ಬ ಮುನಿಯು ಅವನನ್ನು ನೋಡುವುದಕ್ಕೆ ಬಂದನು. ದ್ವಾರಪಾಲಕರು ಬಂದು ತಿಳಿಸಿದರೂ ಐಶ್ವರ್ಯಮದಮತ್ತನಾಗಿ ಅವನು ಅದನ್ನು ಕಿವಿಯಮೇಲೆ ಹಾಕಿಕೊಳ್ಳಲಿಲ್ಲ. ಆದ್ದರಿಂದ ಆ ಮುನಿಯು ಕೋಪಗೊಂಡು “ಮದಾಂಧ! ನೀನು ರಾಜ್ಯಭ್ರಷ್ಟನಾಗಿ ಕಾಡಾನೆಯಾಗಿ ಹೋಗು” ಎಂದು ಶಪಿಸಿದನು. ಅದನ್ನು ಕೇಳಿ ಭಯಪಟ್ಟು ದೊರೆಯು ಹೊರಕ್ಕೆ ಬಂದು ಮುನಿಯ ಕಾಲುಗಳ ಮೇಲೆ ಬೀಳಲು ಅವನು ಕೋಪಬಿಟ್ಟು “ನೀನು ಆನೆಯೇನೋ ಆಗುತ್ತೀಯೆ; ಅದು ತಪ್ಪಿದ್ದಲ್ಲ. ಆದರೆ ನಾಗಶಾಪಕ್ಕೆ ಸಿಕ್ಕು ಕಣ್ಣು ಕಳೆದುಕೊಂಡ ಪ್ರಚಂಡಶಕ್ತಿಯೆಂಬುವವನನ್ನು ಸಮಾಧಾನಪಡಿಸಿ, ಆತಿಥ್ಯಮಾಡಿ, ಅವನ ವೃತ್ತಾಂತವನ್ನು ಕೇಳಿ, ನಿನ್ನ ವೃತ್ತಾಂತವನ್ನು ತಿಳಿಸಿದಾಗ ಶಾಪವಿಮೋಚನೆಯಾಗಿ ಈಶ್ವರಾಜ್ಞೆಯಂತೆ ಗಂಧರ್ವನಾಗುತ್ತೀಯೆ; ನಿನ್ನ ಅತಿಥಿಯಾದ ಪ್ರಚಂಡಶಕ್ತಿಗೂ ಆಗ ಕಣ್ಣು ಬರುತ್ತದೆ!” ಎಂದು ಹೇಳಿ ಹೊರಟುಹೋದನು. ಆ ಭೀಮಭಟನೇ ಈಗ ಆನೆಯಾಗಿರುವ ನಾನು. ನೀನೇ ಆ ಪ್ರಚಂಡಶಕ್ತಿಯೆಂದು ತೋರುತ್ತದೆ; ಇದು ನನ್ನ ಶಾಪಕ್ಕೆ ಕೊನೆ-ಹೀಗೆಂದು ಹೇಳಿ ಆ ಭೀಮಭಟನು ಆನೆಯ ರೂಪವನ್ನು ಬಿಟ್ಟು ಗಂಧರ್ವನಾದನು. ಪ್ರಚಂಡಶಕ್ತಿಗೂ ಕಣ್ಣುಬಂದು ಆ ಗಂಧರ್ವನನ್ನು ನೋಡಿದನು.

ಇದುವರೆಗೆ ಪೊದರಿನ ಮರೆಯಲ್ಲಿ ನಿಂತು ತನ್ನ ಸ್ನೇಹಿತರೊಡನೆ ಇದೆಲ್ಲವನ್ನೂ ನೋಡುತ್ತ ಕೇಳುತ್ತ ಇದ್ದ ಮೃಗಾಂಕದತ್ತನು ಓಡಿಬಂದು ತನ್ನ ಮಂತ್ರಿಯಾದ ಪ್ರಚಂಡಶಕ್ತಿಯನ್ನು ಆಲಿಂಗಿಸಿಕೊಂಡನು. ಅವನು ಅಕಸ್ಮಾತ್ ಬಂದ ಅಮೃತವರ್ಷದಂತೆ ಕಾಣಿಸಿಕೊಂಡ ತನ್ನ ಒಡೆಯನ ಕಾಲಮೇಲೆ ಬಿದ್ದನು. ಮೃಗಾಂಕದತ್ತನು ಗಂಧರ್ವನಿಗೆ ಕೈಮುಗಿದು “ನನಗೆ ನನ್ನ ಈ ಮಿತ್ರನು ದೊರೆತದ್ದೂ, ಅವನಿಗೆ ಕಣ್ಣು ಬಂದದ್ದೂ ನಿನ್ನ ಮಹಿಮೆಯಿಂದ! ಆದ್ದರಿಂದ ನಿನಗೆ ನಮಸ್ಕಾರ!” ಎಂದನು. ಗಂಧರ್ವನು “ಮಹಾರಾಜ! ನಿನ್ನ ಮಿಕ್ಕ ಸ್ನೇಹಿತರನ್ನೂ ಬೇಗ ಕಂಡು, ಶಶಾಂಕವತಿಯನ್ನೂ ಸಾಮ್ರಾಜ್ಯವನ್ನೂ ಪಡೆಯುತ್ತೀಯೆ! ಅಧೈರ್ಯಪಟ್ಟುಕೊಳ್ಳಬೇಡ; ನನ್ನಿಂದ ಕೆಲಸವಿದ್ದರೆ ನೆನೆದರೆ ಬರುತ್ತೇನೆ” ಎಂದು ಹೇಳಿ ಹೊರಟುಹೋದನು.

೮. ಮೃಗಾಂಕದತ್ತನು ಅಂದಿನ ರಾತ್ರಿಯನ್ನು ಅಲ್ಲಿ ಕಳೆದು ಮರುದಿನ ಉಜ್ಜಯಿನಿಯ ಕಡೆಗೆ ಹೊರಟನು. ದಾರಿಯಲ್ಲಿ ಒಬ್ಬ ವಿಕಾರನಾದ ವ್ಯಕ್ತಿಯು ಅವನ ಮಂತ್ರಿಯಾದ ವಿಕ್ರಮಕೇಸರಿಯನ್ನು ಆಕಾಶದಲ್ಲಿ ಹೊತ್ತುಕೊಂಡು ಬರುತ್ತ ಅವರನ್ನು ಕಂಡು ಅಲ್ಲಿ ಇಳಿಸಿದನು. ಇಳಿದದ್ದೇ ತಡ, ಅವನು ವಿಕ್ರಮಕೇಸರಿಯ ಕಾಲಮೇಲೆ ಬಿದ್ದು ನಮಸ್ಕರಿಸಿದನು. ಒಬ್ಬರನ್ನೊಬ್ಬರು ಆಲಿಂಗಿಸಿಕೊಂಡರು. ಅನಂತರ ಅವನು ‘ಮತ್ತೆ ನಾನು ನೆನೆದಾಗ ಬರುವೆಯಂತೆ, ಈಗ ಹೋಗು!’ ಎಂದು ವಾಹಕನನ್ನು ಕಳುಹಿಸಿದನು. ಮೃಗಾಂಕದತ್ತನು ಎಲ್ಲರೊಡನೆ ಕುಳಿತು ಕುತೂಹಲದಿಂದ ವಿಕ್ರಮಕೇಸರಿಯ ವೃತ್ತಾಂತವನ್ನು ಕೇಳಲು ಅವನು ಹೀಗೆಂದು ಹೇಳಿದನು:-


##  ವಿಕ್ರಮಕೇಸರಿಯ ವೃತ್ತಾಂತ


ದೇವ! ನಾಗಶಾಪದಿಂದ ನಿಮ್ಮನ್ನು ಅಗಲಿ ಅಲೆದು ಅಲೆದು ಕೊನೆಗೆ “ಉಜ್ಜಯಿನಿಗೆ ಹೋಗೋಣ; ಅಲ್ಲಿ ಹೇಗಿದ್ದರೂ ಸಿಕ್ಕುತ್ತಾರೆ” ಎಂದುಕೊಂಡು ಆ ಕಡೆಗೆ ಹೊರಟು ಬ್ರಹ್ಮಸ್ಥಲವೆಂಬ ಒಂದು ಗ್ರಾಮಕ್ಕೆ ಬಂದೆ. ಅಲ್ಲಿ ಒಂದು ಕೊಳದ ಹತ್ತಿರ ಮರದ ಕೆಳಗೆ ಕುಳಿತಿರಲು ಅಲ್ಲಿಗೆ ಹಾವು ಕಡಿದ ಒಬ್ಬ ವೃದ್ಧಬ್ರಾಹ್ಮಣನು ಬಂದು “ಅಯ್ಯಾ! ಈ ಸ್ಥಳವನ್ನು ಬಿಟ್ಟು ಏಳು! ಇಲ್ಲದಿದ್ದರೆ ನಿನಗೂ ನನ್ನ ಗತಿ ಬರುತ್ತದೆ; ಇಲ್ಲಿ ಒಂದು ಘಟಸರ್ಪವಿದೆ; ಅದು ನನ್ನನ್ನು ಕಚ್ಚಿದ್ದರಿಂದ ಈ ಕೊಳದಲ್ಲಿ ಬಿದ್ದು ಪ್ರಾಣಕಳೆದುಕೊಳ್ಳೋಣವೆಂದು ಬಂದಿದ್ದೇನೆ!” ಎಂದನು. ನಾನು ಅವನನ್ನು ತಡೆದು, ಮಂತ್ರಹಾಕಿ ಅವನ ವಿಷವನ್ನು ಇಳಿಸಿದೆ. ಆಗ ಅವನು ನನ್ನ ವೃತ್ತಾಂತವನ್ನು ವಿಚಾರಿಸಿ ಪ್ರೀತಿಯಿಂದ “ಅಯ್ಯಾ! ನೀನು ನನಗೆ ಪ್ರಾಣದಾನ ಮಾಡಿದ್ದೀಯೆ; ಆದ್ದರಿಂದ ನನಗೆ ನಮ್ಮ ತಂದೆಯಿಂದ ಬಂದ ಈ ಬೇತಾಳಸಾಧನೆಯ ಮಂತ್ರವನ್ನು ಉಪದೇಶಮಾಡುತ್ತೇನೆ! ಹಿಡಿ! ನಿಮ್ಮಂಥ ಸತ್ತ್ವ ಶಾಲಿಗಳಿಗೆ ಅದರಿಂದ ಉಪಯೋಗ!” ಎಂದನು. ನಾನು “ಮೃಗಾಂಕದತ್ತ ಸಿಕ್ಕಲಿಲ್ಲವಲ್ಲಾ ಎಂದು ಚಿಂತಿಸುತ್ತಿದ್ದೇನೆ! ಬೇತಾಳನನ್ನು ಕಟ್ಟಿಕೊಂಡು ಏನು ಮಾಡಲಿ!” ಎಂದೆ. ಆತನು ನಕ್ಕು “ಏನಯ್ಯಾ ಹೀಗೆನ್ನುತ್ತೀಯೆ?” ಬೇತಾಳನಿಂದ ಸರ್ವಾಭೀಷ್ಟಗಳೂ ದೊರೆಯುತ್ತವೆ ಎಂದು ನಿನಗೆ ತಿಳಿಯದೇ? ಹಿಂದೆ ತ್ರಿವಿಕ್ರಮಸೇನ ರಾಜನು ವಿದ್ಯಾಧರೈಶ್ವರ್ಯವನ್ನು ಪಡೆದನು. ಅವನ ವೃತ್ತಾಂತವನ್ನು ಹೇಳುತ್ತೇನೆ ಕೇಳು ಎಂದು ಮುಂದಿನ ಕಥೆಯನ್ನು ಹೇಳಿದನು:-


## ತ್ರಿವಿಕ್ರಮಸೇನನ ಕಥೆ


ಗೋದಾವರೀತೀರದಲ್ಲಿ ಪ್ರತಿಷ್ಠಾನವೆಂಬ ನಗರವಿದೆ. ಅಲ್ಲಿ ಹಿಂದೆ ತ್ರಿವಿಕ್ರಮಸೇನನೆಂಬ ಪ್ರಸಿದ್ಧನಾದ ರಾಜನಿದ್ದನು. ಅವನು ಆಸ್ಥಾನಕ್ಕೆ ಬಂದಕೂಡಲೆ ಕ್ಷಾಂತಿಶೀಲನೆಂಬ ಒಬ್ಬ ಭಿಕ್ಷುವು ಪ್ರತಿನಿತ್ಯವೂ ಒಂದು ಹಣ್ಣನ್ನು ತಂದು ಸಮರ್ಪಿಸುತ್ತಿದ್ದನು. ಅದನ್ನು ರಾಜನು ತನ್ನ ಹತ್ತಿರವಿರುತ್ತಿದ್ದ ಕೋಶಾಧಿಕಾರಿಯ ಕೈಯಲ್ಲಿ ಕೊಡುತ್ತಿದ್ದನು. ಹೀಗೆಯೇ ಹತ್ತುವರ್ಷ ನಡೆಯಿತು. ಆಗ ಒಂದು ದಿನ ಆ ಭಿಕ್ಷುವು ಎಂದಿನಂತೆ ರಾಜನ ಕೈಯಲ್ಲಿ ಹಣ್ಣನ್ನು ಕೊಟ್ಟು ಹೋಗಲು, ಅವನು ಅದನ್ನು ಅಲ್ಲಿಗೆ ಅಕಸ್ಮಾತ್ ತನ್ನ ಪಾಲಕರಿಂದ ತಪ್ಪಿಸಿಕೊಂಡು ಬಂದ ಕಪಿಯ ಕೈಗೆ ಕೊಟ್ಟನು. ಅದು ಆ ಹಣ್ಣನ್ನು ತಿನ್ನುತ್ತಿರಲು, ಅದರೊಳಗಿನಿಂದ ಒಂದು ಅನರ್ಘ್ಯರತ್ನವು ಬಿತ್ತು. ಅದನ್ನು ನೋಡಿ ರಾಜನು ಕೋಶಾಧ್ಯಕ್ಷನನ್ನು ಕರೆದು “ಇದುವರೆಗೂ ಭಿಕ್ಷುವು ತಂದುಕೊಡುತ್ತಿದ್ದ ಹಣ್ಣುಗಳನ್ನೆಲ್ಲಾ ಏನು ಮಾಡಿದೆ?” ಎಂದು ಕೇಳಿದನು. ಅವನು ಅವುಗಳನ್ನು ಬಂದ ಬಂದ ಹಾಗೆ ಖಜಾನೆಯಲ್ಲಿ ಒಂದು ಕಡೆ ಹಾಕಿದ್ದನು. ಈಗ ಹೋಗಿ ನೋಡಲು ಹಣ್ಣುಗಳೆಲ್ಲಾ ಕೆಟ್ಟುಹೋಗಿ ರತ್ನಗಳು ಮಾತ್ರ ರಾಶಿಯಾಗಿ ಹೊಳೆಯುತ್ತಿದ್ದವು. ಅವುಗಳನ್ನು ರಾಜನಿಗೆ ತಂದುಕೊಡಲು ಅವನು ತುಂಬ ಸಂತೋಷಪಟ್ಟು, ಅವುಗಳನ್ನು ಭಂಡಾರಿಗೇ ಉಚಿತವಾಗಿ ಕೊಟ್ಟುಬಿಟ್ಟನು. ಮರುದಿನ ಭಿಕ್ಷುವು ಎಂದಿನಂತೆಯೇ ಬರಲು “ಅಯ್ಯಾ ಭಿಕ್ಷು! ಇಷ್ಟೊಂದು ಹಣ ವೆಚ್ಚ ಮಾಡಿಕೊಂಡು ನನ್ನನ್ನು ನಿತ್ಯವೂ ಏಕೆ ಸೇವಿಸುತ್ತಿದ್ದೀಯೆ? ಇದನ್ನು ಹೇಳದಿದ್ದರೆ ನಾನು ಇಂದು ಹಣ್ಣನ್ನು ತೆಗೆದುಕೊಳ್ಳುವುದಿಲ್ಲ!” ಎಂದನು. ಭಿಕ್ಷುವು “ಮಹಾರಾಜ! ನನಗೆ ಮಂತ್ರಸಾಧನೆಯಲ್ಲಿ ಒಬ್ಬ ವೀರನ ಸಹಾಯ ಬೇಕಾಗಿದೆ; ಆ ಸಹಾಯವನ್ನು ನಿನ್ನಿಂದ ಅಪೇಕ್ಷಿಸುತ್ತೇನೆ!” ಎಂದನು. ರಾಜನು ಒಪ್ಪಲು, ಭಿಕ್ಷುವು “ಹಾಗಾದರೆ ಬರುವ ಬಹುಳ ಚತುರ್ದಶಿಯ ರಾತ್ರಿ ನೀನು ಶ್ಮಶಾನಕ್ಕೆ ಬರಬೇಕು; ಅಲ್ಲಿ ನಾನು ಆಲದಮರದ ಕೆಳಗೆ ಇರುತ್ತೇನೆ” ಎಂದನು. ಅದರಂತೆ ರಾಜನು ಅಂದಿನ ಸಂಜೆ ಕೈಯಲಿ ಕತ್ತಿ ಹಿಡಿದು ಕರಿಯ ಬಟ್ಟೆ ಹೊದ್ದು ಯಾರಿಗೂ ಕಾಣದಂತೆ ರಾಜಧಾನಿಯಿಂದ ಹೊರಟು ಆಲದಮರದ ಅಡಿಯಲ್ಲಿ ಭಿಕ್ಷುವನ್ನು ಕಂಡನು. ಭಿಕ್ಷುವು ಸಂತೋಷಪಟ್ಟು ‘ಮಹಾರಾಜ! ಇಲ್ಲಿಂದ ದಕ್ಷಿಣಕ್ಕೆ ಹೋದರೆ ಅಲ್ಲಿ ಒಂದು ಮುಳ್ಳುಮುತ್ತುಗದ ಮರವಿದೆ. ಅದರಿಂದ ಒಂದು ಹೆಣ ತೂಗಾಡುತ್ತಿದೆ. ಅದನ್ನು ತಂದುಕೊಡು!’ ಎಂದನು.ಅದರಂತೆ ಅಲ್ಲಿಗೆ ಹೋಗಿ ಮರಹತ್ತಿ ಹೆಣವನ್ನು ಕಟ್ಟಿದ್ದ ಹಗ್ಗವನ್ನು ಕತ್ತರಿಸಲು, ಅದು ಕೆಳಗೆ ಬಿದ್ದು ಕೂಗಿಕೊಂಡಿತು. ಜೀವವಿದೆಯೋ ಏನೋ ಎಂದು ಮುಟ್ಟಿನೋಡಲು ಅದು ಗಹಗಹಿಸಿ ನಕ್ಕಿತು. ಆಗ ಅದು ಬೇತಾಳವೆಂದು ತಿಳಿದು ರಾಜನು ಹೆದರದೆ ‘ಏಕೆ ನಗುತ್ತೀಯೆ? ಬಾ, ಹೋಗೋಣ!’ ಎಂದನು. ಹಾಗೆನ್ನುತ್ತಿದ್ದ ಹಾಗೆಯೇ ಶವವು ಮರದ ಮೇಲೆ ಮತ್ತೆ ನೇತುಹಾಕಿಕೊಂಡಿತು. ರಾಜನು ಬಿಡಲಿಲ್ಲ. ಮತ್ತೆ ಮರ ಹತ್ತಿ ಅದನ್ನು ಇಳಿಸಿ ಮಾತನಾಡದೆ ಅದನ್ನು ಹೊತ್ತುಕೊಂಡು ನಡೆದನು. ಆಗ ಆ ಹೆಣದೊಳಗೆ ಸೇರಿಕೊಂಡಿದ್ದ ಬೇತಾಳವು “ಅಯ್ಯಾ ರಾಜನೇ, ದಾರಿ ಕಳೆಯುವುದಕ್ಕಾಗಿ ಒಂದು ಕಥೆ ಹೇಳುತ್ತೇನೆ ಕೇಳು” ಎಂದು ಮುಂದಿನ ಕಥೆಯನ್ನು ಹೇಳಿತು:-


 ಬೇತಾಳ ಪಂಚವಿಂಶತಿ ಕಥೆಗಳು

೧


ವಾರಾಣಸೀ ಪಟ್ಟಣದಲ್ಲಿ ಹಿಂದೆ ಪ್ರತಾಪಮಕುಟನೆಂಬ ರಾಜನಿದ್ದನು; ಅವನಿಗೆ ವಜ್ರಮಕುಟನೆಂಬ ಮಗನಿದ್ದನು. ಬುದ್ಧಿಶರೀರನೆಂಬ ಮಂತ್ರಿಪುತ್ರನು ಅವನ ಪ್ರಾಣಸ್ನೇಹಿತನಾಗಿದ್ದನು. ಒಂದು ದಿನ ಅವರಿಬ್ಬರೂ ಬೇಟೆಯಾಡುತ್ತ ಬಹುದೂರ ಹೋಗಿ ಕಾಡಿನಲ್ಲಿ ಒಂದು ಕೊಳವನ್ನು ಕಂಡರು. ಅಲ್ಲಿಗೆ ಒಬ್ಬ ದಿವ್ಯಸುಂದರಿಯಾದ ಹೆಂಗಸು ಸ್ನಾನಕ್ಕೆ ಬಂದಿದ್ದಳು. ಅವಳೂ ರಾಜಪುತ್ರನೂ ಒಬ್ಬರನ್ನೊಬ್ಬರು ನೋಡಿ ಮೋಹಿಸಿದರು. ಸ್ತ್ರೀಯು ತನ್ನ ತಲೆಯ ಹೂವಿನಿಂದ ಒಂದು ನೈದಿಲೆಯನ್ನು ತೆಗೆದು ಕಿವಿಗೆ ಸಿಕ್ಕಿಸಿಕೊಂಡು, ಮತ್ತೊಂದನ್ನು ಹಲ್ಲಿನಿಂದ ಕಡಿದುಹಾಕಿದಳು; ತಾವರೆ ಮುಡಿದುಕೊಂಡು ಎದೆಯಮೇಲೆ ಕೈಯಿಟ್ಟುಕೊಂಡಳು; ಅನಂತರ ಯಾವ ಮಾತನ್ನೂ ಆಡದೆ ಹೊರಟುಹೋದಳು.

ರಾಜಪುತ್ರನು ಅವಳ ಚಿಂತೆಯಲ್ಲಿಯೇ ಊರಿಗೆ ಹೋಗಿ “ಅವಳು ಯಾರು ಏನು ಒಂದೂ ಗೊತ್ತಾಗಲಿಲ್ಲವಲ್ಲ!” ಎಂದು ತನ್ನ ಸ್ನೇಹಿತನೊಡನೆ ಪ್ರಸ್ತಾಪ ಮಾಡಿದನು. ಅವನು “ನೀನು ನೋಡಲಿಲ್ಲವೇನಯ್ಯ ಅವಳು ಮಾಡಿದ ಸಂಜ್ಞೆಯನ್ನು? ಕಿವಿಯಲ್ಲಿ ನೈದಿಲೆಯನ್ನು ಇಟ್ಟುಕೊಂಡಿದ್ದಕ್ಕೆ ತಾನು ಕರ್ಣೋತ್ಸಲನ ದೇಶದವಳೆಂದರ್ಥ; ಹಲ್ಲಿನಿಂದ ಕಡಿದದ್ದಕ್ಕೆ ತಾನು ದಂತಘಾಟಕನ* ಮಗಳೆಂದರ್ಥ; ತಾವರೆ ಮುಡಿದದ್ದಕ್ಕೆ ತನ್ನ ಹೆಸರು ಪದ್ಮಾವತಿಯೆಂದರ್ಥ; ಎದೆಯ ಮೇಲೆ ಕೈಯಿಟ್ಟುಕೊಂಡಿದ್ದಕ್ಕೆ ನಿನ್ನ ಮೇಲೆ ತನ್ನ ಪ್ರಾಣ ಎಂದರ್ಥ.” ಎಂದನು. ಇದನ್ನು ಕೇಳಿ ಪದ್ಮಾವತಿಯನ್ನು ಪಡೆಯಲು ರಾಜಪುತ್ರನೂ ಮಂತ್ರಿಕುಮಾರನೂ ಒಂದು ದಿನ ಬೇಟೆಯ ನೆವದಲ್ಲಿ ಹೊರಹೊರಟು, ಅರ್ಧದಾರಿಯಲ್ಲಿ ಕುದುರೆಯನ್ನು ವೇಗವಾಗಿ ಬಿಟ್ಟು ಅನುಚರರನ್ನು ತಪ್ಪಿಸಿ ಕಳಿಂಗದೇಶಕ್ಕೆ ಹೋದರು. ಕರ್ಣೋತ್ಪಲನು ಅಲ್ಲಿಯ ರಾಜ; ಅಲ್ಲಿ ದಂತಘಾಟಕನ ಮನೆಯನ್ನು ಹುಡುಕಿ ಅದರ ಹತ್ತಿರ ಒಬ್ಬ ಅಡುಗೂಲಜ್ಜಿಯ ಮನೆಯನ್ನು ಸೇರಿ ಅಲ್ಲಿ ಗುಟ್ಟಾಗಿ ವಾಸಿಸುತ್ತಿದ್ದರು. ಮಂತ್ರಿಕುಮಾರನು “ಅಮ್ಮಾ, ನಿನಗೆ ದಂತಘಾಟಕನು ಗೊತ್ತುಂಟೆ?” ಎಂದು ಕೇಳಿದನು. ಆಕೆ “ಗೊತ್ತುಂಟು; ನಾನು ಅವನ ಮಗಳು ಪದ್ಮಾವತಿಯ ದಾದಿ” ಎಂದಳು. “ಅಮ್ಮಾ! ಹಾಗಾದರೆ ನೀನು ಪದ್ಮಾವತಿಯ ಹತ್ತಿರಕ್ಕೆ ಹೋಗಿ ‘ನೀನು ಸರೋವರದ ಹತ್ತಿರ ನೋಡಿದ ರಾಜಕುಮಾರನು ಬಂದಿದ್ದಾನೆ’ ಎಂದು ಹೇಳುವಿಯಾ?” ಎಂದು ಮಂತ್ರಿಕುಮಾರನು ಅವಳಿಗೆ ದುಡ್ಡಿನ ಆಸೆ ತೋರಿಸಿದನು. ಅದರಂತೆ ಅವಳು ಹೋಗಿ ಪದ್ಮಾವತಿಗೆ ಹೇಳಲು, ಅವಳು ಕೋಪಗೊಂಡವಳಂತೆ ಎರಡು ಕೆನ್ನೆಗೂ ಹೊಡೆದು ಕಳುಹಿಸಿದಳು. ರಾಜಪುತ್ರನಿಗೆ ನಿರಾಶೆಯಾಯಿತು. ಆದರೆ ಮಂತ್ರಿಪುತ್ರನು ಸಂತೋಷಪಟ್ಟನು. “ಕೈಗೆ ಕರ್ಪೂರ ಹತ್ತಿಸಿಕೊಂಡು ಕೆನ್ನೆಯ ಮೇಲೆ ಹತ್ತು ಬೆರಳು ಕಾಣುವಂತೆ ಹೊಡೆದಿದ್ದಾಳೆ ನೋಡು; ಅದಕ್ಕೆ ಈಗ ಶುಕ್ಲಪಕ್ಷ; ಅದರಲ್ಲಿ ಇನ್ನೂ ಹತ್ತು ದಿನಗಳಿವೆ; ಅದು ಕಳೆಯಲಿ! ಎಂದು ಅರ್ಥ.” ಎಂದು ವಿವರಿಸಿದನು. ಕೃಷ್ಣಪಕ್ಷ ಬಂದಮೇಲೆ ಆಕೆ ಮತ್ತೆ ಹೋಗಲು, ಪದ್ಮಾವತಿಯೇ ಆ ಪ್ರಸ್ತಾಪವನ್ನೆತ್ತಿ ಅರಗಿನ ರಸ ಅಂಟಿಕೊಂಡಿದ್ದ ತನ್ನ ಕೈಯಿಂದ ಮೂರು ಬೆರಳು ಕಾಣುವಂತೆ ಎದೆಯ ಮೇಲೆ ಹೊಡೆದು ಕಳುಹಿಸಿದಳು. ಅದಕ್ಕೆ ತಾನು ಹೊರಗಾಗಿದ್ದಾಳೆ ಮೂರು ದಿನ ಕಳೆಯಲಿ ಎಂದು ಅರ್ಥ. ಎಂದು ಮಂತ್ರಿಪುತ್ರನು ಹೇಳಿದನು. ಆಮೇಲೆ ಅಡುಗೂಲಜ್ಜಿಯು ಹೋಗಲು, ಪದ್ಮಾವತಿಯು ಅವಳನ್ನು ಹಗಲೆಲ್ಲಾ ಊಟ ಉಪಚಾರಗಳಿಂದ ಸಂತೋಷಪಡಿಸಿ ಹತ್ತಿರ ಇಟ್ಟುಕೊಂಡಿದ್ದು, ಸಂಜೆಯ ಮೇಲೆ ಒಂದು ಮದದಾನೆ ಕಿತ್ತುಕೊಂಡಿದೆ ಎಂಬ ಸುದ್ದಿ ಕೇಳಿ ಗಾಬರಿಪಟ್ಟು “ನೀನು ಮುಂದಿನಿಂದ ಹೋಗಬೇಡ; ಗವಾಕ್ಷದಿಂದ ನೂಲೇಣಿ ಇಳಿದು ಉದ್ಯಾನಕ್ಕೆ ಹೋಗು; ನನ್ನ ಸಖಿಯರು ಇಳಿಸುತ್ತಾರೆ” ಎಂದು ಹೇಳಿಕಳುಹಿಸಿದಳು. ಇದನ್ನು ಕೇಳಿ ಮಂತ್ರಿಪುತ್ರನು ತನ್ನ ಸ್ನೇಹಿತನನ್ನು ಕುರಿತು “ನಿನ್ನ ಇಷ್ಟಾರ್ಥ ಸಿದ್ಧಿಯಾಯಿತು; ರಾಜನ ಉದ್ಯಾನದಲ್ಲಿ ನೂಲೇಣಿ ಹತ್ತಿ ನೀನು ಪದ್ಮಾವತಿಯ ಅಂತಃಪುರಕ್ಕೆ ಹೋಗು!” ಎಂದು ಹೇಳಿಕೊಟ್ಟನು. ಚೇಟಿಯರು ಮಹಡಿಯ ಮೇಲೆಯೇ ಅವನನ್ನು ಎದುರುನೋಡುತ್ತ ನಿಂತಿದ್ದು ಅವನನ್ನು ಮೇಲಕ್ಕೆ ಕರೆದುಕೊಂಡರು. ಅಲ್ಲಿ ಪದ್ಮಾವತಿಯೂ ರಾಜಪುತ್ರನೂ ಕೆಲವು ದಿನ ಸುಖವಾಗಿದ್ದ ಮೇಲೆ, ಒಂದು ದಿನ ರಾಜಪುತ್ರನು “ನನ್ನ ಸ್ನೇಹಿತನಾದ ಮಂತ್ರಿಪುತ್ರನು ನನ್ನ ಜೊತೆಯಲ್ಲಿ ಬಂದು ನಿನ್ನ ದಾದಿಯ ಮನೆಯಲ್ಲಿ ಒಬ್ಬನೇ ಇದ್ದಾನೆ; ನಾನು ಅವನನ್ನು ಮಾತನಾಡಿಸಿಕೊಂಡು ಬರುತ್ತೇನೆ” ಎಂದು ಹೊರಟನು. “ಹಾಗಾದರೆ ನನ್ನ ಸಂಜ್ಞೆಗಳನ್ನೆಲ್ಲಾ ನೀನೇ ತಿಳಿದುಕೊಂಡೆಯೋ ನಿನ್ನ ಸ್ನೇಹಿತನು ತಿಳಿದು ಹೇಳಿದನೋ?” ಎಂದು ಅವಳು ಕೇಳಿದಳು. “ಎಲ್ಲಾ ಅವನೇ ತಿಳಿದು ಹೇಳಿದನು. ನನಗೆ ಒಂದೂ ಅರ್ಥವಾಗಲಿಲ್ಲ” ಎಂದು ರಾಜಪುತ್ರನು ಉತ್ತರವಿತ್ತನು. ಈ ಮಾತನ್ನು ಕೇಳಿ ಅವಳು ಸ್ವಲ್ಪ ಯೋಚಿಸಿ “ನೀನು ಇಷ್ಟು ತಡವಾಗಿ ಅವನ ವಿಚಾರ ತಿಳಿಸಿದ್ದು ಸರಿಯಲ್ಲ; ನಿನ್ನ ಸ್ನೇಹಿತ ನನ್ನ ಅಣ್ಣನ ಹಾಗೆ; ನಾನು ಅವನಿಗೆ ತಾಂಬೂಲಾದಿಗಳಿಂದ ಮರ್ಯಾದೆ ಮಾಡಬೇಡವೇ?” ಎಂದಳು. ಅಂದು ಸಂಜೆ ರಾಜಪುತ್ರನು ಸ್ನೇಹಿತನ ಹತ್ತಿರಕ್ಕೆ ಹೋಗಿ ಎಲ್ಲವನ್ನೂ ವರದಿ ಮಾಡಿದನು. ಬೆಳಗಾಯಿತು. ಸ್ನಾನಾಹ್ನಿಕಗಳನ್ನು ತೀರಿಸಿಕೊಂಡು ಮಾತುಕತೆಯಾಡುತ್ತಿರಲು, ಪದ್ಮಾವತಿಯ ಸಖಿಯು ಬಂದು ಮಂತ್ರಿಪುತ್ರನ ಯೋಗಕ್ಷೇಮವನ್ನು ವಿಚಾರಿಸಿ ಪಕ್ವಾನ್ನವನ್ನೂ ತಾಂಬೂಲವನ್ನೂ ಕೊಟ್ಟು, ರಾಜಪುತ್ರನು ಅದನ್ನು ತಿನ್ನದಿರಲೆಂದು ಉಪಾಯವಾಗಿ ಪದ್ಮಾವತಿಯು ಅವನಿಗಾಗಿ ಊಟಕ್ಕೆ ಕಾಯುತ್ತಿದ್ದಾಳೆಂದು ಹೇಳಿ ಹೊರಟುಹೋದಳು. ಆಗ ಮಂತ್ರಿಪುತ್ರನು ರಾಜಪುತ್ರನನ್ನು ಕುರಿತು “ಪ್ರಭು! ನೋಡು, ನಿನಗೆ ಈಗ ಒಂದು ಕೌತುಕವನ್ನು ತೋರಿಸುತ್ತೇನೆ; ಸಂಜ್ಞೆಗಳನ್ನೆಲ್ಲಾ ತಿಳಿದುಕೊಂಡದ್ದರಿಂದ ನಾನು ಒಬ್ಬ ಧೂರ್ತನಿರಬೇಕೆಂದು ಭಾವಿಸಿ ನನ್ನನ್ನು ಕೊಲ್ಲಲು ಅವಳು ವಿಷಾನ್ನವನ್ನು ಕಳುಹಿಸಿದ್ದಾಳೆ. ನಾನು ಇದ್ದರೆ ತನ್ನಲ್ಲಿ ನಿನ್ನ ಮನಸ್ಸು ಪೂರ್ತಿಯಾಗಿ ಒಲಿದಿರುವುದಿಲ್ಲ; ನನ್ನೊಡನೆ ಊರಿಗೆ ಹಿಂತಿರುಗಿ ಬಂದುಬಿಡುತ್ತೀಯೆ ಎಂಬುದು ಅವಳ ಯೋಚನೆ” ಎಂದು ಒಂದು ತುತ್ತು ಅನ್ನವನ್ನು ತೆಗೆದು ನಾಯಿಗೆ ಹಾಕಿದನು. ಅದು ಅದನ್ನು ತಿಂದು ಸತ್ತುಬಿತ್ತು. ಅಷ್ಟುಹೊತ್ತಿಗೆ ಹೊರಗೆ “ಅಯ್ಯೋ! ರಾಜನ ಮಗನು ಸತ್ತುಹೋದನು!” ಎಂದು ಕೂಗು ಕೇಳಿತು. ಅದನ್ನು ಕೇಳಿ ಮಂತ್ರಿಪುತ್ರನು ಸಂತೋಷಪಟ್ಟು ತನ್ನ ಸ್ನೇಹಿತನನ್ನು ಕುರಿತು “ಇಂದು ರಾತ್ರಿ ಪದ್ಮಾವತಿಯ ಮನೆಗೆ ಹೋಗು; ಅವಳಿಗೆ ಚೆನ್ನಾಗಿ ಕುಡಿಸು; ಮೈಮೇಲೆ ಪ್ರಜ್ಞೆತಪ್ಪಿ ಬಿದ್ದಾಗ ಅವಳ ಸೊಂಟದ ಮೇಲೆ ಈ ತ್ರಿಶೂಲದಿಂದ ಗುರುತುಮಾಡಿ ಅವಳ ಒಡವೆಗಳನ್ನು ತಂದುಬಿಡು” ಎಂದು ಹೇಳಿ ಒಂದು ತ್ರಿಶೂಲವನ್ನು ಕೊಟ್ಟು ಕಳುಹಿಸಿದನು. ಅವನು ಅದರಂತೆಯೇ ಮಾಡಿ ಆಭರಣಗಳನ್ನು ತಂದುಕೊಡಲು, ತಾನು ಒಬ್ಬ ತಾಪಸನ ವೇಷವನ್ನು ಧರಿಸಿ ಶ್ಮಶಾನದಲ್ಲಿ ಹೋಗಿ ಕುಳಿತನು; ರಾಜಪುತ್ರನಿಗೆ ತನ್ನ ಶಿಷ್ಯನ ವೇಷ ಹಾಕಿ ಅವನ ಕೈಗೆ ಪದ್ಮಾವತಿಯ ಮುಕ್ತಾಹಾರವನ್ನು ಕೊಟ್ಟು “ಇದನ್ನು ಪೇಟೆಯಲ್ಲಿ ಮಾರುವುದಕ್ಕೆಂದು ತೋರಿಸುತ್ತಿರು; ಬೆಲೆಯನ್ನು ತುಂಬಾ ಹೆಚ್ಚಾಗಿ ಹೇಳು; ಹಾಗಾದರೆ ಯಾರೂ ತೆಗೆದುಕೊಳ್ಳುವುದಿಲ್ಲ; ಬಹುಜನ ನೋಡುತ್ತಾರೆ; ಪುರರಕ್ಷಕರು ನಿನ್ನನ್ನು ಹಿಡಿದುಕೊಂಡರೆ “ಇದನ್ನು ನಮ್ಮ ಗುರುಗಳು ಮಾರುವುದಕ್ಕೆ ಕೊಟ್ಟಿದ್ದಾರೆ” ಎಂದು ಧೈರ್ಯವಾಗಿ ಹೇಳು. ಅವರು ನನ್ನ ಹತ್ತಿರಕ್ಕೆ ಬರಲಿ” ಎಂದು ಹೇಳಿ ಕಳುಹಿಸಿದನು. ಅವನು ಹಾಗೆಯೇ ಮಾಡಲು, ದಂತಘಾಟಕನ ಮನೆಯಲ್ಲಿ ಕಳ್ಳತನವಾಯಿತೆಂದು ಕೇಳಿ ಕಳ್ಳನನ್ನು ಹುಡುಕುತ್ತಿದ್ದ ಪುರರಕ್ಷಕರು ಅವನನ್ನು ಹಿಡಿದುಕೊಂಡು ನಗರಾಧ್ಯಕ್ಷನ ಹತ್ತಿರಕ್ಕೆ ಕರೆದುಕೊಂಡು ಹೋದರು. ಅವನು ರಾಜಪುತ್ರನ ತಾಪಸವೇಷವನ್ನು ನೋಡಿ “ಸ್ವಾಮೀ, ಇದು ತಮಗೆ ಎಲ್ಲಿ ಸಿಕ್ಕಿತು? ಇದು ನಿನ್ನೆ ರಾತ್ರಿ ದಂತಘಾಟಕನ ಮನೆಯಲ್ಲಿ ಕಳುವಾದ ಒಡವೆ” ಎಂದು ಕೇಳಿದನು. ರಾಜಪುತ್ರನು “ಇದು ನಮ್ಮ ಗುರುಗಳು ಕೊಟ್ಟದ್ದು; ಬಂದು ಅವರನ್ನು ಕೇಳಿ!” ಎಂದು ಹೇಳಿದನು. ನಗರಾಧಿಪತಿಯು ಶ್ಮಶಾನಕ್ಕೆ ಬಂದು ತಾಪಸವೇಷದಲ್ಲಿದ್ದ ಮಂತ್ರಿಪುತ್ರನಿಗೆ ನಮಸ್ಕರಿಸಿ “ಸ್ವಾಮೀ, ನಿಮ್ಮ ಶಿಷ್ಯನ ಕೈಯಲ್ಲಿದ್ದ ಈ ಮುತ್ತಿನ ಸರ ನಿಮಗೆಲ್ಲಿಂದ ಬಂತು?” ಎಂದು ಕೇಳಿದನು. ಅವನು “ನಾನು ಕಾಡಿನಲ್ಲಿ ಅಲೆಯುವ ತಪಸ್ವಿ; ಅಕಸ್ಮಾತ್ ನಿನ್ನೆ ರಾತ್ರಿ ಈ ಊರಿನ ಶ್ಮಶಾನದಲ್ಲಿದ್ದೆ; ಅಲ್ಲಿಗೆ ಕೆಲವು ಯೋಗಿನಿಯರು ಬಂದರು; ಅವರಲ್ಲಿ ಒಬ್ಬಳು ರಾಜನ ಮಗನನ್ನು ತಂದು ಅವನ ಹೃತ್ಕಮಲವನ್ನು ಕಿತ್ತು ಭೈರವನಿಗೆ ಅರ್ಪಿಸಿದಳು. ಕುಡಿದು ಮತ್ತಳಾಗಿದ್ದು ನನ್ನ ಜಪಸರವನ್ನೇ ಕಿತ್ತು ಕೊಳ್ಳುವುದಕ್ಕೆ ಬಂದಳು; ವಿಕಾರವಾಗಿ ಮುಖವನ್ನು ತಿರುಗಿಸಿಕೊಂಡು ಹಿಂತಿರುಗಲು, ನಾನು ನನ್ನ ತ್ರಿಶೂಲದಿಂದ ಅವಳನ್ನು ಸೊಂಟದ ಹತ್ತಿರ ತಿವಿದು, ಅವಳ ಹಾರವನ್ನೇ ಕಿತ್ತುಕೊಂಡೆ; ಈ ಮುತ್ತಿನ ಸರ ಬಂದ ರೀತಿ ಹೀಗೆ; ನಾನು ತಪಸ್ವಿ; ಮುತ್ತಿನಹಾರ ಕಟ್ಟಿಕೊಂಡು ಏನುಮಾಡಲಿ? ಆದ್ದರಿಂದ ಅದನ್ನು ಮಾರುವುದಕ್ಕೆ ಕಳುಹಿಸಿದೆ!" ಎಂದನು. ನಗರಾಧ್ಯಕ್ಷನು ಇದನ್ನು ರಾಜನಿಗೆ ತಿಳಿಸಿದನು; ಅವನು ಪದ್ಮಾವತಿಯನ್ನು ಹೆಂಗಸರಿಂದ ಪರೀಕ್ಷಿಸಿ, ಅವಳ ಸೊಂಟದ ಮೇಲೆ ತ್ರಿಶೂಲದ ಗುರುತನ್ನು ನೋಡಿ ಅವಳು ಡಾಕಿನಿಯೇ ಸರಿ, ಅವಳೇ ತನ್ನ ಮಗನನ್ನು ಕೊಂದವಳು ಎಂದು ನಿಶ್ಚಯಿಸಿ ಅವಳನ್ನು ಊರುಬಿಟ್ಟು ಹೊರಡಿಸಿದನು. ಅಂದಿನ ಸಂಜೆ ಅವಳು ಕಾಡಿನಲ್ಲಿ ದುಃಖಿಸುತ್ತ ಅಲೆಯುತ್ತಿದ್ದಾಗ ಮಂತ್ರಿಪುತ್ರ ರಾಜಪುತ್ರರಿಬ್ಬರೂ ತಮ್ಮ ನಿಜವೇಷದಲ್ಲಿ ಕುದುರೆಗಳ ಮೇಲೆ ಕುಳಿತು ಹೋಗಿ ಅವಳನ್ನು ತಮ್ಮ ಊರಿಗೆ ಕರೆದುಕೊಂಡು ಹೋದರು; ಅಲ್ಲಿ ರಾಜಪುತ್ರನು ಅವಳೊಡನೆ ಸುಖವಾಗಿದ್ದನು. ಅವಳು ಕಾಡುಮೃಗಗಳ ಪಾಲಾದಳೆಂದು ದಂತಘಾಟಕನೂ ಅವನ ಹೆಂಡತಿಯೂ ಕೊರಗಿ ಸತ್ತುಹೋದರು.

ಹೀಗೆಂದು ಕಥೆ ಹೇಳಿ ಮುಗಿಸಿ ಬೇತಾಳನು “ಅಯ್ಯಾ ರಾಜ! ಈಗ ನನಗೆ ಒಂದು ಸಂಶಯ ಉಂಟಾಗಿದೆ; ಅದನ್ನು ನೀನು ಪರಿಹಾರಮಾಡಬೇಕು; ಆ ದಂಪತಿಗಳು ಸತ್ತರಲ್ಲಾ, ಆ ಪಾಪ ಮಂತ್ರಿಪುತ್ರನಿಗೋ ಇಲ್ಲ ರಾಜಪುತ್ರನಿಗೋ ಇಲ್ಲ ಪದ್ಮಾವತಿಗೋ? ನೀನು ಬುದ್ದಿವಂತ; ಹೇಳು. ತಿಳಿದಿದ್ದೂ ಹೇಳದಿದ್ದರೆ, ನಿನ್ನ ತಲೆ ನೂರು ಹೋಳಾಗಿ ಒಡೆದುಹೋಗುತ್ತದೆ!” ಎಂದನು. ತ್ರಿವಿಕ್ರಮಸೇನನು ಶಾಪಕ್ಕೆ ಹೆದರಿ “ಅಯ್ಯಾ ಯೋಗೇಶ್ವರ, ಆ ಪಾಪ ಇವರಾರಿಗೂ ಅಲ್ಲ; ರಾಜನಾದ ಕರ್ಣೋತ್ಪಲನಿಗೆ; ಏಕೆಂದರೆ ಮಂತ್ರಿಪುತ್ರನ ಕರ್ತವ್ಯ ಅವನ ಪ್ರಭುವನ್ನು ಸಂತೋಷಪಡಿಸುವುದು; ಅದನ್ನು ಅವನು ಮಾಡಿದ; ಆದ್ದರಿಂದ ಅದು ಪಾಪವಲ್ಲ; ಪದ್ಮಾವತಿ ರಾಜಪುತ್ರರು ಕಾಮಮೋಹಿತರಾಗಿ ವಿಚಾರಶೂನ್ಯರಾಗಿದ್ದರು; ಅವರ ಪ್ರಯೋಜನದ ಮೇಲೆ ಅವರ ದೃಷ್ಟಿಯಿತ್ತು; ದೊರೆಯಾದ ಕರ್ಣೋತ್ಪಲನು ರಾಜನೀತಿಯನ್ನು ಅರಿಯದವನು; ಅವನು ಚಾರರ ಮೂಲಕ ತನ್ನ ಪ್ರಜೆಗಳಲ್ಲಿನ ವಿಚಾರ ತಿಳಿದುಕೊಂಡು ಧೂರ್ತರ ನಡತೆಯನ್ನು ಕಂಡುಕೊಳ್ಳಬೇಕಾಗಿತ್ತು; ಅವನು ಹಾಗೆ ವಿಚಾರಮಾಡದೆ ನಡೆದುಕೊಂಡದ್ದರಿಂದ ಪಾಪ ಅವನದೇ!” ಎಂದನು.

ಹೀಗೆ ಮೌನ ಬಿಟ್ಟು ಮಾತನಾಡಿಬಿಟ್ಟದ್ದರಿಂದ, ಬೇತಾಳನು ಕೂಡಲೆ ರಾಜನ ಹೆಗಲಿಂದ ಮಾಯವಾದನು.

೨

೯..ತ್ರಿವಿಕ್ರಮಸೇನನು ಮುಳ್ಳುಮುತ್ತುಗದ ಮರದಡಿಗೆ ಬಂದು ನೋಡಲು, ಅಲ್ಲಿ ಹೆಣವು ಕೂಗಿಕೊಳ್ಳುತ್ತ ಬಿದ್ದಿತ್ತು. ಎರಡನೆಯ ಸಾರಿ ಅದನ್ನು ಹೆಗಲಮೇಲೆ ಹೊತ್ತುಕೊಂಡು ಮಾತನಾಡದೆ ಬರುತ್ತಿದ್ದನು. ಆಗ ಬೇತಾಳನು “ಅಯ್ಯಾ ರಾಜ! ನಿನಗೆ ಅನ್ಯಾಯವಾಗಿ ಕಷ್ಟ ಬಂತು. ಹೋಗಲಿ; ಮನಸ್ಸಂತೋಷಕ್ಕಾಗಿ ಒಂದು ಕಥೆ ಹೇಳುತ್ತೇನೆ ಕೇಳು” ಎಂದು ಮುಂದಿನ ಕಥೆಯನ್ನು ಹೇಳಿತು:-

ಕಾಳಿಂದೀನದಿಯ ತೀರದಲ್ಲಿ ಬ್ರಹ್ಮಸ್ಥಲವೆಂಬ ಅಗ್ರಹಾರವುಂಟು. ಅಲ್ಲಿ ಅಗ್ನಿಸ್ವಾಮಿಯೆಂಬ ಬ್ರಾಹ್ಮಣನಿದ್ದನು; ಅವನಿಗೆ ಮಂದಾರವತಿಯೆಂಬ ರೂಪವತಿಯಾದ ಮಗಳಾದಳು. ಅವಳಿಗೆ ಯೌವನ ಬರಲು, ಕಾನ್ಯಕುಬ್ಜದಿಂದ ಮೂವರು ಬ್ರಾಹ್ಮಣಕುಮಾರರು ಬಂದು ಅವಳನ್ನು ಮದುವೆ ಮಾಡಿಕೊಡಬೇಕೆಂದು ಕೇಳಿದರು. ಮೂವರೂ ಗುಣಸಂಪನ್ನರು; ಆದರೆ ತಮ್ಮ ಪ್ರಾಣಹೋದರೂ ಚಿಂತೆಯಿಲ್ಲ ಮತ್ತೊಬ್ಬನಿಗೆ ಅವಳನ್ನು ಕೊಡಲೀಯುವುದಿಲ್ಲ ಎಂದು ಒಬ್ಬೊಬ್ಬರೂ ಹಟಹಿಡಿದರು. ಬ್ರಾಹ್ಮಣನು ಇದೆಲ್ಲಿಯ ತಂಟೆಯೆಂದು ಅವರಾರಿಗೂ ಅವಳನ್ನು ಕೊಡಲು ಇಷ್ಟಪಡಲಿಲ್ಲ. ಅವರೋ ಹಗಲೂ ರಾತ್ರಿಯೂ ಆ ಹುಡುಗಿಯ ಮುಖ ನೋಡಿಕೊಂಡು ಅಲ್ಲಿಯೇ ನಿಂತುಬಿಟ್ಟರು. ಈ ಮಧ್ಯೆ ಒಂದು ದಿನ ಜ್ವರ ಬಂದು ಆ ಹುಡುಗಿ ಸತ್ತುಹೋದಳು. ಆಗ ಒಬ್ಬನು ಅವಳ ಅಸ್ಥಿಗಳನ್ನು ತೆಗೆದುಕೊಂಡು ಗಂಗೆಗೆ ಹೋದನು. ಇನ್ನೊಬ್ಬನು ಬೂದಿಯ ಮೇಲೆಯೇ ಗುಡಿಸಲು ಕಟ್ಟಿಕೊಂಡು ವಾಸಮಾಡಲು ಮೊದಲುಮಾಡಿದನು. ಮೂರನೆಯವನು ತಾಪಸನಾಗಿ ದೇಶಾಂತರ ಹೊರಟುಹೋದನು. ಊರಿಂದೂರು ಅಲೆಯುತ್ತ ಅವನು ಒಂದು ದಿನ ವಕ್ರೋಲಕವೆಂಬ ಗ್ರಾಮದಲ್ಲಿ ಒಬ್ಬ ಬ್ರಾಹ್ಮಣನ ಮನೆಯಲ್ಲಿ ಅತಿಥಿಯಾಗಿ ನಿಂತನು. ಅವರ ಮನೆಯಲ್ಲಿ ಊಟ ಮಾಡುತ್ತಿರಲು, ಒಂದು ಮಗುವು ತುಂಬ ಚಂಡಿ ಹಿಡಿದು ಅಳುವುದಕ್ಕೆ ಮೊದಲುಮಾಡಿತು. ಎಷ್ಟು ಸಮಾಧಾನಮಾಡಿದರೂ ಸುಮ್ಮನಾಗದಿರಲು, ಮನೆಯ ಯಜಮಾನಿಯು ಕೋಪಗೊಂಡು, ಆ ಮಗುವನ್ನು ಎತ್ತಿ ಉರಿಯುವ ಬೆಂಕಿಯಲ್ಲಿ ಹಾಕಿಬಿಟ್ಟಳು. ಅದು ಉರಿದು ಬೂದಿಯಾಗಿಹೋಯಿತು. ಇದನ್ನು ನೋಡಿ ಅತಿಥಿಗೆ ಮೈ ಜುಮ್ಮೆಂದಿತು. ‘ಅಯ್ಯೋ! ಬ್ರಹ್ಮರಾಕ್ಷಸನ ಮನೆಗೆ ಬಂದೆನಲ್ಲಾ; ಈ ಪಾಪದ ಊಟವನ್ನು ನಾನು ಮಾಡುವುದಿಲ್ಲ!’ ಎಂದನು. ಆಗ ಯಜಮಾನನು ಅವನನ್ನು ಸಮಾಧಾನಪಡಿಸಿ “ನಾನು ಅದನ್ನು ಮೃತ ಸಂಜೀವಿನೀ ಮಂತ್ರದಿಂದ ಬದುಕಿಸುತ್ತೇನೆ; ನನ್ನ ಮಂತ್ರ ಶಕ್ತಿಯನ್ನಾದರೂ ನೋಡು!” ಎಂದು ತನ್ನ ಮಂತ್ರದ ಪುಸ್ತಕವನ್ನು ತೆಗೆದು ಓದಿ ಒಂದು ಚಿಟಕಿ ಮಣ್ಣನ್ನು ಅಭಿಮಂತ್ರಿಸಿ ಬೂದಿಯ ಮೇಲೆ ಹಾಕಿದನು. ಕೂಡಲೆ ಮಗುವು ಬದುಕಿ ಬಂತು. ಅದರಿಂದ ಮನಸ್ಸಿಗೆ ಸಮಾಧಾನವಾಗಿ ತಾಪಸನು ಊಟಮಾಡಿದನು. ರಾತ್ರಿ ಅಲ್ಲಿಯೇ ಮಲಗಿದ್ದು ನಾಗದಂತದ* ಮೇಲೆ ಇಟ್ಟಿದ್ದ ಆ ಮಂತ್ರಪುಸ್ತಕವನ್ನು ತೆಗೆದುಕೊಂಡು ಹಗಲೂ ರಾತ್ರಿ ಒಂದೇಸಮನೆ ನಡೆದು ತನ್ನ ಪ್ರಿಯೆಯು ಸತ್ತು ಬೂದಿಯಾಗಿದ್ದ ಶ್ಮಶಾನಕ್ಕೆ ಬಂದನು. ಅಷ್ಟುಹೊತ್ತಿಗೆ ಗಂಗೆಗೆ ಹೋಗಿದ್ದ ಬ್ರಾಹ್ಮಣನೂ ಬಂದಿದ್ದನು. ಅವರನ್ನು ನೋಡಿ ಗುಡಿಸಲನ್ನು ತೆಗೆಸಿ ಮೂರನೆಯವನು ‘ಈಗ ಮಂದಾರವತಿಯನ್ನು ಬದುಕಿಸುತ್ತೇನೆ’ ಎಂದು ಮಂತ್ರದ ಪುಸ್ತಕವನ್ನು ಓದಿ ಮಣ್ಣನ್ನು ಅಭಿಮಂತ್ರಿಸಿ ಬೂದಿಯ ಮೇಲೆ ಹಾಕಲು ಮಂದಾರವತಿಯು ಪುಟಕ್ಕೆ ಹಾಕಿದ ಚಿನ್ನದಂತೆ ಮೊದಲಿಗಿಂತ ಸುಂದರಳಾಗಿ ಎದ್ದುಬಂದಳು. ಅವಳನ್ನು ನೋಡಿದ ಕೂಡಲೆ ಮೂವರೂ ಅವಳು ನನ್ನವಳು ತನ್ನವಳು ಎಂದು ಜಗಳಕ್ಕೆ ಆರಂಭಿಸಿದರು. ‘ನನ್ನ ಮಂತ್ರಬಲದಿಂದ ಅವಳನ್ನು ನಾನು ಸಂಪಾದಿಸಿದೆ’ ಎಂದು ಒಬ್ಬನೆಂದನು. ‘ನನ್ನ ತೀರ್ಥಯಾತ್ರೆಯ ಫಲವಾಗಿ ಜೀವ ಪಡೆದಳು, ಅವಳು ನನ್ನವಳು’ ಎಂದು ಮತ್ತೊಬ್ಬನೆಂದನು. ‘ಬೂದಿಯನ್ನು ನನ್ನ ಪ್ರಾಣದಂತೆ ಕಾಪಾಡಿಕೊಂಡಿದ್ದೆ; ಆದ್ದರಿಂದ ಅವಳು ಎದ್ದುಬರಲು ಅವಕಾಶವಾಯಿತು!’ ಎಂದು ಮೂರನೆಯವನೆಂದನು.

ಹೀಗೆಂದು ಕಥೆಯನ್ನು ಹೇಳಿ ಬೇತಾಳನು “ಮಹಾರಾಜ! ಅವರ ಜಗಳ ಪರಿಹಾರವಾಗುವುದು ಹೇಗೆ? ಅವಳು ಯಾರಿಗೆ ಹೆಂಡತಿಯಾಗುವುದು ಸರಿ? ತಿಳಿದಿದ್ದೂ ಹೇಳದೆಹೋದರೆ ನಿನ್ನ ತಲೆ ನೂರು ಹೋಳಾಗಿ ಒಡೆದುಹೋಗುತ್ತದೆ!” ಎಂದನು. ರಾಜನು “ತುಂಬ ಕಷ್ಟಪಟ್ಟು ಅವಳಿಗೆ ಜೀವಕೊಟ್ಟವನು ತಂದೆಯಾಯಿತು. ಅಸ್ಥಿಗಳನ್ನು ಗಂಗೆಗೆ ತೆಗೆದುಕೊಂಡು ಹೋದವನು ಮಗನಾಯಿತು; ಅವಳ ಮೇಲಣ ಪ್ರೀತಿಯಿಂದ ಶ್ಮಶಾನದ ಬೂದಿಯನ್ನೇ ಹಾಸಿಗೆಯಾಗಿ ಮಾಡಿಕೊಂಡು ಅದರ ಮೇಲೆ ಮಲಗಿದ್ದವನೇ ಅವಳ ಗಂಡ! ಅವಳ ಮೇಲಣ ಅನುರಾಗಕ್ಕೆ ತಕ್ಕಂತೆ ಅವನು ನಡೆದುಕೊಂಡಿದ್ದಾನೆ!” ಎಂದನು.

ಹೀಗೆ ಮೌನ ಬಿಟ್ಟು, ಮಾತನಾಡಿಬಿಟ್ಟಿದ್ದರಿಂದ ಬೇತಾಳನು ರಾಜನ ಹೆಗಲಿನಿಂದ ಹಾರಿ ಮತ್ತೆ ಮೊದಲಿದ್ದ ಸ್ಥಳಕ್ಕೇ ಹೋಗಿಬಿಟ್ಟನು.

೩

೧೦. ತಿವಿಕ್ರಮಸೇನನು ಮೂರನೆಯ ಸಾರಿ ಹೆಣವನ್ನು ಹೆಗಲಮೇಲೆ ಹಾಕಿಕೊಂಡು ಹೊರಟನು. ಬೇತಾಳನು ಮತ್ತೊಂದು ಕಥೆಯನ್ನು ಆರಂಭಿಸಿದನು:-

ಪಾಟಲೀಪುತ್ರವೆಂಬ ಊರಿನಲ್ಲಿ ವಿಕ್ರಮಕೇಸರಿಯೆಂಬ ರಾಜನಿದ್ದನು. ಅವನ ಹತ್ತಿರ ಸಕಲ ಶಾಸ್ತ್ರಗಳನ್ನು ಬಲ್ಲ ವಿದಗ್ಧಚೂಡಾಮಣಿಯೆಂಬ ಒಂದು ಗಿಣಿಯಿತ್ತು. ಅದರ ಸೂಚನೆಯ ಮೇರೆ ಅವನು ತನಗೆ ಅನುರೂಪಳಾದ ಚಂದ್ರಪ್ರಭೆ ಎಂಬ ಮಗಧರಾಜಪುತ್ರಿಯನ್ನು ಮದುವೆಯಾದನು. ಅವಳ ಹತ್ತಿರವೂ ಹಾಗೆಯೇ ಎಲ್ಲ ವಿಜ್ಞಾನಗಳನ್ನೂ ಬಲ್ಲ ಸೋಮಿಕೆಯೆಂಬ ಹೆಣ್ಣುಗಿಳಿಯಿತ್ತು.* ಅವೆರಡೂ ಒಂದೇ ಪಂಜರದಲ್ಲಿದ್ದುಕೊಂಡು ರಾಜರಾಣಿಯರನ್ನು ಸೇವಿಸಿಕೊಂಡಿದ್ದವು. ಒಂದು ದಿನ ಗಂಡುಗಿಣಿಯು ಹೆಣ್ಣನ್ನು ಕುರಿತು ‘ನಾವು ಇನ್ನುಮೇಲೆ ಒಂದೇಕಡೆ ತಿಂದು ಕುಳಿತು ಮಲಗೋಣ’ ಎಂದು ಹೇಳಿತು. ಹೆಣ್ಣು ಒಪ್ಪಲಿಲ್ಲ. “ನನಗೆ ಗಂಡಸರ ಸಹವಾಸವೆಂದರೆ ಆಗದು; ಅವರು ದುಷ್ಟರು; ಕೃತಘ್ನರು!” ಎಂದಿತು. ಗಂಡು “ಗಂಡಸರು ದುಷ್ಟರಲ್ಲ; ಹೆಂಗಸರು ಕಲ್ಲೆದೆಯವರು!” ಎಂದಿತು. ಈ ಜಗಳವನ್ನು ಅವು ರಾಜನ ಹತ್ತಿರಕ್ಕೆ ತೆಗೆದುಕೊಂಡು ಹೋದವು. ಗಂಡು ಗೆದ್ದರೆ ಹೆಣ್ಣು ಅದರ ಹೆಂಡತಿಯಾಗಬೇಕೆಂದೂ, ಹೆಣ್ಣು ಗೆದ್ದರೆ ಗಂಡು ಅದರ ದಾಸನಾಗಬೇಕೆಂದೂ ಗೊತ್ತಾಯಿತು. ರಾಜನು ಹೆಣ್ಣನ್ನು ಕುರಿತು “ಗಂಡಸರು ಹೇಗೆ ಕೃತಘ್ನರು ಹೇಳು!” ಎಂದನು. ಅದು ಈ ಕಥೆಯನ್ನು ಹೇಳಿತು:-

ಕಾಮಂದಿಕಾ ಪಟ್ಟಣದಲ್ಲಿ ಅರ್ಥದತ್ತನೆಂಬ ವರ್ತಕನಿದ್ದನು. ಅವನಿಗೆ ಧನದತ್ತನೆಂಬ ಮಗನಾದನು. ತಂದೆ ಸತ್ತಮೇಲೆ ಅವನು ಸ್ವೇಚ್ಛಾಚಾರಿಯಾಗಿ ದುಷ್ಟರ ಸಹವಾಸಕ್ಕೆ ಬಿದ್ದು ಜೂಜು ಮುಂತಾದವುಗಳಿಂದ ಧನವನ್ನೆಲ್ಲಾ ಕಳೆದುಕೊಂಡು ಊರಿನಲ್ಲಿ ಮುಖ ತೋರಿಸಲಾರದೆ ಹೊರಹೊರಟು ಚಂದನಪುರವೆಂಬ ಊರನ್ನು ಸೇರಿ ಅಲ್ಲಿ ಒಬ್ಬ ವರ್ತಕನ ಮನೆಗೆ ಊಟಕ್ಕೆ ಹೋದನು. ಆ ವರ್ತಕನು ಇವನ ವೃತ್ತಾಂತವನ್ನು ವಿಚಾರಿಸಿ ಕುಲೀನನಾಗಿ ತಿಳಿದುಬಂದದ್ದರಿಂದ ತನ್ನ ಮಗಳಾದ ರತ್ನಾವಳಿಯೆಂಬ ಹುಡುಗಿಯನ್ನು ಅವನಿಗೆ ಮದುವೆಮಾಡಿಕೊಟ್ಟನು. ಧನದತ್ತನು ಮಾವನ ಮನೆಯಲ್ಲಿಯೇ ಇರುತ್ತ ಕೆಲವು ಕಾಲದಮೇಲೆ ಹಳೆಯದನ್ನೆಲ್ಲಾ ಮರೆತು ಸ್ವದೇಶಕ್ಕೆ ಹಿಂತಿರುಗಿ ಹೋಗಲು ಇಷ್ಟಪಟ್ಟನು. ವರ್ತಕನು ಒಬ್ಬ ಮುದುಕಿಯನ್ನು ಜೊತೆಮಾಡಿ ಮಗಳನ್ನೂ ಅಳಿಯನನ್ನೂ ಕಳುಹಿಸಿಕೊಟ್ಟನು. ಅವನು ಅವರನ್ನು ಕರೆದುಕೊಂಡು ಬರುತ್ತಾ ದಾರಿಯಲ್ಲಿ ಒಂದು ಕಾಡು ಸಿಕ್ಕಲು ಅಲ್ಲಿ ಕಳ್ಳರು ಬಂದಾರೆಂದು ಹೆದರಿಸಿ ಹೆಂಡತಿಯ ಒಡವೆಯನ್ನೆಲ್ಲಾ ತೆಗೆಸಿ ಗಂಟುಕಟ್ಟಿಕೊಂಡನು. ದಾರಿಯಲ್ಲಿ ಒಂದು ಕಮರಿ ಸಿಕ್ಕಲು, ಅಲ್ಲಿ ಹೆಂಡತಿಯನ್ನೂ ಆ ಮುದುಕಿಯನ್ನೂ ತಳ್ಳಿಬಿಟ್ಟನು. ಜೂಜುಕೋರರೂ ದುರಾಚಾರಪರರೂ ಆದ ಗಂಡಸರ ಕೃತಘ್ನತೆಯನ್ನೂ ಕ್ರೌರ್ಯವನ್ನೂ ನೋಡಿ ಹೇಗಿದೆ! ಮುದುಕಿ ಕೆಳಗೆ ಬಿದ್ದು ಪ್ರಾಣಬಿಟ್ಟಳು. ಹೆಂಡತಿಯು ಬಳ್ಳಿಗಳಲ್ಲಿಯೂ ಮೆಳೆಗಳಲ್ಲಿಯೂ ಸಿಲುಕಿಕೊಂಡು ಬದುಕಿಕೊಂಡಳು. ಅವುಗಳನ್ನು ಹಿಡಿದುಕೊಂಡು ಮೆಲ್ಲಗೆ ಮೇಲಕ್ಕೆ ಬಂದಳು; ಮೈಕೈಯೆಲ್ಲಾ ತರೆದುಹೋಗಿತ್ತು; ಬಂದ ದಾರಿ ಹಿಡಿದು ತವರುಮನೆಯನ್ನು ಸೇರಿದಳು. ತಾಯಿತಂದೆಗಳು ಗಾಬರಿಪಟ್ಟು ಏನಾಯಿತೆಂದು ಕೇಳಲು, ಅವಳು “ದಾರಿಯಲ್ಲಿ ಕಳ್ಳರ ಕೈಗೆ ಸಿಕ್ಕಿದೆವು; ಕಳ್ಳರು ನಿಮ್ಮ ಅಳಿಯನನ್ನು ಕೈಕಾಲುಕಟ್ಟಿ ಕರೆದುಕೊಂಡು ಹೋದರು; ನಾನು ಹಳ್ಳದಲ್ಲಿ ಬಿದ್ದರೂ ಸಾಯಲಿಲ್ಲ; ದಯಾಳುವಾದ ದಾರಿಹೋಕನೊಬ್ಬನು ನನ್ನನ್ನು ಎತ್ತಿದನು; ಇಲ್ಲಿಗೆ ಬಂದೆ!” ಎಂದಳು. ತಾಯಿತಂದೆಗಳು ಅವಳನ್ನು ಸಂತಯಿಸಿ ಮನೆಯಲ್ಲಿ ಇಟ್ಟುಕೊಂಡಿದ್ದರು.

ಅತ್ತ ಅವಳ ಗಂಡನು ತನ್ನ ಊರಿಗೆ ಹೋದಮೇಲೆ ಕೈಯಲ್ಲಿದ್ದ ಹಣವನ್ನೆಲ್ಲಾ ಜೂಜಾಡಿ ಕಳೆದು ಮತ್ತೆ ಮಾವನ ಮನೆಗೆ ಹೋಗಿ ಹೆಂಡತಿ ಊರಲ್ಲಿದ್ದಾಳೆಂದು ಹೇಳಿ ಇನ್ನೊಂದಿಷ್ಟು ಹಣವನ್ನು ತರೋಣವೆಂದು ಯೋಚಿಸಿದನು. ಅದರಂತೆ ಅಲ್ಲಿಗೆ ಹೋಗಲು, ಹೆಂಡತಿಯು ದೂರದಿಂದಲೇ ಅವನನ್ನು ಕಂಡಳು. ಓಡಿಹೋಗಿ ಅವನ ಕಾಲಮೇಲೆ ಬಿದ್ದಳು. (ಗಂಡ ಎಷ್ಟು ಕೇಡಿಗನಾದರೂ ಸಾಧ್ವಿಯರ ಮನಸ್ಸು ವ್ಯತ್ಯಾಸವಾಗುವುದಿಲ್ಲ!) ಅವನಿಗೆ ಗಾಬರಿಯಾಯಿತು. ಅವಳು ಅವನಿಗೆ ಧೈರ್ಯ ಹೇಳಿ ತಾವು ಕಳ್ಳರ ಕೈಗೆ ಸಿಕ್ಕಿಬಿದ್ದೆವೆಂದು ತಂದೆಗೆ ಹೇಳಿದ್ದನ್ನೆಲ್ಲಾ ತಿಳಿಸಿದಳು. ಅಳಿಯನು ಕಳ್ಳರ ಕೈಯಿಂದ ಬದುಕಿಬಂದನಲ್ಲಾ ಎಂದು ಆ ವರ್ತಕನು ನೆಂಟರಿಷ್ಟರನ್ನೆಲ್ಲಾ ಕರೆದು ದೊಡ್ಡ ಹಬ್ಬ ಮಾಡಿದನು. ಆಮೇಲೆ ಅವನು ಯಾವ ಭಯವೂ ಇಲ್ಲದೆ ನಿಶ್ಚಿಂತೆಯಾಗಿ ಮಾವನ ಮನೆಯಲ್ಲಿದ್ದನು. ಹೀಗಿರಲು ಒಂದು ದಿನ ರಾತ್ರಿ ಆ ಕಟುಕನು ಏನು ಮಾಡಿದ! ಅದನ್ನು ಬಾಯಿಂದ ಹೇಳಬಾರದು. ಆದರೆ ಕಥೆಯಾದ್ದರಿಂದ ಹೇಳಲೇಬೇಕು!-ಮಗ್ಗುಲಲ್ಲಿ ಮಲಗಿದ್ದ ಆ ಹೆಂಡತಿಯನ್ನು ಕೊಂದು ಅವಳ ಒಡವೆಗಳನ್ನೆಲ್ಲಾ ಗಂಟು ಕಟ್ಟಿಕೊಂಡು ತನ್ನ ಊರಿಗೆ ಕದ್ದು ಹೋಗಿಬಿಟ್ಟನು. ಗಂಡಸರು ಇಂಥ ಪಾಪಿಗಳು!"

ಹೀಗೆಂದು ಹೆಣ್ಣುಗಿಣಿಯು ತನ್ನ ಕಥೆಯನ್ನು ಮುಗಿಸಲು, ರಾಜನು ಗಂಡುಗಿಣಿಯನ್ನು ಕುರಿತು “ನಿನ್ನ ಕಥೆಯನ್ನು ಹೇಳು” ಎಂದನು. ಅದು “ದೇವ! ಹೆಂಗಸರು ತುಂಬಾ ಸಾಹಸಿಕೆಯರು; ದುಶ್ಚರಿತ್ರೆಯರು, ಪಾಪಿಗಳು!” ಎಂದು ಈ ಕಥೆಯನ್ನು ಹೇಳಿತು:-

ಹರ್ಷವತಿಯೆಂಬ ಪಟ್ಟಣದಲ್ಲಿ ಧರ್ಮದತ್ತನೆಂಬ ಒಬ್ಬ ಕೋಟೀಶ್ವರನಾದ ವರ್ತಕನಿದ್ದನು. ಅವನಿಗೆ ವಸುದತ್ತೆಯೆಂಬ ರೂಪವತಿಯಾದ ಮಗಳಿದ್ದಳು; ಅವಳನ್ನು ಅವನು ತಾಮ್ರಲಿಪ್ತಿಯಲ್ಲಿದ್ದ ರೂಪಯೌವನಶಾಲಿಯೂ ಪರಮಸಾಧುವೂ ಆದ ಸಮುದ್ರದತ್ತನೆಂಬ ವಣಿಕ್ಪುತ್ರನಿಗೆ ಮದುವೆಮಾಡಿ ಕೊಟ್ಟನು. ಅವನು ಒಂದು ಸಾರಿ ಅವಳನ್ನು ತವರು ಮನೆಯಲ್ಲಿ ಬಿಟ್ಟು ತಾನು ತನ್ನ ಊರಿಗೆ ಹೋಗಿದ್ದಾಗ ಅವಳು ಒಬ್ಬ ಸುಂದರ ಯುವಕನನ್ನು ನೋಡಿ ಮೋಹಗೊಂಡು ಅವನ ಸಹವಾಸದಲ್ಲಿರಲು ಮೊದಲುಮಾಡಿದಳು. ಗಂಡನು ಹಿಂತಿರುಗಿ ಬಂದಾಗ ಅವನ ಮೇಲೆ ಮನಸ್ಸಾಗಲಿಲ್ಲ. ರಾತ್ರಿ ನಿದ್ರೆ ಬಂದಂತೆ ಮಲಗಿಬಿಟ್ಟಳು; ಅವನೂ ಆಯಾಸದಿಂದ ನಿದ್ರೆಹೋಗಿಬಿಟ್ಟನು. ಈ ಮಧ್ಯೆ ಅವರ ಮನೆಗೆ ಒಬ್ಬ ಕಳ್ಳನು ಕನ್ನಹಾಕಿ ಬರಲು ಅವಳು ತನ್ನ ಪ್ರಣಯಿಯನ್ನು ಹುಡುಕಿಕೊಂಡು ಹೊರಟಿದ್ದಳು. ಅವನು ಅವಳನ್ನು ನೋಡಿ “ನಾನು ಯಾವ ಆಭರಣಗಳಿಗಾಗಿ ಕನ್ನ ಹಾಕಿ ಒಳಕ್ಕೆ ಬಂದೆನೋ ಅವುಗಳನ್ನು ಹಾಕಿಕೊಂಡೇ ಇವಳು ಎಲ್ಲೋ ಹೊರಟಿದ್ದಾಳೆ; ಆದ್ದರಿಂದ ನನಗಿಲ್ಲೇನು ಕೆಲಸ? ನಾನೂ ಅವಳ ಹಿಂದೆ ಹೋಗುತ್ತೇನೆ; ಅವಳು ಎಲ್ಲಿಗೆ ಹೋಗುತ್ತಾಳೋ ನೋಡೋಣ!” ಎಂದು ಕಾಣದಂತೆ ಅವಳನ್ನು ಹಿಂಬಾಲಿಸಿದನು. ಅವಳು ಹತ್ತಿರದಲ್ಲಿದ್ದ ಉದ್ಯಾನಕ್ಕೆ ಹೋಗಿ ನೋಡಲು ಅಲ್ಲಿ ಅವಳ ಕಾಮುಕನ ದೇಹವು ಮರದಿಂದ ತೂಗಾಡುತ್ತಿತ್ತು. ರಾತ್ರಿ ಹೊತ್ತು ಅಲ್ಲಿ ಸುಳಿದಾಡುತ್ತಿದ್ದುದನ್ನು ನೋಡಿ ಅವನು ಕಳ್ಳನಿರಬೇಕೆಂದು ನಗರರಕ್ಷಕರು ಹಿಡಿದು ಮರಕ್ಕೇ ನೇಣುಹಾಕಿ ಹೋಗಿದ್ದರು. ಅವನನ್ನು ಇಳಿಸಿಕೊಂಡು ವಸುದತ್ತೆಯು ಮುಖದಮೇಲೆ ಮುಖವಿಟ್ಟು ಗೋಳಾಡುತ್ತಿರಲು ಆ ದೇಹವನ್ನು ಹೊಕ್ಕಿದ್ದ ಒಂದು ಬೇತಾಳವು ಅವಳ ಮೂಗನ್ನು ಕಚ್ಚಿಹಾಕಿತು. ಜೀವವಿದೆಯೇನೋ ಎಂದು ನೋಡಿದರೆ ಜೀವವಿಲ್ಲ; ಅಷ್ಟುಹೊತ್ತಿಗೆ ಬೇತಾಳವು ಹೊರಟುಹೋಗಿತ್ತು; ಆಗ ಅವಳು ತನ್ನ ಗಂಡ ಮಲಗಿದ್ದ ಕೋಣೆಗೆ ಹೋಗಿ “ಅಯ್ಯೋ! ಈ ನನ್ನ ಹಾಳುಗಂಡನು ನನ್ನ ಮೂಗನ್ನು ಕೊಯ್ದುಹಾಕಿದನು!” ಎಂದು ಕೂಗಿಕೊಂಡಳು. ಎಲ್ಲರೂ ಓಡಿಬಂದರು. ಗಂಡನಿಗೂ ಎಚ್ಚರವಾಯಿತು. ಧರ್ಮದತ್ತನು ಮಗಳ ಮೂಗು ಹರಿದು ರಕ್ತ ಸೋರುತ್ತಿರುವುದನ್ನು ನೋಡಿ ಅಳಿಯನನ್ನು ಭಾರ್ಯಾದ್ರೋಹಿ ಎಂದು ಬಂಧನದಲ್ಲಿರಿಸಿ ರಾಜನ ಹತ್ತಿರಕ್ಕೆ ಕರೆದುಕೊಂಡು ಹೋದನು. ವಣಿಕ್ಪುತ್ರನು ಹೇಳಿಕೊಂಡ ಮಾತನ್ನು ಕಿವಿಗೇ ಹಾಕಿಕೊಳ್ಳದೆ ರಾಜನು ಅವನನ್ನು ಶೂಲಕ್ಕೆ ಹಾಕಿಸಲು ಅಪ್ಪಣೆ ಮಾಡಿದನು. ಅವನನ್ನು ವಧಸ್ಥಾನಕ್ಕೆ ಕರೆದುಕೊಂಡು ಹೋಗುತ್ತಿದ್ದಾಗ, ಕಳ್ಳನು ಅಡ್ಡಬಂದು ಅಧಿಕಾರಿಗಳನ್ನು ಕುರಿತು “ಇವನು ನಿರಪರಾಧಿ; ಇವನನ್ನೇಕೆ ಕೊಲ್ಲುತ್ತೀರಿ! ಇದರ ನಿಜಸ್ಥಿತಿಯನ್ನು ನಾನು ಬಲ್ಲೆ; ನನ್ನನ್ನು ರಾಜನ ಹತ್ತಿರಕ್ಕೆ ಕರೆದುಕೊಂಡು ಹೋಗಿ; ನಾನು ಎಲ್ಲವನ್ನೂ ವಿವರಿಸುತ್ತೇನೆ!” ಎಂದನು. ಅದರಂತೆ ಕರೆದುಕೊಂಡು ಹೋಗಲು ಅವನು ರಾತ್ರಿ ನಡೆದ ವೃತ್ತಾಂತವನ್ನೆಲ್ಲಾ ಅಮೂಲಾಗ್ರವಾಗಿ ಹೇಳಿದನು. ಉದ್ಯಾನವನಕ್ಕೆ ಹೋಗಿ ನೋಡಲು, ಅವಳ ಮೂಗು ಇನ್ನೂ ಹೆಣದ ಬಾಯಿಯಲ್ಲಿಯೇ ಇತ್ತು. ಆದ್ದರಿಂದ ರಾಜನು ವಣಿಕ್ಪುತ್ರನನ್ನು ಬಿಡುಗಡೆಮಾಡಿ ಅವನ ಹೆಂಡತಿಯ ಕಿವಿಗಳನ್ನೂ ಕತ್ತರಿಸಿ ಹಾಕಿಸಿ ತನ್ನ ಊರಿಂದ ಹೊರಹೊರಡಿಸಿದನು. ಧರ್ಮದತ್ತನನ್ನು ದಂಡಿಸಿ ಕಳ್ಳನಿಗೆ ಪುರಾಧ್ಯಕ್ಷನ ಕೆಲಸವನ್ನು ಕೊಟ್ಟನು. ಹೆಂಗಸರೇ ಹೀಗೆ; ಅವರ ಸ್ವಭಾವವೇ ವಕ್ರ; ಅವರು ಕಲ್ಲೆದೆಯವರು!

ಈ ಕಥೆಯನ್ನು ಹೇಳಿ ಗಂಡುಗಿಣಿಯು ಚಿತ್ರರಥನೆಂಬ ಗಂಧರ್ವನಾಯಿತು; ಹೆಣ್ಣು ಅವನ ಹೆಂಡತಿಯಾದ ತಿಲೋತ್ತಮೆಯಾಯಿತು. ಇಬ್ಬರೂ ಶಾಪಮುಕ್ತರಾಗಿ ಅಂತರಿಕ್ಷಕ್ಕೆ ಹಾರಿಹೋದರು. ವ್ಯಾಜ್ಯ ಮಾತ್ರ ಬಗೆಹರಿಯಲಿಲ್ಲ.

ಹೀಗೆಂದು ಕಥೆ ಹೇಳಿ ಬೇತಾಳನು “ಮಹಾರಾಜ! ನೀನು ಹೇಳು-ಗಂಡಸರು ಪಾಪಿಗಳೋ, ಹೆಂಗಸರು ಪಾಪಿಗಳೋ? ತಿಳಿದಿದ್ದೂ ಹೇಳದಿದ್ದರೆ ನಿನ್ನ ತಲೆ ಚೂರುಚೂರಾಗುತ್ತದೆ!” ಎಂದನು. ರಾಜನು “ಹೆಂಗಸರೇ ಪಾಪಿಗಳು; ಗಂಡಸರು ಎಲ್ಲೋ ಒಬ್ಬೊಬ್ಬರು ದುರಾಚಾರಿಗಳಾಗಿದ್ದಾರು; ಪ್ರಾಯಶಃ ಎಲ್ಲಾಕಡೆಯಲ್ಲೂ ಎಲ್ಲಾ ಕಾಲದಲ್ಲೂ ಹೆಂಗಸರು ಅಂಥವರೇಯೆ!” ಎಂದನು.

ಹೀಗೆ ಮಾತನಾಡಿಬಿಟ್ಟಿದ್ದರಿಂದ ಬೇತಾಳನು ರಾಜನ ಹೆಗಲಿನಿಂದ ಹಾರಿ ಮತ್ತೆ ಮೊದಲಿದ್ದ ಸ್ಥಳಕ್ಕೇ ಹೋಗಿಬಿಟ್ಟನು.

೪

೧೧. ತ್ರಿವಿಕ್ರಮಸೇನನು ನಾಲ್ಕನೆಯ ಸಾರಿ ಹೆಣವನ್ನು ಹೆಗಲ ಮೇಲೆ ಹಾಕಿಕೊಂಡು ಹೊರಟನು. ಬೇತಾಳನು ಮತ್ತೊಂದು ಕಥೆಯನ್ನು ಆರಂಭಿಸಿದನು.

ಶೋಭಾವತಿಯೆಂಬ ಊರಿನಲ್ಲಿ ಶೂದ್ರಕನೆಂಬ ಶೂರನಾದ ರಾಜನಿದ್ದನು. ಒಂದು ದಿನ ಮಾಲವದೇಶದಿಂದ ವೀರವರನೆಂಬ ಬ್ರಾಹ್ಮಣನು ಅವನ ಹತ್ತಿರ ಕೆಲಸಕ್ಕೆಂದು ಬಂದನು. ಅವನಿಗೆ ಧರ್ಮವತಿಯೆಂಬ ಹೆಂಡತಿಯೂ, ಸತ್ತ್ವವರನೆಂಬ ಮಗನೂ, ವೀರವತಿಯೆಂಬ ಮಗಳೂ ಇದ್ದರು. ಅವನ ಸಂಸಾರವೆಲ್ಲಾ ಅಷ್ಟೇಯೆ. ಅವರನ್ನು ಕರೆದುಕೊಂಡು ಕೈಯಲ್ಲಿ ಗುರಾಣಿಯನ್ನು ಹಿಡಿದು, ಸೊಂಟದಲ್ಲಿ ಕತ್ತಿಯನ್ನು ಸಿಕ್ಕಿಸಿಕೊಂಡು ಅವನು ರಾಜನನ್ನು ಕಂಡು ತನಗೆ ದಿನವೊಂದಕ್ಕೆ ಐನೂರು ದೀನಾರಗಳ ಸಂಬಳ ಕೊಟ್ಟರೆ ತಾನು ಅವನ ಸೇವೆಯಲ್ಲಿರುವುದಾಗಿ ಹೇಳಿದನು. ಆಳಿನ ಆಕಾರವನ್ನು ನೋಡಿದರೆ ಪೌರುಷವನ್ನೂ ಔದಾರ್ಯವನ್ನೂ ಸೂಚಿಸುತ್ತಿತ್ತು. ಆದ್ದರಿಂದ ರಾಜನು ಅವನು ಕೇಳಿದಷ್ಟು ಸಂಬಳಕೊಟ್ಟು ಕೆಲಸಕ್ಕೆ ಇಟ್ಟುಕೊಂಡನು. ಇರುವವರು ನಾಲ್ಕು ಜನ; ಇವನಿಗೇಕೆ ಇಷ್ಟು ಹಣ? ಏನು ದುರ್ವ್ಯಯ ಮಾಡುತ್ತಾನೋ ಸದ್ವ್ಯಯ ಮಾಡುತ್ತಾನೋ ತಿಳಿದುಕೊಳ್ಳಬೇಕೆಂಬ ಕುತೂಹಲದಿಂದ ರಾಜನು ಅವನ ಮೇಲೆ ಗೂಢಚಾರರನ್ನು ಹಾಕಿದನು. ವೀರವರನು ಬೆಳಗ್ಗೆ ಎದ್ದು ರಾಜನನ್ನು ಸಂದರ್ಶಿಸಿ ಅರಮನೆಯ ಸಿಂಹದ್ವಾರದಲ್ಲಿ ಆಯುಧಪಾಣಿಯಾಗಿ ಮಧ್ಯಾಹ್ನದವರೆಗೂ ಕಾದಿರುವನು; ಅಂದಿನ ಸಂಬಳವನ್ನು ತೆಗೆದುಕೊಂಡು ಮನೆಗೆಹೋಗಿ ಊಟತಿಂಡಿಯ ವೆಚ್ಚಕ್ಕಾಗಿ ಹೆಂಡತಿಯ ಕೈಯಲ್ಲಿ ನೂರು ದೀನಾರಗಳನ್ನು ಕೊಡುವನು; ಬಟ್ಟೆಬರಿ ಅಲಂಕಾರ ಮೊದಲಾದವುಗಳಿಗಾಗಿ ನೂರು ದೀನಾರಗಳನ್ನು ವೆಚ್ಚಮಾಡುವನು; ಸ್ನಾನಮಾಡಿ ಶಿವಪೂಜೆ ವಿಷ್ಣುಪೂಜೆಗಳಿಗಾಗಿ ನೂರು ದೀನಾರಗಳನ್ನು ವೆಚ್ಚಮಾಡುವನು; ಮಿಕ್ಕ ಇನ್ನೂರನ್ನು ಬ್ರಾಹ್ಮಣರಿಗೂ ದೀನಾನಾಥರಿಗೂ ಕೊಡುವನು; ಅನಂತರ ಅಗ್ನಿಕಾರ್ಯಾದಿ ನಿತ್ಯಕರ್ಮಗಳನ್ನು ಮುಗಿಸಿಕೊಂಡು ಊಟಮಾಡಿ ರಾತ್ರಿ ಒಬ್ಬನೇ ಕತ್ತಿ ಹಿಡಿದು ಸಿಂಹದ್ವಾರವನ್ನು ಕಾಯುತ್ತಿರುವನು. ಈ ದಿನಚರಿಯನ್ನು ಕೇಳಿ ರಾಜನಿಗೆ ಸಂತೋಷವಾಯಿತು; ಅವನಲ್ಲಿ ತುಂಬ ಗೌರವಬುದ್ದಿ ಹುಟ್ಟಿತು. ಒಂದು ದಿನ ರಾತ್ರಿ ಜೊರೋ ಎಂದು ಮಳೆ ಸುರಿಯುತ್ತಿತ್ತು. ಕಗ್ಗತ್ತಲೆ ಕವಿದಿತ್ತು. ಆಗ ರಾಜನು ಉಪ್ಪರಿಗೆಯ ಮೇಲಿಂದ “ಸಿಂಹದ್ವಾರದಲ್ಲಿ ಯಾರಿದ್ದೀರಿ?” ಎಂದು ಕೂಗಿದನು. ವೀರವರನು “ನಾನು!” ಎಂದು ಉತ್ತರಕೊಟ್ಟನು. ರಾಜನಿಗೆ ಆಶ್ಚರ್ಯವಾಯಿತು. ಅಷ್ಟುಹೊತ್ತಿಗೆ ದೂರದಲ್ಲಿ ಯಾರೋ ಹೆಂಗಸು ಅತ್ತ ಸದ್ದು ಕೇಳಲು, ಶೂದ್ರಕನು “ನನ್ನ ದೇಶದಲ್ಲಿ ದುಃಖಿತರಾಗಲಿ ದರಿದ್ರರಾಗಲಿ ದಿಕ್ಕೆಟ್ಟವರಾಗಲಿ ಯಾರೂ ಇಲ್ಲ. ಹಾಗಿದ್ದರೂ ಇದಾರು ಅಳುತ್ತಿರಬಹುದು?” ಎಂದು ಚಿಂತಿಸಿ ವೀರವರನನ್ನು ಕರೆದು “ಅದು ಯಾರು ಅಳುತ್ತಿರುವವಳು? ಏಕೆ? ಎಂದು ತಿಳಿದುಕೊಂಡು ಬಾ!” ಎಂದು ಆಜ್ಞೆಮಾಡಿದನು. ಕೂಡಲೆ ಮಳೆ ಗಾಳಿ ಗುಡುಗುಮಿಂಚು ಒಂದನ್ನೂ ಲೆಕ್ಕಿಸದೆ ವೀರವರನು ಕತ್ತಿಹಿಡಿದು ಹೊರಟೇಬಿಟ್ಟನು. ಅದನ್ನು ನೋಡಿ ರಾಜನು ಕರುಣೆಯಿಂದಲೂ ಕುತೂಹಲದಿಂದಲೂ ಕೂಡಿ ತಾನೂ ಕತ್ತಿಹಿಡಿದು ಅವನ ಹಿಂದೆಯೇ ಅವನಿಗೆ ತಿಳಿಯದಂತೆ ಹೊರಟನು. ವೀರವರನು ಆ ಅಳುವಿನ ಧ್ವನಿಯನ್ನೇ ಹಿಡಿದು ಹೋಗುತ್ತ ಊರಹೊರಗೆ ಒಂದು ಕೊಳದ ಹತ್ತಿರಕ್ಕೆ ಹೋದನು. ಅದರ ಮಧ್ಯದಲ್ಲಿ ಒಬ್ಬ ಹೆಂಗಸು ನಿಂತು “ಹಾ ಶೂರ! ಹಾ ಕೃಪಾಳು! ಹಾ ತ್ಯಾಗಿ! ನಿನ್ನನ್ನು ಬಿಟ್ಟು ಹೇಗಿರಲಿ? ಎಲ್ಲಿರಲಿ?” ಎಂದು ಅಳುತ್ತಿದ್ದಳು. ಅವಳನ್ನು ವೀರವರನು ಪ್ರಶ್ನೆಮಾಡಲು ಅವಳು “ನಾನು ಭೂದೇವಿ; ನನಗೆ ಶೂದ್ರಕನು ಧರ್ಮಪತಿ; ಇಂದಿಗೆ ಮೂರನೆಯ ದಿನ ಅವನು ಮೃತನಾಗುತ್ತಾನೆ. ಅಂಥ ಗಂಡನ ಕೈಹಿಡಿದು ಹೇಗೆ ಮತ್ತೊಬ್ಬನ ಕೈಹಿಡಿಯಲಿ? ಅದಕ್ಕೋಸ್ಕರ ಅಳುತ್ತಿದ್ದೇನೆ” ಎಂದು ಉತ್ತರ ಕೊಟ್ಟಳು. ವೀರವರನು “ತಾಯೆ! ಪ್ರಭುವನ್ನು ಬದುಕಿಸಲು ಏನಾದರೂ ಉಪಾಯವುಂಟೆ?” ಎಂದು ಕೇಳಿದನು. ಭೂದೇವಿಯು “ಅದಕ್ಕೆ ಇರುವುದು ಒಂದೇ ಉಪಾಯ. ಈ ರಾಜನ ಕುಲದೇವತೆಯಾದ ಚಂಡಿಕಾದೇವಿಗೆ ನಿನ್ನ ಮಗನಾದ ಸತ್ತ್ವವರನನ್ನು ಬಲಿಕೊಟ್ಟರೆ, ಅವನು ಇನ್ನೂ ನೂರು ವರ್ಷ ಬದುಕುತ್ತಾನೆ; ಅದನ್ನು ಮಾಡುವಹಾಗಿದ್ದರೆ ಈಗಲೇ ಮಾಡಬೇಕು!” ಎಂದಳು. ವೀರವರನು ಆಗಲಿ ಎಂದು ಉತ್ತರ ಕೊಟ್ಟು ಮನೆಗೆ ಹೋಗಿ ಹೆಂಡತಿಯನ್ನೂ ಮಗನನ್ನೂ ಎಬ್ಬಿಸಿ ಅವರಿಗೆ ಈ ವೃತ್ತಾಂತವನ್ನು ತಿಳಿಸಿದನು. ಮಗನು ಸ್ವಲ್ಪವೂ ಅಳುಕದೆ “ಅಪ್ಪಾ! ನನ್ನ ಪ್ರಾಣದಿಂದ ರಾಜನು ಉಳಿಯುವುದಾದರೆ ನಾನು ಕೃತಾರ್ಥನಾದೆ; ಅವನ ಅನ್ನದ ಋಣ ಹರಿದಂತಾಗುತ್ತದೆ. ಆದ್ದರಿಂದ ಏಕೆ ತಡ?” ಎಂದನು. ವೀರವರನು ಮಗನನ್ನೂ ಧರ್ಮವತಿಯು ಮಗಳನ್ನೂ ಎತ್ತಿಕೊಂಡು ಚಂಡಿಕಾ ದೇವಸ್ಥಾನಕ್ಕೆ ಹೊರಟರು. ರಾಜನೂ ಅವರ ಹಿಂದೆಯೇ ಹೋದನು. ವೀರವರನು ಮಗನನ್ನು ದೇವಸ್ಥಾನದಲ್ಲಿ ಇಳಿಸಿದಕೂಡಲೆ ಅವನು ದೇವಿಗೆ ಕೈಮುಗಿದು “ತಾಯಿ! ಇಗೋ ನನ್ನ ತಲೆಯನ್ನು ಅರ್ಪಿಸುತ್ತೇನೆ; ಅದರಿಂದ ಶೂದ್ರಕರಾಜನು ಇನ್ನೂ ನೂರು ವರ್ಷ ನಿರಾತಂಕವಾಗಿ ರಾಜ್ಯವನ್ನು ಆಳುವಂತಾಗಲಿ!” ಎಂದನು. ವೀರವರನು ಅವನ ತಲೆಯನ್ನು ಕತ್ತರಿಸಿ ದೇವಿಗೆ ಅರ್ಪಿಸಿದನು. ಕೂಡಲೇ “ವೀರವರ! ನಿನ್ನಂಥ ಸ್ವಾಮಿಭಕ್ತನು ಇನ್ನು ಉಂಟೇ? ಇದ್ದ ಒಬ್ಬನೇ ಮಗನನ್ನು ಬಲಿಕೊಟ್ಟು ಶೂದ್ರಕನ ಪ್ರಾಣವನ್ನೂ ರಾಜ್ಯವನ್ನೂ ಉಳಿಸಿಕೊಟ್ಟೆಯೆಲ್ಲಾ !” ಎಂದು ಆಕಾಶವಾಣಿಯಾಯಿತು. ಆಗ ವೀರವತಿಯು ಅಣ್ಣನ ದೇಹದ ಮೇಲೆ ಬಿದ್ದು ಅವನ ತಲೆಯನ್ನು ಅಪ್ಪಿಕೊಂಡು ಎದೆಯೊಡೆದು ಪ್ರಾಣಬಿಟ್ಟಳು. ಧರ್ಮವತಿಯು ಗಂಡನನ್ನು ಕುರಿತು “ದೊರೆಗೆ ಯಾವುದು ಶ್ರೇಯಸ್ಸೋ ಅದನ್ನು ನಡೆಸಿಯಾಯಿತು. ಈ ಅರಿಯದ ಹುಡುಗಿಯು ಅಣ್ಣ ಸತ್ತ ದುಃಖದಿಂದ ಪ್ರಾಣಬಿಟ್ಟಿತು. ಇಂಥ ಎರಡು ಮಕ್ಕಳನ್ನೂ ಕಳೆದುಕೊಂಡು ನಾನು ಬದುಕಿರಲೇ? ಎಲ್ಲಕ್ಕೂ ಮೊದಲೇ ನನ್ನ ತಲೆಯನ್ನು ಕೊಡಬೇಕಾಗಿತ್ತು; ದೇವಿಗೆ ಅದು ಬೇಕಾಗಲಿಲ್ಲ. ಹೋಗಲಿ, ಈಗ ಅನುಮತಿಕೊಟ್ಟರೆ ನಾನು ಮಕ್ಕಳ ದೇಹದೊಡನೆ ಅಗ್ನಿಪ್ರವೇಶಮಾಡುತ್ತೇನೆ.” ಎಂದಳು. ವೀರವರನು, “ಹಾಗೆಯೇ ಮಾಡು; ಇತರರು ಪ್ರಾಣಕೊಟ್ಟು ಈ ಕೆಲಸವಾಗುವುದಾಗಿದ್ದಿದ್ದರೆ ನಾನು ಸುಮ್ಮನಿರುತ್ತಿದ್ದೆನೇ?” ಎಂದು ಕಟ್ಟಿಗೆಯನ್ನು ಕೂಡಿಹಾಕಿ ಹೊತ್ತಿಸಿದನು. ಮಕ್ಕಳ ಹೆಣಗಳನ್ನು ಅದರಲ್ಲಿ ಹಾಕಿದ್ದಾಯಿತು. ಹೆಂಡತಿಯು ಗಂಡನಿಗೂ ಚಂಡಿಗೂ ನಮಸ್ಕರಿಸಿ ಅದರೊಳಗೆ ಬಿದ್ದು ಪ್ರಾಣ ಒಪ್ಪಿಸಿದಳು. ವೀರವರನು “ರಾಜಕಾರ್ಯ ನೆರವೇರಿತು; ಅನ್ನದ ಋಣ ತೀರಿತು; ನಾನು ಈಗ ಒಬ್ಬನೇ ಉಳಿದುಕೊಂಡು ಏನು ಮಾಡಬೇಕು? ಆದ್ದರಿಂದ ನನ್ನನ್ನೂ ದೇವಿಗೆ ಅರ್ಪಿಸಿಕೊಂಡು ಅವಳನ್ನು ಸಂತೋಷಪಡಿಸುತ್ತೇನೆ!” ಎಂದು ಯೋಚಿಸಿ ತನ್ನ ಕತ್ತಿಯಿಂದ ತನ್ನ ಕತ್ತನ್ನು ಕತ್ತರಿಸಿಕೊಂಡನು. ಇದೆಲ್ಲವನ್ನೂ ನೋಡುತ್ತಿದ್ದ ಶೂದ್ರಕನಿಗೆ ತುಂಬ ದುಃಖವೂ ಆಶ್ಚರ್ಯವೂ ಆಗಿ “ಅಯ್ಯೋ, ಈತನು ನನಗೋಸ್ಕರ ಏನು ಕೆಲಸಮಾಡಿಬಿಟ್ಟ! ಇಂಥದನ್ನು ಹಿಂದೆ ಕಂಡದ್ದಿಲ್ಲ, ಕೇಳಿದ್ದಿಲ್ಲ; ಈ ಉಪಕಾರಕ್ಕೆ ಸದೃಶವಾದಂತೆ ನಾನು ನಡೆದುಕೊಳ್ಳದಿದ್ದರೆ ನನ್ನದೆಂಥ ಅರಸುತನ? ನಾನು ಒಂದು ಪಶುವಾಗುವುದಿಲ್ಲವೇ?” ಎಂದುಕೊಂಡು ಕತ್ತಿಹಿರಿದು ದೇವಿಯ ಹತ್ತಿರ ನಿಂತು “ತಾಯಿ! ಇಗೋ ನಿನ್ನ ಭಕ್ತನಾದ ನನ್ನ ತಲೆಯನ್ನು ಒಪ್ಪಿಸಿಕೋ! ಅದರಿಂದ ಪ್ರಸನ್ನಳಾಗಿ ನನಗೋಸ್ಕರ ಜೀವಕೊಟ್ಟ ಈ ಬ್ರಾಹ್ಮಣನನ್ನೂ ಅವನ ಸಂಸಾರವನ್ನೂ ಬದುಕಿಸು!” ಎಂದು ಕೊರಳಿಗೆ ಕತ್ತಿಯನ್ನು ಹಾಕಿದನೋ ಇಲ್ಲವೋ, “ಅಯ್ಯೋ! ಸಾಹಸ ಮಾಡಬೇಡ; ನಿನ್ನ ಸತ್ತ್ವದಿಂದ ನನಗೆ ಸಂತೋಷವಾಯಿತು. ವೀರವರನೂ ಅವನ ಹೆಂಡತಿ ಮಕ್ಕಳೂ ಜೀವಪಡೆದು ಎದ್ದುಬರಲಿ!” ಎಂದು ಅಶರೀರವಾಣಿಯಾಯಿತು. ಸತ್ತವರೆಲ್ಲರೂ ಎದ್ದು ಬಂದರು. ಅದನ್ನು ನೋಡಿ ರಾಜನಿಗೆ ಆನಂದದಿಂದ ಕಣ್ಣೀರು ಬಂತು. ವೀರವರನು ಹೆಂಡತಿ ಮಕ್ಕಳನ್ನು ನೋಡಿ “ಇದೇನು! ನೀವೆಲ್ಲಾ ಸುಟ್ಟು ಬೂದಿಯಾಗಿರಲಿಲ್ಲವೇ? ನಾನೂ ತಲೆಯನ್ನು ಕತ್ತರಿಸಿಕೊಂಡೆನಲ್ಲಾ! ಹೇಗೆ ಬದುಕಿದ್ದೇನೆ? ಇದೇನು ಭ್ರಾಂತಿಯೋ, ದೇವಿಯ ಅನುಗ್ರಹವೋ?” ಎಂದು, ದೇವಿಯ ಅನುಗ್ರಹವೇ ಇರಬೇಕೆಂದು ಅವಳಿಗೆ ನಮಸ್ಕರಿಸಿದನು. ಹೆಂಡತಿ ಮಕ್ಕಳನ್ನು ಮನೆಗೆ ಕರೆದುಕೊಂಡು ಹೋಗಿ ಬಿಟ್ಟು ಮತ್ತೆ ಸಿಂಹದ್ವಾರದಲ್ಲಿ ಹೋಗಿ ನಿಂತನು. ಶೂದ್ರಕನೂ ಕಾಣದಂತೆ ಅರಮನೆಗೆ ಹೋಗಿ ಉಪ್ಪರಿಗೆಯಿಂದ “ಸಿಂಹದ ಬಾಗಿಲಲ್ಲಿ ಯಾರಿದ್ದೀರಿ?” ಎಂದು ಕೂಗಿದನು. ವೀರವರನು “ನಾನಿದ್ದೇನೆ ಪ್ರಭು! ತಮ್ಮ ಅಪ್ಪಣೆಯಂತೆ ಆ ಹೆಂಗಸನ್ನು ಹುಡುಕಿಕೊಂಡು ಹೋದೆ; ಅವಳು ಯಾರೋ ರಾಕ್ಷಸಿಯಂತೆ ಕಣ್ಣಿಗೆ ಬಿದ್ದು ಮಾಯವಾಗಿ ಹೋದಳು” ಎಂದನು. ರಾಜನಿಗೆ ತುಂಬ ಆಶ್ಚರ್ಯವಾಯಿತು. ಏಕೆಂದರೆ ನಡೆದದ್ದನ್ನೆಲ್ಲಾ ಅವನು ಕಣ್ಣಾರ ನೋಡಿದ್ದನು. ಆದ್ದರಿಂದ “ಆಹಾ! ಈತನದು ಏನು ಗಾಂಭೀರ್ಯ, ಏನು ಧೈರ್ಯ, ಏನು ಔದಾರ್ಯ! ಉದಾತ್ತ ಸ್ವಭಾವದವರು ಅನನ್ಯಸಾಧಾರಣವಾದ ಕಾರ್ಯಮಾಡಿಯೂ ಅದನ್ನು ಬಾಯಿಂದ ಹೇಳಿಕೊಳ್ಳುವುದಿಲ್ಲ” ಎಂದು ಯಾವ ಮಾತನ್ನೂ ಆಡದೆ ಅರಮನೆಯೊಳಕ್ಕೆ ಹೋಗಿ ಆ ರಾತ್ರಿಯನ್ನು ಕಳೆದನು. ಮರುದಿನ ಬೆಳಗ್ಗೆ ವೀರವರನು ಎಂದಿನಂತೆ ದರ್ಶನ ತೆಗೆದುಕೊಳ್ಳಲು ಬಂದಾಗ, ರಾಜನು ಆ ರಾತ್ರಿಯ ವೃತ್ತಾಂತವನ್ನೆಲ್ಲಾ ಮಂತ್ರಿಗಳಿಗೆ ವರ್ಣಿಸಿ ಹೇಳಿದನು. ಅವರೆಲ್ಲರೂ ಆಶ್ಚರ್ಯದಿಂದ ಬೆರಗಾಗಿ ಹೋದರು. ಆಮೇಲೆ ವೀರವರನಿಗೆ ಕರ್ಣಾಟದಿಂದ ಕೂಡಿದ ಲಾಟದೇಶದಲ್ಲಿ ರಾಜ್ಯಾಧಿಕಾರವನ್ನು ಕೊಟ್ಟನು. ಇಬ್ಬರೂ ಸುಖವಾಗಿದ್ದರು.

ಹೀಗೆಂದು ಕಥೆ ಹೇಳಿ ಬೇತಾಳನು “ಮಹಾರಾಜ! ಇವರಲ್ಲಿ ಯಾರು ಹೆಚ್ಚಿನ ವೀರರು ಹೇಳು! ಹೇಳದಿದ್ದರೆ ನಿನ್ನ ತಲೆ ಒಡೆದುಹೋಗುತ್ತದೆ.!” ಎಂದನು. ರಾಜನು “ಇವರಲ್ಲೆಲ್ಲಾ ಶೂದ್ರಕನೇ ಹೆಚ್ಚಿನ ವೀರ!” ಎಂದನು. ಬೇತಾಳನು, “ಏಕೆ ವೀರವರನಲ್ಲವೆ? ಅವನಿಗಿಂತ ಹೆಚ್ಚಿನ ವೀರ ಪ್ರಪಂಚದಲ್ಲಿ ಹುಟ್ಟಲೇ ಆರ. ಅವನ ಹೆಂಡತಿ ಏನು ಕಡಿಮೆ? ಹೆಂಗಸಾಗಿ ಕಣ್ಣೆದುರಿಗೇ ತನ್ನ ಮಗನನ್ನು ಕೈಯಾರ ಕೊಲ್ಲಿಸಲು ಯಾವಳು ಒಪ್ಪಿಯಾಳು? ಸತ್ತ್ವವರನು ತಾನೇ ಏನು? ಅಂಥ ಚಿಕ್ಕ ಹುಡುಗನಿಗೆ ಅಷ್ಟು ಸತ್ತ್ವ ಎಲ್ಲಿ ಬರಬೇಕು? ಇವರೆಲ್ಲರನ್ನೂ ಬಿಟ್ಟು ಶೂದ್ರಕನನ್ನೇನು ಹೊಗಳುತ್ತೀಯೆ?” ಎಂದು ಕೇಳಿದನು. ರಾಜನು “ಹಾಗಲ್ಲ! ವೀರವರನು ತಾನು ತನ್ನ ಹೆಂಡತಿಮಕ್ಕಳು ಎಲ್ಲರಿಂದಲೂ ತನ್ನ ಒಡೆಯನನ್ನು ರಕ್ಷಿಸುತ್ತೇನೆಂದು ವ್ರತ ಕೈಕೊಂಡಿದ್ದನು. ಅವನ ಹೆಂಡತಿ ಸತ್ಕುಲ ಪ್ರಸೂತೆ, ಸಾಧ್ವಿ; ಅಂಥವಳು ಗಂಡನ ಮಾರ್ಗ ಹಿಡಿಯುವುದಕ್ಕಿಂತ ಹೆಚ್ಚಿನ ಧರ್ಮವೇನಿದ್ದೀತು? ಅವರ ಮಕ್ಕಳು ಅವರಂತೆ ತಾನೇ ಆದಾರು! ನೂಲಿನಂತೆ ಸೇಲೆ, ಪ್ರಾಣಕೊಟ್ಟು ರಾಜನನ್ನು ರಕ್ಷಿಸಿದ ಭೃತ್ಯನಿಗಾಗಿ ತನ್ನ ದೇಹವನ್ನು ಅರ್ಪಿಸಿದ ಶೂದ್ರಕರಾಜನದೇ ಅತಿಶಯ!” ಎಂದು ಉತ್ತರಕೊಟ್ಟನು.

ಹೀಗೆ ಮಾತನಾಡಿಬಿಟ್ಟಿದ್ದರಿಂದ ಬೇತಾಳನು ರಾಜನ ಹೆಗಲಿನಿಂದ ಮಾಯವಾಗಿ ಮೊದಲಿದ್ದ ಸ್ಥಳಕ್ಕೇ ಹೋಗಿಬಿಟ್ಟನು.

೫

೧೨. ತ್ರಿವಿಕ್ರಮಸೇನನು ಐದನೆಯ ಸಾರಿ ಹೆಣವನ್ನು ಹೆಗಲ ಮೇಲೆ ಹಾಕಿಕೊಂಡು ಹೊರಟನು. ಬೇತಾಳನು ಮತ್ತೊಂದು ಕಥೆಯನ್ನು ಆರಂಭಿಸಿದನು:-

ಉಜ್ಜಯಿನಿಯಲ್ಲಿ ಪುಣ್ಯಸೇನನೆಂಬ ರಾಜನಿದ್ದನು. ಅವನ ಮಂತ್ರಿಯಾದ ಹರಿಸ್ವಾಮಿಗೆ ದೇವಸ್ವಾಮಿಯೆಂಬ ಮಗನೂ ಸೋಮಪ್ರಭೆಯೆಂಬ ಮಗಳೂ ಇದ್ದರು. ಈ ಸೋಮಪ್ರಭೆಯೆಂಬ ಹುಡುಗಿಯು ತನ್ನನ್ನು ಶೂರನಿಗಾಗಲಿ, ಜ್ಞಾನಿಗಾಗಲಿ ವಿಜ್ಞಾನಿಗಾಗಲಿ ಮದುವೆಮಾಡಿಕೊಡಬೇಕೆಂದು ತನ್ನ ತಾಯಿ ತಂದೆಗಳಿಗೂ ಅಣ್ಣನಿಗೂ ಹೇಳಿದ್ದಳು. ಒಂದು ದಿನ ಅವನು ಒಬ್ಬ ದಕ್ಷಿಣದೇಶದ ರಾಜನ ಹತ್ತಿರಕ್ಕೆ ಹೋಗಿರಲು ಅಲ್ಲಿಗೆ ಒಬ್ಬ ಬ್ರಾಹ್ಮಣನು ಬಂದು ಸೋಮಪ್ರಭೆಯನ್ನು ಮದುವೆಯಾಗುವುದಾಗಿ ಹೇಳಿದನು. ಹರಿಸ್ವಾಮಿಯು “ನೀನೇನು ಜ್ಞಾನಿಯೇ, ವಿಜ್ಞಾನಿಯೇ, ಶೂರನೇ? ಈ ಮೂವರಲ್ಲಿ ಯಾರಿಗಾದರೂ ಮಾತ್ರ ಕೊಡಬಹುದು” ಎಂದನು. ಬ್ರಾಹ್ಮಣನು ತಾನು ವಿಜ್ಞಾನಿಯೆಂದನು, ಮತ್ತು ತನ್ನ ವಿಜ್ಞಾನವನ್ನು ತೋರಿಸಲು ಒಂದು ಆಕಾಶಗಾಮಿಯಾದ ರಥವನ್ನು ರಚಿಸಿ, ಅದರಲ್ಲಿ ಹರಿಸ್ವಾಮಿಯನ್ನು ಕೂರಿಸಿಕೊಂಡು ಒಂದು ಕ್ಷಣದಲ್ಲಿ ಸ್ವರ್ಗಾದಿಲೋಕಗಳನ್ನೆಲ್ಲಾ ತೋರಿಸಿಕೊಂಡು ಬಂದನು. ಹರಿಸ್ವಾಮಿಗೆ ಸಂತೋಷವಾಗಿ ಅವನಿಗೆ ತನ್ನ ಮಗಳನ್ನು ಅಂದಿನಿಂದ ಏಳನೆಯ ದಿನ ಮದುವೆಮಾಡಿಕೊಡುವುದಾಗಿ ವಾಗ್ದಾನಮಾಡಿದನು. ಅದೇ ಕಾಲದಲ್ಲಿ ಮತ್ತೊಬ್ಬ ಬ್ರಾಹ್ಮಣನು ಉಜ್ಜಯಿನಿಗೆ ಬಂದು ದೇವಸ್ವಾಮಿಯನ್ನು ಕಂಡು ಅವನ ತಂಗಿಯನ್ನು ಕೇಳಿದನು. ಅವನು “ನೀನೇನು ಜ್ಞಾನಿಯೇ, ವಿಜ್ಞಾನಿಯೇ, ಶೂರನೇ? ನನ್ನ ತಂಗಿ ಈ ಮೂವರಲ್ಲಿ ಮಾತ್ರ ಯಾರನ್ನಾದರೂ ಮದುವೆಮಾಡಿಕೊಳ್ಳುವಳು” ಎಂದು ಕೇಳಿದನು. ಬಂದವನು ತಾನು ಶೂರನೆಂದು ಹೇಳಿ ತನ್ನ ಶಸ್ತ್ರಾಸ್ತ್ರ ಪ್ರಾವೀಣ್ಯವನ್ನು ತೋರಿಸಿದನು. ದೇವಸ್ವಾಮಿಯು ಅವನನ್ನು ಮೆಚ್ಚಿ ಅಂದಿನಿಂದ ಏಳನೆಯ ದಿನ ಅವಳನ್ನು ಅವನಿಗೆ ಮದುವೆಮಾಡಿಕೊಡುವುದಾಗಿ ಹೇಳಿದನು. ಅದೇ ಕಾಲದಲ್ಲಿಯೇ ಮತ್ತೊಬ್ಬ ಬ್ರಾಹ್ಮಣನು ಹರಿಸ್ವಾಮಿಯ ಹೆಂಡತಿಯನ್ನು ಕಂಡು ಆ ಹುಡುಗಿಯನ್ನು ಕೇಳಿದನು. ಅವನು ಭೂತ ಭವಿಷ್ಯತ್ತುಗಳನ್ನೆಲ್ಲಾ ಬಲ್ಲ ಜ್ಞಾನಿ. ಆದ್ದರಿಂದ ಅವಳು ಅವನನ್ನು ಒಪ್ಪಿ ಅಂದಿನಿಂದ ಏಳನೆಯ ದಿನ ಅವನಿಗೆ ತನ್ನ ಮಗಳನ್ನು ಮದುವೆಮಾಡಿಕೊಡುವುದಾಗಿ ಹೇಳಿದಳು. ಮಾರನೆಯ ದಿನ ಹರಿಸ್ವಾಮಿಯು ಬಂದು ತಾನು ವಿಜ್ಞಾನಿಗೆ ಮಾತುಕೊಟ್ಟ ಸಂದರ್ಭವನ್ನು ಹೇಳಿದನು. ಆಗ ಹೆಂಡತಿಯೂ ಮಗನೂ ಜ್ಞಾನಿಗೂ ಶೂರನಿಗೂ ಮಾತು ಕೊಟ್ಟಿದ್ದನ್ನು ಹೇಳಿದರು. ಆದ್ದರಿಂದ ಏನು ಮಾಡೋಣವೆಂದು ಹರಿಸ್ವಾಮಿಗೆ ಚಿಂತೆಗಿಟ್ಟುಕೊಂಡಿತು. ಮದುವೆಯ ದಿನ ಮೂರು ಜನ ವರರೂ ಅವನ ಮನೆಗೆ ಬಂದು ಕೂತರು. ಅಷ್ಟುಹೊತ್ತಿಗೆ ಸರಿಯಾಗಿ ಮದುವೆಯ ಹೆಣ್ಣು ಎಲ್ಲೋ ಮಾಯವಾಗಿಬಿಟ್ಟಿದ್ದಳು. ಎಷ್ಟು ಹುಡುಕಿದರೂ ಸಿಕ್ಕಲಿಲ್ಲ. ಆದ್ದರಿಂದ ಹರಿಸ್ವಾಮಿಯು ಜ್ಞಾನಿಯನ್ನು ಕುರಿತು “ಅಯ್ಯಾ! ನನ್ನ ಮಗಳೆಲ್ಲಿ ಹೋಗಿದ್ದಾಳೆ ಹೇಳಬಲ್ಲೆಯಾ?” ಎಂದು ಕೇಳಿದನು. ಅವನು “ಅವಳನ್ನು ಧೂಮಶಿಖನೆಂಬ ಒಬ್ಬ ರಾಕ್ಷಸನು ಕದ್ದು ವಿಂಧ್ಯಾಟವಿಯಲ್ಲಿರುವ ತನ್ನ ವಾಸಸ್ಥಾನಕ್ಕೆ ಕರೆದುಕೊಂಡು ಹೋಗಿದ್ದಾನೆ!” ಎಂದು ಹೇಳಿದನು. ಅದನ್ನು ಕೇಳಿ ಹರಿಸ್ವಾಮಿಗೆ ಹೆದರಿಕೆಯಾಗಿ “ಅಯ್ಯೋ, ಅವಳು ಸಿಕ್ಕುವುದು ಹೇಗೆ? ಮದುವೆಯಾಗುವುದು ಹೇಗೆ?” ಎಂದು ವ್ಯಥೆಪಟ್ಟನು. ಆಗ ವಿಜ್ಞಾನಿಯು ಧೈರ್ಯ ಹೇಳಿ ತನ್ನ ರಥದಲ್ಲಿ ಹರಿಸ್ವಾಮಿಯನ್ನೂ ಜ್ಞಾನಿಯನ್ನೂ ಶೂರನನ್ನೂ ಕೂರಿಸಿಕೊಂಡು ಒಂದು ಕ್ಷಣದಲ್ಲಿ ವಿಂಧ್ಯಾಟವಿಗೆ ಬಂದನು. ಶೂರನು ಆ ರಾಕ್ಷಸರೊಡನೆ ಹೋರಾಡಿ ಅವನನ್ನು ಕೊಂದು ಸೋಮಪ್ರಭೆಯನ್ನು ಬಿಡಿಸಿದನು. ಅನಂತರ ವಿಜ್ಞಾನಿಯು ಅವರೆಲ್ಲರನ್ನೂ ಹರಿಸ್ವಾಮಿಯ ಮನೆಗೆ ಕರೆತಂದುಬಿಟ್ಟನು. ಅಷ್ಟುಹೊತ್ತಿಗೆ ಸರಿಯಾಗಿ ಗೊತ್ತುಮಾಡಿದ್ದ ಲಗ್ನ ಬಂತು. ಆದರೆ ಅವರು ಮೂವರಿಗೂ ಜಗಳ ಹುಟ್ಟಿತು. ಜ್ಞಾನಿಯು “ನಾನಿಲ್ಲದಿದ್ದರೆ ಇವಳು ಎಲ್ಲಿಗೆ ಹೋಗಿದ್ದಳೆಂದೇ ಯಾರಿಗೂ ಗೊತ್ತಾಗುತ್ತಿರಲಿಲ್ಲ; ಅದನ್ನು ತಿಳಿದು ಹೇಳಿದವನು ನಾನು; ಆದ್ದರಿಂದ ಅವಳು ನನಗೆ ಬರಬೇಕು!” ಎಂದನು. ವಿಜ್ಞಾನಿಯು “ನಾನಿಲ್ಲದಿದ್ದರೆ, ಒಂದು ಕ್ಷಣದಲ್ಲಿ ಹೋಗಿ ಬರುವುದಕ್ಕಾಗುತ್ತಿತ್ತೇ? ರಥದಲ್ಲಿ ಕುಳಿತು ಯುದ್ಧಮಾಡುತ್ತಿದ್ದ ರಾಕ್ಷಸನೊಡನೆ ಯುದ್ಧಮಾಡುವುದಕ್ಕಾಗುತ್ತಿತ್ತೇ? ಆದ್ದರಿಂದ ಅವಳು ನನಗೆ ಬರಬೇಕು” ಎಂದನು. ಶೂರನು “ನಾನು ರಾಕ್ಷಸನನ್ನು ಯುದ್ಧದಲ್ಲಿ ಕೊಲ್ಲದಿದ್ದರೆ ನೀವಿಬ್ಬರೂ ಇದ್ದರೂ ಅವಳನ್ನು ತರುವುದಕ್ಕಾಗುತ್ತಿರಲಿಲ್ಲ; ಆದ್ದರಿಂದ ಅವಳು ನನಗೇ ಬರಬೇಕು!” ಎಂದನು. ಅವರು ಹೀಗೆ ಜಗಳವಾಡುತ್ತಿರಲು ಹರಿಸ್ವಾಮಿಗೆ ಏನು ಮಾಡಬೇಕೆಂದು ತೋರದೆಹೋಯಿತು.

ಹೀಗೆಂದು ಕಥೆ ಹೇಳಿ ಬೇತಾಳನು “ಮಹಾರಾಜ! ಆ ಹುಡುಗಿಯನ್ನು ಯಾರಿಗೆ ಕೊಡಬೇಕು ಹೇಳು; ತಿಳಿದಿದ್ದೂ ಹೇಳದಿದ್ದರೆ ನಿನ್ನ ತಲೆ ಒಡೆದುಹೋಗುತ್ತದೆ!” ಎಂದು ಕೇಳಿದನು. ರಾಜನು “ಶೂರನಿಗೆ ಕೊಡಬೇಕು. ಅವನು ಜೀವದ ಹಂಗನ್ನು ತೊರೆದು ರಾಕ್ಷಸನೊಡನೆ ಶೌರ್ಯದಿಂದ ಹೋರಾಡಿ ಹುಡುಗಿಯನ್ನು ಸಂಪಾದಿಸಿಕೊಂಡು ಬಂದನು. ಜ್ಞಾನಿಯೂ ವಿಜ್ಞಾನಿಯೂ ಕೆಲಸದಲ್ಲಿ ಸಹಾಯಕರಾದವರು. ಅಷ್ಟೇಯೆ. ಲೆಕ್ಕಿಗನೂ ಬಡಗಿಯೂ ಯಾವಾಗಲೂ ಉಪಕರಣಗಳು ಮಾತ್ರ; ಅಲ್ಲವೇ?” ಎಂದನು.

ಹೀಗೆ ಮಾತನಾಡಿಬಿಟ್ಟಿದ್ದರಿಂದ ಬೇತಾಳನು ರಾಜನ ಹೆಗಲಿನಿಂದ ಮಾಯವಾಗಿ ಮೊದಲಿದ್ದ ಸ್ಥಳಕ್ಕೆ ಹೋಗಿಬಿಟ್ಟನು.

೬

೧೩. ತ್ರಿವಿಕ್ರಮಸೇನನು ಆರನೆಯ ಸಾರಿ ಹೆಣವನ್ನು ಹೆಗಲಮೇಲೆ ಹಾಕಿಕೊಂಡು ಹೊರಟನು. ಬೇತಾಳನು ಮತ್ತೊಂದು ಕಥೆಯನ್ನು ಆರಂಭಿಸಿದನು:-

ಶೋಭಾವತೀನಗರದಲ್ಲಿ ಯಶಃಕೇತುವೆಂಬ ರಾಜನು ಆಳುತ್ತಿದ್ದನು. ಆ ಊರಿನಲ್ಲಿ ಗೌರೀದೇವಿಯ ಒಂದು ಗುಡಿ ಇತ್ತು. ಅದರ ಬಲಗಡೆಯಲ್ಲಿ ಗೌರೀತೀರ್ಥವೆಂಬ ಒಂದು ಕೊಳವಿತ್ತು. ಅದರಲ್ಲಿ ಸ್ನಾನ ಮಾಡಲು ಆಷಾಢ ಶುದ್ಧ ಚತುರ್ದಶಿಯ ದಿನ ನಾನಾದಿಕ್ಕಿನಿಂದ ಜನರು ಬಂದು ಸೇರುತ್ತಿದ್ದರು. ಹೀಗೆ ಒಂದು ಸಾರಿ ಅಲ್ಲಿಗೆ ಧವಳನೆಂಬ ಅಗಸರ ಹುಡುಗನು ಬಂದಿದ್ದು ಮದನಸುಂದರಿಯೆಂಬ ಹುಡುಗಿಯನ್ನು ಕಂಡನು. ಅವಳು ತನ್ನ ಜಾತಿಯವಳೇ ಆಗಿದ್ದು ಅವಳ ತಂದೆಯು ತನ್ನ ತಾಯಿಗೆ ತಿಳಿದವನಾಗಿದ್ದದ್ದರಿಂದ ಅವಳನ್ನು ಮದುವೆಯಾಗುವುದು ಅವನಿಗೆ ಕಷ್ಟವಾಗಲಿಲ್ಲ. ಒಂದುಸಾರಿ ಮಗನನ್ನು ಕೊಟ್ಟು ಕಳುಹಿಸಿ ಗಂಡನ ಮನೆಯಲ್ಲಿದ್ದ ಅವಳನ್ನೂ ಅವಳ ಗಂಡನನ್ನೂ ತಾಯಿತಂದೆಗಳು ಊರಿಗೆ ಕರೆಸಿಕೊಂಡರು. ಗೌರೀಗುಡಿ ಸಿಕ್ಕಿದಾಗ ಧವಳನು ದೇವತಾದರ್ಶನ ಮಾಡಿಕೊಂಡು ಹೋಗೋಣವೆಂದನು. ಅವನ ಭಾವಮೈದುನನು “ಬರಿಯ ಕೈಯಲ್ಲಿ ಇಷ್ಟು ಜನವೂ ಅಲ್ಲಿಗೆ ಏಕೆ ಹೋಗಬೇಕು? ನಾನೊಬ್ಬ ಹೋಗಿ ದರ್ಶನ ಮಾಡಿಕೊಂಡು ಬರುತ್ತೇನೆ. ನೀವಿಬ್ಬರೂ ಇಲ್ಲಿಯೇ ಇರಿ” ಎಂದು ಹೇಳಿ ದೇವಾಲಯಕ್ಕೆ ಹೋದನು. ಒಳಕ್ಕೆ ಹೋಗಿ ನೋಡಲು ಹದಿನೆಂಟು ಕೈಗಳುಳ್ಳ ಚಾಮುಂಡಿಕಾಮೂರ್ತಿ! ಪಾದತಲದಲ್ಲಿ ಮಹಿಷಾಸುರನು ಹತನಾಗಿ ಬಿದ್ದಿದ್ದಾನೆ! ಅದನ್ನು ಕಂಡು ವಿಧಿಪ್ರೇರಣೆಯಿಂದ ಅವನಿಗೆ ಒಂದು ಯೋಚನೆ ಹುಟ್ಟಿತು. “ನಾನಾ ಜನರು ಇಲ್ಲಿಗೆ ಬಂದು ದೇವಿಗೆ ಬಗೆಬಗೆಯ ಜೀವಗಳನ್ನು ಬಲಿಕೊಟ್ಟು ಅರ್ಚನೆ ನಡೆಸುತ್ತಾರೆ; ನಾನೂ ಹೀಗೆ ನನ್ನನ್ನೇ ಬಲಿಯಾಗಿ ಸಮರ್ಪಣೆಮಾಡಿಕೊಂಡು ಏಕೆ ಸಿದ್ಧಿ ಪಡೆಯಬಾರದು?” ಹೀಗೆಂದುಕೊಂಡು ಗರ್ಭಗುಡಿಯಲ್ಲಿದ್ದ ಕತ್ತಿಯನ್ನು ತಂದು ತನ್ನ ತಲೆಯನ್ನು ಕತ್ತರಿಸಿಕೊಂಡುಬಿಟ್ಟನು. ಎಷ್ಟುಹೊತ್ತಾದರೂ ಅವನು ಹಿಂತಿರುಗಿಬಾರದಿರಲು ಧವಳನು ಅಲ್ಲಿಗೆ ಬಂದು ನೋಡುತ್ತಾನೆ! ತನ್ನ ಭಾವಮೈದುನನು ತಲೆ ಕಡಿದುಕೊಂಡು ಬಿದ್ದಿದ್ದಾನೆ; ಅದನ್ನು ಕಂಡು ತಾನೂ ಆವೇಶಗೊಂಡು ತನ್ನ ತಲೆಯನ್ನೂ ಅರ್ಪಿಸಿದನು. ಹೀಗೆ ಹೋದವರು ಇಬ್ಬರೂ ಬಾರದಿರಲು, ಮದನಸುಂದರಿಯು ದೇವಸ್ಥಾನಕ್ಕೆ ತಾನೂ ಬಂದಳು. “ಅಯ್ಯೋ! ಇದೇನು ಅನಾಹುತ!” ಎಂದು ಅತ್ತು ಕರೆದು ಅವಳು ಕೊನೆಗೆ ತಾನೂ ಜೀವ ಬಿಡುವುದಾಗಿ ನಿರ್ಧರಿಸಿ, ದೇವಿಗೆ ನಮಸ್ಕರಿಸಿ ‘ಮುಂದಿನ ಜನ್ಮದಲ್ಲಿಯೂ ನನಗೆ ಇವರೇ ಅಣ್ಣನೂ ಗಂಡನೂ ಆಗಲಿ!’ ಎಂದು ಪ್ರಾರ್ಥಿಸಿ ಅಶೋಕವೃಕ್ಷಕ್ಕೆ ನೇಣುಹಾಕಿಕೊಳ್ಳುತ್ತಿರಲು, “ಮಗಳೆ! ಸಾಹಸ ಮಾಡಬೇಡ; ನಿನ್ನ ಸತ್ತ್ವಾತಿಶಯನೋಡಿ ನನಗೆ ಸಂತೋಷವಾಯಿತು; ನೇಣನ್ನು ಬಿಸಾಡು; ಕತ್ತರಿಸಿಬಿದ್ದ ತಲೆಗಳನ್ನೂ ಮುಂಡಗಳನ್ನೂ ಜೋಡಿಸು; ನಿನ್ನ ಅಣ್ಣನೂ ಗಂಡನೂ ಬದುಕುತ್ತಾರೆ!” ಎಂದು ಅಶರೀರವಾಣಿಯಾಯಿತು. ಅದರಂತೆ ಅವಳು ಬಂದು ಸಂತೋಷದ ಗಡಿಬಿಡಿಯಲ್ಲಿ ಗಂಡನ ತಲೆಯನ್ನು ಅಣ್ಣನ ಮುಂಡಕ್ಕೂ, ಅಣ್ಣನ ತಲೆಯನ್ನು ಗಂಡನ ಮುಂಡಕ್ಕೂ ಜೋಡಿಸಿದಳು. ಅವರಿಗೆ ಜೀವ ಬಂತು. ಎಲ್ಲರೂ ದೇವಿಗೆ ನಮಸ್ಕರಿಸಿ ಹೊರಟರು. ದಾರಿಯಲ್ಲಿ ಹೋಗುತ್ತಿದ್ದಾಗ ತಾನು ಮಾಡಿದ ತಪ್ಪು ಗೊತ್ತಾಯಿತು. ಅವಳಿಗೆ ಏನುಮಾಡಬೇಕೆಂದು ತಿಳಿಯದೆ ಹೋಯಿತು.

ಹೀಗೆಂದು ಕಥೆ ಹೇಳಿ ಬೇತಾಳನು “ಮಹಾರಾಜ! ಅವರಿಬ್ಬರಲ್ಲಿ ಅವಳ ಗಂಡ ಯಾರು? ತಿಳಿದಿದ್ದೂ ಹೇಳದಿದ್ದರೆ ನಿನ್ನ ತಲೆ ಒಡೆದುಹೋಗುತ್ತದೆ” ಎಂದನು. ರಾಜನು “ಗಂಡನ ತಲೆಯು ಯಾವ ದೇಹಕ್ಕೆ ಅಂಟಿಕೊಂಡಿತ್ತೋ ಅವನೇ ಗಂಡ! ಅಂಗಗಳಲ್ಲೆಲ್ಲಾ ತಲೆಯೇ ಪ್ರಧಾನ; ಗುರುತಿಸುವುದು ಅದರಿಂದಲೇಯೆ!” ಎಂದನು.

ಹೀಗೆ ಮಾತನಾಡಿಬಿಟ್ಟಿದ್ದರಿಂದ ಬೇತಾಳನು ರಾಜನ ಹೆಗಲಿನಿಂದ ಮಾಯವಾಗಿ ಮೊದಲಿದ್ದ ಸ್ಥಳಕ್ಕೇ ಹೋಗಿಬಿಟ್ಟನು.

೭

೧೪. ತ್ರಿವಿಕ್ರಮಸೇನನು ಏಳನೆಯ ಬಾರಿ ಹೆಣವನ್ನು ಹೆಗಲಮೇಲೆ ಹಾಕಿಕೊಂಡು ಹೊರಟನು. ಬೇತಾಳನು ಮತ್ತೊಂದು ಕಥೆಯನ್ನು ಆರಂಭಿಸಿದನು; -

ಪೂರ್ವ ಸಮುದ್ರತೀರದಲ್ಲಿ ತಾಮ್ರಲಿಪ್ತಿಯೆಂಬ ಪಟ್ಟಣವಿದೆ. ಅಲ್ಲಿ ಹಿಂದೆ ಚಂಡಸೇನನೆಂಬ ರಾಜನಿದ್ದನು. ಒಂದು ಸಾರಿ ಅವನ ಹತ್ತಿರಕ್ಕೆ ದಕ್ಷಿಣದೇಶದಿಂದ ಸತ್ತ್ವಶೀಲನೆಂಬ ಒಬ್ಬ ರಾಜಪುತ್ರನು ಬಂದು ತುಂಬ ದರಿದ್ರಸ್ಥಿತಿಯಲ್ಲಿದ್ದದ್ದರಿಂದ ಅವನ ಹತ್ತಿರ ಆಶ್ರಿತನಾಗಿ* ಸೇವೆಮಾಡಿಕೊಂಡಿದ್ದನು. ಆದರೆ ಎಷ್ಟುದಿನವಾದರೂ ರಾಜನ ಕಣ್ಣಿಗೆ ಬೀಳಲಿಲ್ಲ. ಆಗ ಅವನು “ಅಯ್ಯೋ! ನಾನು ರಾಜವಂಶದಲ್ಲಿ ಹುಟ್ಟಿದರೂ ಈ ಬಡತನವೇಕೆ ಬಂತು? ಬಡತನವಿದ್ದರೂ ದೇವರು ನನಗೆ ಈ ಹಿರಿಯಾಸೆಯನ್ನು ಏಕೆ ಕೊಟ್ಟಿದ್ದಾನೆ? ಅನ್ನವಿಲ್ಲದೆ ಬಟ್ಟೆಯಿಲ್ಲದೆ ಹೀಗೆ ತೊಳಲುತ್ತಿದ್ದರೂ ರಾಜನ ದೃಷ್ಟಿ ನನ್ನ ಮೇಲೆ ಏಕೆ ಬೀಳುವುದಿಲ್ಲ?” ಎಂದು ಕೊರಗುತ್ತಿದ್ದನು. ಹೀಗಿರಲು ದೊರೆಯು ಒಂದು ದಿನ ಬೇಟೆಗೆ ಹೊರಟನು. ಕಪ್ಪಡಿಗನೂ ಕೈಯಲ್ಲಿ ಕಟ್ಟಿಗೆಯನ್ನು ಹಿಡಿದು ಅವನ ಮುಂದೆ ಹೊರಟನು. ಕಾಡಿನಲ್ಲಿ ಅವನು ಒಂದು ಹಂದಿಯನ್ನು ಅಟ್ಟಿಸಿಕೊಂಡು ಹೋಗಲು ಪರಿವಾರವೆಲ್ಲವೂ ಹಿಂದೆ ಬಿತ್ತು. ಕಪ್ಪಡಿಗನೊಬ್ಬನು ಮಾತ್ರ ಹಸಿವು ನೀರಡಿಕೆಗಳನ್ನು ತೊರೆದು ಅವನ ಜೊತೆಯಲ್ಲಿಯೇ ಓಡಿಬಂದನು. ಹಂದಿ ಪೊದರಿನಲ್ಲಿ ಮಾಯವಾಗಲು ದೊರೆಯು ಆಯಾಸಪಟ್ಟು ದಾರಿತೋರದೆ ನಿಲ್ಲಬೇಕಾಯಿತು. ಎದುರಿಗೆ ಕಪ್ಪಡಿಗನನ್ನು ಕಂಡು ‘ಅಯ್ಯಾ! ನಿನಗೆ ದಾರಿ ಗೊತ್ತಾಗುತ್ತದೆಯೆ?’ ಎಂದು ಕೇಳಿದನು. ಅದಕ್ಕೆ ಅವನು ಕೈಮುಗಿದುಕೊಂಡು ‘ಗೊತ್ತಿದೆ ಮಹಾರಾಜ! ಆದರೆ ಬಿಸಿಲು ಉರಿಯುತ್ತಿದೆ; ಸ್ವಲ್ಪ ವಿಶ್ರಮಿಸಿಕೊಳ್ಳಿ!’ ಎಂದನು. ರಾಜನು, ‘ಹಾಗಾದರೆ ಇಲ್ಲೆಲ್ಲಾದರೂ ನೀರು ಇದೆಯಾ ನೋಡುತ್ತೀಯಾ ?’ ಎಂದು ಕೇಳಿದನು. ಸತ್ತ್ವಶೀಲನು ಒಂದು ಮರ ಹತ್ತಿ ನೋಡಲು ಒಂದು ನದಿ ಕಂಡಿತು. ಮಹಾರಾಜನನ್ನು ಅಲ್ಲಿಗೆ ಕರೆದುಕೊಂಡು ಹೋಗಲು, ಅವನು ಸ್ನಾನಮಾಡಿ ನೀರುಕುಡಿದು ಬಳಲಿಕೆಯನ್ನು ಕಳೆದುಕೊಂಡನು. ಆಗ ಸತ್ತ್ವಶೀಲನು ಒಳ್ಳೆಯ ನೆಲ್ಲಿಕಾಯಿಗಳನ್ನು ತಂದು ರಾಜನಿಗೆ ಕಾಣಿಕೆಯಾಗಿ ಕೊಟ್ಟನು. ರಾಜನು ಇದೇನೆಂದು ಕೇಳಲು ಸತ್ತ್ವಶೀಲನು “ಮಹಾರಾಜ! ನಾನು ಹತ್ತುವರ್ಷಗಳಿಂದ ಹೀಗೆಯೇ ಸೇವಿಸುತ್ತಿದ್ದೇನೆ.” ಎಂದನು. ರಾಜನಿಗೆ ಏಕಕಾಲದಲ್ಲಿ ದಯೆಯೂ ನಾಚಿಕೆಯೂ ಉಂಟಾದುವು. “ಭೃತ್ಯರ ಕಷ್ಟಸುಖಗಳನ್ನು ನೋಡದ ರಾಜನಿಗೆ ಧಿಕ್ಕಾರವಿರಲಿ! ಅದನ್ನು ತಿಳಿಸದ ಪರಿವಾರಕ್ಕೂ ಧಿಕ್ಕಾರವಿರಲಿ!” ಎಂದುಕೊಂಡು ಅವನು ಎರಡು ನೆಲ್ಲಿಯಕಾಯಿಗಳನ್ನು ತೆಗೆದುಕೊಂಡು ತಿಂದು ನೀರು ಕುಡಿದು ವಿಶ್ರಾಂತಿ ಪಡೆದಮೇಲೆ ಊರಕಡೆಗೆ ಹಿಂತಿರುಗಿದನು. ಸತ್ತ್ವಶೀಲನನ್ನು ತನ್ನ ಹಿಂದೆ ಕುದುರೆಯ ಮೇಲೆ ಕೂತುಕೊಂಡು ದಾರಿತೋರಿಸೆಂದು ಹೇಳಿದರೂ ಅವನು ಕುಳಿತುಕೊಳ್ಳಲಿಲ್ಲ. ಕುದುರೆಯ ಜೊತೆಗೂ ಊರತನಕ ಓಡಿಕೊಂಡೇ ಬಂದನು. ದಾರಿಯಲ್ಲಿ ಅವನ ಪರಿವಾರ ಸಿಕ್ಕಿತು. ಅವರಿಗೆ ಕಪ್ಪಡಿಗನ ಸಾಹಸವನ್ನೂ ಉಪಕಾರವನ್ನೂ ತಿಳಿಸಿದನು. ಅಂದಿನಿಂದ ಅವನಿಗೆ ಕಪ್ಪಡಿಗನ ಉದ್ಯೋಗವು ತಪ್ಪಿ ಅವನು ರಾಜನ ಹತ್ತಿರ ಗೌರವದಿಂದ ಇದ್ದನು.

ಒಂದು ಸಾರಿ ರಾಜನು ಸತ್ತ್ವಶೀಲನನ್ನು ಸಿಂಹಳದ್ವೀಪಕ್ಕೆ ಆ ರಾಜನ ಮಗಳನ್ನು ಕೇಳಲು ಕಳುಹಿಸಿದನು. ಅಲ್ಲಿಗೆ ಸಮುದ್ರಮಾರ್ಗವಾಗಿ ಹಡಗಿನಲ್ಲಿ ಪ್ರಯಾಣಮಾಡುತ್ತಿರಲು ಒಂದು ಕಡೆ ಎತ್ತರವಾದ ಧ್ವಜಸ್ತಂಭವು ಕಂಡಿತು. ಗಾಳಿ ಎದ್ದು ಹಡಗು ಹೊಯ್ದಾಡಿ ಕಂಬಕ್ಕೆ ಸಿಕ್ಕಿಕೊಂಡಿತು. ಹಡಗು ಮುಳುಗಿಹೋಗುತ್ತಿರಲು ಸತ್ತ್ವಶೀಲನು ಕತ್ತಿಹಿಡಿದು, ನೀರಿನಲ್ಲಿ ಹಾರಿದನು. ಒಳಕ್ಕೆ ಹೋಗಲು ಅಲ್ಲಿ ಒಂದು ದಿವ್ಯವಾದ ಊರು ಇತ್ತು; ಅದರಲ್ಲಿ ರತ್ನಗಂಬಗಳುಳ್ಳ ಚಿನ್ನದ ಅರಮನೆಯೂ ಸಾವಿರ ಮೆಟ್ಟಲುಗಳುಳ್ಳ ಕೊಳವೂ ಕಾತ್ಯಾಯಿನೀ ದೇವಸ್ಥಾನವೂ ಕಂಡುಬಂದವು. ಆ ದೇವಸ್ಥಾನದೊಳಕ್ಕೆ ಹೋಗಿ ದೇವಿಯನ್ನು ಸ್ತುತಿಸಿ ಪೂಜಿಸಿ ನಿಂತಿರಲು ಅದರ ಹತ್ತಿರ ಒಂದು ಬಾಗಿಲು ತೆರೆದುಕೊಂಡು ಒಬ್ಬ ದಿವ್ಯಸ್ತ್ರೀಯು ಬಂದಳು. ಅವಳೂ ದೇವಿಯನ್ನು ಪೂಜಿಸಿ ಅದೇ ಬಾಗಿಲಿಂದ ಹಿಂತಿರುಗಿ ಹೋಗುತ್ತಿರಲು ಸತ್ತ್ವಶೀಲನು ಅವಳನ್ನು ಹಿಂಬಾಲಿಸಿದನು. ಅಲ್ಲಿ ಇನ್ನೊಂದು ನಗರವಿತ್ತು. ಅದರೊಳಗೆ ಹೋಗಲು ಆಕೆಯ ಚೇಟಿಯರು “ಸ್ವಾಮೀ, ನೀವು ನಮ್ಮ ಒಡತಿಯ ಅತಿಥಿಯಾಗಿ ಇಲ್ಲಿಗೆ ಬಂದಿದ್ದೀರಿ, ಆದ್ದರಿಂದ ಏಳಿ; ಸ್ನಾನಮಾಡಿ ಊಟಮಾಡಿ!” ಎಂದರು. ಅವನು ಉದ್ಯಾನದಲ್ಲಿ ಅವರು ತೋರಿಸಿದ ಒಂದು ಕೊಳದಲ್ಲಿ ಸ್ನಾನಕ್ಕೆಂದು ಮುಳುಗುಹಾಕಿ ಏಳಲು ತಾಮ್ರಲಿಪ್ತಿಯ ಉದ್ಯಾನದಲ್ಲಿದ್ದ ಕೊಳದಲ್ಲಿದ್ದನು. ಅವನಿಗೆ ಆಶ್ಚರ್ಯವಾಗಿ, “ಆ ದಿವ್ಯನಗರಿಯೆಲ್ಲಿ? ಇದೇನು ಕನಸಲ್ಲ! ನನಗೆ ಆ ಪಾತಾಳಕನ್ಯೆಯರು ನಿಜವಾಗಿ ಮೋಸಮಾಡಿದ್ದಾರೆ” ಎಂದು ಚಿಂತಿಸುತ್ತ, ಹುಚ್ಚು ಹಿಡಿದವನಂತೆ ಆ ಉದ್ಯಾನದಲ್ಲಿಯೇ ಸುತ್ತಾಡುತ್ತಿದ್ದನು. ಉದ್ಯಾನಪಾಲನಿಂದ ಇದನ್ನು ತಿಳಿದು ಚಂಡಸೇನರಾಜನು ಅಲ್ಲಿಗೆ ಬಂದು ಅವನ ವೃತ್ತಾಂತವನ್ನೆಲ್ಲಾ ಕೇಳಿ ತಿಳಿದುಕೊಂಡನು; ಮತ್ತು ಅವನ ಉಪಕಾರಕ್ಕೆ ಪ್ರತ್ಯುಪಕಾರಮಾಡಲು ಈಗ ತನಗೆ ಅವಕಾಶ ದೊರೆಯಿತೆಂದು ಯೋಚಿಸಿ “ಅಯ್ಯಾ! ಚಿಂತಿಸಬೇಡ; ನಾನು ಅವಳನ್ನು ನಿನಗೆ ಸಂಪಾದಿಸಿಕೊಡುತ್ತೇನೆ!” ಎಂದು ಸಮಾಧಾನಮಾಡಿ, ಮಂತ್ರಿಗೆ ರಾಜ್ಯವನ್ನು ವಹಿಸಿಕೊಟ್ಟು ಸತ್ತ್ವಶೀಲನೊಡನೆ ಹಡಗಿನಲ್ಲಿ ಹೊರಟನು. ಮೊದಲು ಕಂಡ ಸ್ಥಳದಲ್ಲಯೇ ಈಗಲೂ ಧ್ವಜವು ಕಂಡಿತು. ಅದರ ಹತ್ತಿರ ಮೊದಲು ಸತ್ತ್ವಶೀಲನೂ ಅವನ ಹಿಂದೆ ಚಂಡಸೇನನೂ ಧುಮುಕಿದರು. ಸಮುದ್ರದ ಕೆಳಗಿದ್ದ ನಗರಕ್ಕೆ ಹೋಗಿ, ಅಲ್ಲಿನ ಗೌರೀಗುಡಿಯಲ್ಲಿ ಪೂಜೆ ತೀರಿಸಿಕೊಂಡು ಕುಳಿತಿರಲು, ಆ ದಿವ್ಯಸ್ತ್ರೀಯು ಸಖಿಯರೊಡನೆ ಬಂದಳು. ಅವಳು ರಾಜನನ್ನು ನೋಡಿ ಅವನಲ್ಲಿ ಮೋಹಗೊಂಡು, ಸಖಿಯೊಡನೆ ತಮ್ಮ ಆತಿಥ್ಯವನ್ನು ಸ್ವೀಕರಿಸಬೇಕಾಗಿ ಹೇಳಿಸಿದಳು. ಅವನು ಹೋಗದೆ “ಇಷ್ಟೇ ಆತಿಥ್ಯ ಸಾಕು! ಇದಕ್ಕಿಂತ ಹೆಚ್ಚಿನದು ಇನ್ನೇನು ಬೇಕು?” ಎಂದುಬಿಟ್ಟನು. ಆದರೆ ಅವಳ ಮನಸ್ಸು ತಡೆಯದೆ, ಅವನು ಉದ್ಯಾನದಲ್ಲಿದ್ದ ಕಡೆಗೆ ಬಂದು ತಾನೇ ಪ್ರಾರ್ಥಿಸಿದಳು. ಅವನು “ಈತನು ತೋರಿಸಿದ ಈ ಗೌರೀದೇವಸ್ಥಾನವನ್ನು ನೋಡಲು ಧ್ವಜಮಾರ್ಗದಿಂದ ಬಂದೆವು; ನೋಡಿಯಾಯಿತು; ನಮಗೆ ಬೇರೆ ಆತಿಥ್ಯವಿನ್ನೇನು ಬೇಕು?” ಎಂದನು. ಆಕೆ “ಹಾಗಾದರೆ, ನಮ್ಮ ಇನ್ನೊಂದು ನಗರವನ್ನು ನೋಡಬನ್ನಿ” ಎಂದು ಕರೆದಳು. ಅವನು “ಈತನು ಆ ಸ್ನಾನಕೊಳದ ವೃತ್ತಾಂತವನ್ನು ಹೇಳಿದ್ದಾನೆ!” ಎಂದನು. ಅವಳು “ನಾನು ತಮ್ಮೊಡನೆ ಕುಹಕಮಾಡುತ್ತಿದ್ದೇನೆಂದು ತಿಳೀಯಬೇಡಿ; ತಾವು ನನಗೆ ಪೂಜ್ಯರು!” ಎಂದು ಭರವಸೆ ಹೇಳಿ ತಾನು ಬಂದ ಬಾಗಿಲಿಂದ ಅವರನ್ನು ಕರೆದುಕೊಂಡುಹೋದಳು. ಅಲ್ಲಿ ರತ್ನಾಸನದಲ್ಲಿ ಮಹಾರಾಜನನ್ನು ಕೂರಿಸಿ ಉಪಚರಿಸಿ “ಮಹಾರಾಜ! ನಾನು ರಾಕ್ಷಸರಾಜನಾದ ಕಾಲನೇಮಿಯ ಮಗಳು; ವಿಷ್ಣುವು ಅವನನ್ನು ಸಂಹರಿಸಿದನು. ವಿಶ್ವಕರ್ಮನು ನಮ್ಮ ತಂದೆಗಾಗಿ ಈ ಎರಡು ಊರುಗಳನ್ನು ನಿರ್ಮಿಸಿಕೊಟ್ಟನು. ಇಲ್ಲಿ ಎಲ್ಲಾ ಇಷ್ಟಾರ್ಥವೂ ಲಭಿಸುತ್ತದೆ; ಮುಪ್ಪಾಗಲಿ, ಮೃತ್ಯುವಾಗಲಿ ಇಲ್ಲ; ಈಗ ತಾವು ನನ್ನ ತಂದೆಯ ಹಾಗೆ ಬಂದಿದ್ದೀರಿ; ಇದೆಲ್ಲವನ್ನೂ ತಮಗೆ ಒಪ್ಪಿಸಿದ್ದೇನೆ!” ಎಂದಳು. ರಾಜನು “ನಾನು ತಂದೆಯ ಹಾಗಾದರೆ, ನಿನ್ನನ್ನು ನಾನು ಈ ಸತ್ತ್ವಶೀಲನಿಗೆ ಮದುವೆ ಮಾಡಿಕೊಡುತ್ತೇನೆ; ಆತನು ವೀರ, ನನ್ನ ಬಂಧು, ಮಿತ್ರ!” ಎಂದನು. ಆಕೆಯು ಒಪ್ಪಲು, ಸತ್ತ್ವಶೀಲನಿಗೆ ಅದೆಲ್ಲವನ್ನೂ ಒಪ್ಪಿಸಿ “ಅಯ್ಯಾ! ನಾನು ತಿಂದ ನೆಲ್ಲಿಯಕಾಯಿಗಳ ಪೈಕಿ ಒಂದರ ಋಣ ಹರಿಯಿತು; ಇನ್ನೊಂದರದು ಹಾಗೆಯೇ ಇದೆ!” ಎಂದು ದೈತ್ಯಪುತ್ರಿಯನ್ನು ಕುರಿತು “ಅಮ್ಮಾ, ನಮ್ಮೂರಿಗೆ ದಾರಿ ತೋರಿಸುತ್ತೀಯಾ?” ಎಂದು ಕೇಳಿದನು. ಅವಳು ಅವನಿಗೆ ಅಪರಾಜಿತವೆಂಬ ಕತ್ತಿಯನ್ನೂ ಜರಾಮರಣಹರವಾದ ಒಂದು ಹಣ್ಣನ್ನೂ ಕೊಟ್ಟಳು. ಅನಂತರ ಅವಳು ತೋರಿಸಿದ ಕೊಳದಲ್ಲಿ ಮುಳುಗಿ ತಮ್ಮೂರಿನ ಕೊಳದಲ್ಲಿ ಎದ್ದನು. ಸತ್ತ್ವಶೀಲನು ಆ ದೈತ್ಯಸ್ತ್ರೀಯೊಡನೆ ರಾಜ್ಯವಾಳಿಕೊಂಡು ಸುಖವಾಗಿ ಇದ್ದನು.

ಹೀಗೆಂದು ಕಥೆ ಹೇಳಿ ಬೇತಾಳನು “ಮಹಾರಾಜ! ಸಮುದ್ರದಲ್ಲಿ ಧುಮುಕಿದರಲ್ಲಾ ಅವರಿಬ್ಬರಲ್ಲಿ ಯಾರು ಹೆಚ್ಚು ಸತ್ತ್ವ ವಂತರು?” ಎಂದು ಕೇಳಿದನು. ರಾಜನು ಶಾಪಕ್ಕೆ ಹೆದರಿ, “ಸತ್ತ್ವಶೀಲನೇ ಸತ್ತ್ವ ದಲ್ಲಿ ಹೆಚ್ಚಿನವನು; ಅವನು ನಿಜಸ್ಥಿತಿಯೇನು ಎಂದು ಗೊತ್ತಿಲ್ಲದೆ, ಯಾವ ಆಶೆಯನ್ನೂ ಇಟ್ಟುಕೊಳ್ಳದೆ, ಸಮುದ್ರದಲ್ಲಿ ಹಾರಿದ! ರಾಜನಿಗೆ ಸ್ಥಿತಿಗತಿಗಳೆಲ್ಲಾ ಗೊತ್ತಿದ್ದವು. ಸಮುದ್ರವನ್ನು ಪ್ರವೇಶಿಸಲು ಒಂದು ಉದ್ದೇಶವಿತ್ತು; ಮತ್ತು ದೈತ್ಯಕನ್ಯೆಗೆ ಆಶೆಪಟ್ಟರೆ ಅವಳು ದೊರಕುವುದಿಲ್ಲವೆಂಬುದನ್ನು ತಿಳಿದು ಅವಳನ್ನು ಅಪೇಕ್ಷಿಸಲಿಲ್ಲ!” ಎಂದನು.

ಹೀಗೆ ಮಾತನಾಡಿಬಿಟ್ಟಿದ್ದರಿಂದ ಬೇತಾಳನು ರಾಜನ ಹೆಗಲಿನಿಂದ ಮಾಯವಾಗಿ ಮೊದಲಿದ್ದ ಸ್ಥಳಕ್ಕೇ ಹೋಗಿಬಿಟ್ಟನು.

೮

೧೫. ತ್ರಿವಿಕ್ರಮಸೇನನು ಎಂಟನೆಯ ಸಾರಿ ಹೆಣವನ್ನು ಹೆಗಲ ಮೇಲೆ ಹಾಕಿಕೊಂಡು ಹೊರಟನು. ಬೇತಾಳನು ಮತ್ತೊಂದು ಕಥೆಯನ್ನು ಆರಂಭಿಸಿದನು:-

ಅಂಗದೇಶದಲ್ಲಿ ವೃಕ್ಷಘಟವೆಂಬ ಒಂದು ದೊಡ್ಡ ಅಗ್ರಹಾರವಿದೆ. ಅಲ್ಲಿ ವಿಷ್ಣುಸ್ವಾಮಿಯೆಂಬ ಬ್ರಾಹ್ಮಣನಿದ್ದನು. ಅವನು ಒಂದು ಯಾಗವನ್ನು ಆರಂಭಿಸಿ ಅದಕ್ಕಾಗಿ ಒಂದು ಆಮೆಯನ್ನು ತರಲು ತನ್ನ ಮೂವರು ಗಂಡುಮಕ್ಕಳನ್ನೂ ಕಳುಹಿಸಿದನು. ಅವರು ಸಮುದ್ರಕ್ಕೆ ಹೋಗಿ ಒಂದು ಆಮೆಯನ್ನು ಸಂಪಾದಿಸಿದರು. ಹಿರಿಯವನು ತನ್ನ ತಮ್ಮಂದಿರನ್ನು ಕುರಿತು “ಇದನ್ನು ನೀವು ಯಾರಾದರೂ ತೆಗೆದುಕೊಂಡು ಬನ್ನಿ; ಆಮೆ ಪಾಚಿಕಟ್ಟಿ ನುಣುಪಾಗಿರುತ್ತದೆ; ನನ್ನ ಕೈಜಾರಿ ಅದು ಬಿದ್ದುಹೋದೀತು!” ಎಂದನು. ಅವರು “ನಿನ್ನ ಕೈ ಜಾರಿದರೆ ನಮ್ಮ ಕೈಯೂ ಜಾರುತ್ತದೆ!” ಎಂದರು. ಆಗ ಹಿರಿಯವನು “ನಾನು ಭೋಜನಚಂಗನೆಂಬುದು* ನಿಮಗೆ ಗೊತ್ತಿಲ್ಲವೇ? ನಾನು ಅಸಹ್ಯಕರವಾದದ್ದನ್ನು ಮುಟ್ಟುವುದಿಲ್ಲ!” ಎಂದನು. ಎರಡನೆಯವನು “ನಾನು ನಾರೀಚಂಗ; ನಿನಗಿಂತ ಹೆಚ್ಚು!” ಎಂದನು. ಮೂರನೆಯವನು “ನಾನು ಶಯ್ಯಾಚಂಗ; ನಿಮ್ಮಿಬ್ಬರಿಗಿಂತ ಹೆಚ್ಚು!” ಎಂದನು. ಹೀಗೆ ಅವರು ಜಗಳವಾಡಿಕೊಂಡು ಆಮೆಯನ್ನು ಅಲ್ಲಿಯೇ ಬಿಟ್ಟು ತಮ್ಮ ವ್ಯಾಜ್ಯವನ್ನು ಬಗೆಹರಿಸಿಕೊಳ್ಳಲು, ಆ ಪ್ರದೇಶದ ರಾಜನಾದ ಪ್ರಸೇನಜಿತನನ್ನು ನೋಡುವುದಕ್ಕೋಸ್ಕರ ವಿಟಂಕಪುರಕ್ಕೆ ಬಂದರು. ರಾಜನು ಅವರ ವೃತ್ತಾಂತವನ್ನು ಕೇಳಿ “ನೀವು ಇಲ್ಲಿಯೇ ಇರಿ; ನಿಮ್ಮನ್ನು ಪರೀಕ್ಷಿಸಿ, ತೀರ್ಮಾನ ಹೇಳುತ್ತೇನೆ” ಎಂದು ಇರಿಸಿಕೊಂಡನು. ಊಟದ ಹೊತ್ತು ಬರಲು ಷಡ್ರಸದಿಂದ ಕೂಡಿದ ಒಳ್ಳೆಯ ಊಟವನ್ನು ಏರ್ಪಡಿಸಿದನು. ಎಲ್ಲರೂ ಊಟಮಾಡಿದರು. ಭೋಜನಚಂಗನು ಮಾತ್ರ ಮುಖ ಸಿಂಡರಿಸಿಕೊಂಡು ಊಟ ಮಾಡದೆ ಕುಳಿತು ಬಿಟ್ಟನು. ಅದೇಕೆ ಎಂದು ರಾಜನು ವಿಚಾರಿಸಲು ಅವನು “ಈ ಅನ್ನದಿಂದ ಹೆಣ ಸುಟ್ಟ ಹೊಗೆಯ ದುರ್ವಾಸನೆ ಬರುತ್ತಿದೆ” ಎಂದನು. ಮಿಕ್ಕವರನ್ನು “ಅನ್ನ ಏನಾದರೂ ದುರ್ವಾಸನೆಯಾಗಿದೆಯೆ?” ಎಂದು ಕೇಳಲು, ಅವರು “ಇಲ್ಲ, ಗಮಗಮಿಸುತ್ತಿದೆ!” ಎಂದರು. ಅದನ್ನು ವಿಚಾರಿಸಬೇಕೆಂದು ಅಧಿಕಾರಿಗಳನ್ನು ನೇಮಿಸಲು ಅವರು ವಿಚಾರಮಾಡಿ ಆ ಅಕ್ಕಿ ಊರ ಹತ್ತಿರದ ಶ್ಮಶಾನದ ಪಕ್ಕದ ಗದ್ದೆಯಲ್ಲಿ ಬೆಳೆದು ಬಂದದ್ದು ಎಂದು ಹೇಳಿದರು. ರಾಜನಿಗೆ ಆಶ್ಚರ್ಯವಾಗಿ “ನೀನು ನಿಜವಾಗಿ ಭೋಜನಚಂಗನೇಯೆ! ಆದ್ದರಿಂದ ಬೇರೆ ಅನ್ನವನ್ನು ಊಟ ಮಾಡು” ಎಂದನು. ಊಟವಾದ ಮೇಲೆ ಎಲ್ಲರನ್ನೂ ಅವರವರ ಬಿಡದಿಗೆ ಕಳುಹಿಸಿ ರಾಜನು ತನ್ನ ಸೂಳೆಯರಲ್ಲಿ ಉತ್ತಮಳಾದವಳನ್ನು ಆಳುಗಳ ಜೊತೆಮಾಡಿ ಎರಡನೆಯವನಲ್ಲಿಗೆ ಕಳುಹಿಸಿದನು; ಅವಳು ತುಂಬ ರೂಪವತಿ; ಚೆನ್ನಾಗಿ ಅಲಂಕಾರ ಮಾಡಿಕೊಂಡು ಒಳ್ಳೆಯ ಒಡವೆ ವಸ್ತುಗಳನ್ನು ಧರಿಸಿದ್ದಳು; ಆದ್ದರಿಂದ ಅವಳು ಬಂದಕೂಡಲೆ ಮನೆಯೆಲ್ಲಾ ಫಳಾರನೆ ಬೆಳಕಿನಿಂದ ಹೊಳೆಯಿತು; ಆದರೆ ನಾರೀಚಂಗನು ಮಾತ್ರ ಮೂರ್ಛೆ ಬಂದಂತಾಗಿ ಎಡಗೈಯಿಂದ ಮೂಗು ಮುಚ್ಚಿಕೊಂಡು ‘ಈ ಕ್ಷಣ ಇಲ್ಲಿಂದ ಹೊರಟುಹೋಗು; ನಿನ್ನ ಮೈಯಿಂದ ಆಡಿನ ವಾಸನೆ ಬರುತ್ತಿದೆ; ಆ ವಾಸನೆಯನ್ನು ಕುಡಿದರೆ ನಾನು ಸತ್ತುಹೋಗುತ್ತೇನೆ!’ ಎಂದನು. ರಾಜನಿಗೆ ಈ ವರ್ತಮಾನ ತಿಳಿಯಿತು ‘ಶ್ರೀಗಂಧ, ಪಚ್ಚಕರ್ಪೂರ, ಕಸ್ತೂರಿ ಇವುಗಳನ್ನು ಲೇಪಿಸಿಕೊಂಡು ದಿಕ್ಕುವಿದಿಕ್ಕುಗಳಿಗೂ ಅದರ ಸುವಾಸನೆ ಹೊಡೆಯುತ್ತಿರುವಾಗ ಆಡಿನ ವಾಸನೆ ಹೇಗೆ ಬರಬೇಕು?' ಎಂದು ದೊರೆಯು ಶಂಕಿಸಿ ವಿಚಾರಮಾಡಿದನು. ಚಿಕ್ಕಂದಿನಲ್ಲಿ ತಾಯಿಯೂ ದಾದಿಯೂ ಮೃತರಾಗಲು, ತಾನು ಆಡಿನ ಹಾಲು ಕುಡಿದು ಬೆಳೆದಳೆಂದು ಅವಳೇ ಹೇಳಿದಳು. ರಾಜನಿಗೆ ಆಶ್ಚರ್ಯವಾಗಿ, ಮೂರನೇಯವನಿಗೋಸ್ಕರ ಒಂದು ಸುಖಶಯ್ಯೆಯನ್ನು ಏರ್ಪಡಿಸಹೇಳಿದನು. ಮಂಚದ ಮೇಲೆ ಏಳು ಸುಪ್ಪತ್ತಿಗೆಗಳನ್ನು ಒಂದರ ಮೇಲೆ ಒಂದರಂತೆ ಹಾಕಿ ಬೆಳ್ಳಗೆ ಒಗೆದ ಮಗ್ಗಲು ಹಾಸಿಗೆ ಹಾಸಿತ್ತು. ಅದರ ಮೇಲೆ ಅವನು ಅರ್ಧಗಳಿಗೆ ಮಲಗಿದ್ದನೋ ಇಲ್ಲವೋ, ಗಟ್ಟಿಯಾಗಿ ಕಿರಿಚಿಕೊಂಡು ಬೆನ್ನನ್ನು ತಡವರಿಸಿಕೊಳ್ಳುತ್ತ ಎದ್ದು ಕುಳಿತನು. ಹತ್ತಿರವಿದ್ದ ಆಳುಗಳು ಬಂದು ನೋಡಲು ಬೆನ್ನಮೇಲೆ ಒಂದು ಕೂದಲೆಳೆ ಒತ್ತಿದಂತೆ ಕೆಂಪಗೆ ಗುರುತಾಗಿತ್ತು. ಇದನ್ನು ರಾಜನಿಗೆ ತಿಳಿಸಲು ಅವನು “ಹಾಸಿಗೆಯ ಕೆಳಗೆ ಏನಾದರೂ ಇದೆಯೇ ನೋಡಿ!” ಎಂದನು. ಅವರು ಒಂದೊಂದು ಸುಪ್ಪತ್ತಿಗೆಯ ತಳವನ್ನೂ ಪರೀಕ್ಷಿಸಿದರು; ಎಲ್ಲಕ್ಕೂ ಕೆಳಗಿನದರಲ್ಲಿ ಮಂಚದ ಮೇಲೆ ಒಂದು ಕೂದಲು ಅಂಟಿಕೊಂಡಿತ್ತು. ಅದನ್ನು ಕಂಡು ರಾಜನಿಗೆ ತೋರಿಸಿದನು. ‘ಏಳು ಹಾಸಿಗೆಗಳ ಕೆಳಗೆ ಒಂದು ಕೂದಲೆಳೆ ಇದ್ದರೆ ಅದು ಮೈಗೆ ಒತ್ತಿದ ಬಗೆ ಹೇಗೆ?’ ಎಂದು ರಾತ್ರಿಯೆಲ್ಲಾ ಅವನು ಆಶ್ಚರ್ಯಪಡುತ್ತಿದ್ದನು. ಬೆಳಗಾಗಲು, ಇವರು ಮೂವರೂ ಒಬ್ಬರಿಗಿಂತ ಒಬ್ಬರು ಸುಕುಮಾರರು, ಎಂದು ಅವರೊಬ್ಬೊಬ್ಬರಿಗೂ ಒಂದೊಂದು ಲಕ್ಷ ಹೊನ್ನನ್ನು ಕೊಟ್ಟು ಕಳುಹಿಸಿದನು. ಅವರು ಅದರಿಂದ ಆಮೆಯ ವಿಚಾರವನ್ನೇ ಮರೆತು ಸುಖವಾಗಿದ್ದುಬಿಟ್ಟರು. ತಂದೆಯ ಯಜ್ಞಕ್ಕೆ ಮಾತ್ರ ವಿಘ್ನವಾಗಿ ಅವರಿಗೆ ಪಾಪ ಬಂತು.

ಹೀಗೆಂದು ಕಥೆ ಹೇಳಿ ಬೇತಾಳನು “ಮಹಾರಾಜ! ಈ ಮೂವರಲ್ಲಿ ಯಾರು ಹೆಚ್ಚಿನ ಸುಖಿ?” ಎಂದು ಕೇಳಿದನು. ರಾಜನು ಶಾಪಕ್ಕೆ ಹೆದರಿ “ನನಗೇನೋ ಶಯ್ಯಾಚಂಗನೇ ಹೆಚ್ಚಿನವನೆನಿಸುತ್ತದೆ; ಏಕೆಂದರೆ ಅವನ ಬೆನ್ನಮೇಲೆ ಪ್ರತ್ಯಕ್ಷವಾಗಿ ಕೂದಲ ಗುರುತು ಎದ್ದು ಕಾಣುತ್ತಿತ್ತು; ಮಿಕ್ಕವರಿಗೆ ಆಯಾ ವಿಷಯಗಳು ಇತರರಿಂದ ಮೊದಲೇ ತಿಳಿದುಬರುವುದು ಸಾಧ್ಯ” ಎಂದನು.

ಹೀಗೆ ಮಾತಾಡಿಬಿಟ್ಟದ್ದರಿಂದ ಬೇತಾಳನು ರಾಜನ ಹೆಗಲಿನಿಂದ ಮಾಯವಾಗಿ ಮೊದಲಿದ್ದ ಸ್ಥಳಕ್ಕೇ ಹೋಗಿಬಿಟ್ಟನು.

೯

೧೬. ತ್ರಿವಿಕ್ರಮಸೇನನು ಒಂಬತ್ತನೆಯ ಸಾರಿ ಹೆಣವನ್ನು ಹೆಗಲ ಮೇಲೆ ಹಾಕಿಕೊಂಡು ಹೊರಟನು. ಬೇತಾಳನು ಮತ್ತೊಂದು ಕಥೆಯನ್ನು ಆರಂಭಿಸಿದನು:-

ಉಜ್ಜಯಿನಿಯಲ್ಲಿ ವೀರದೇವನೆಂಬ ರಾಜನಿದ್ದನು. ಅವನಿಗೆ ತಪಸ್ಸಿನ ಫಲವಾಗಿ ಶೂರದೇವನೆಂಬ ಮಗನೂ ಅನಂಗರತಿಯೆಂಬ ಮಗಳೂ ಆದರು. ಆಕೆಗೆ ಯೌವನ ಬರಲು ದೊರೆಯು ನಾನಾ ರಾಜರ ಚಿತ್ರಪಟಗಳನ್ನು ತರಿಸಿದನು. ಅವು ಯಾವುವೂ ತೃಪ್ತಿಕರವಾಗಿಲ್ಲದ್ದರಿಂದ, ಅವಳು ಸ್ವಯಂವರದಲ್ಲಿ ತನಗೆ ಬೇಕಾದವರನ್ನು ವರಿಸಿಕೊಳ್ಳಬಹುದೆಂದು ಸೂಚಿಸಿದನು. ಅನಂಗರತಿಯು ನಾಚಿಕೆಯಿಂದ ಅದಕ್ಕೆ ಒಪ್ಪದೆ, ವಿದ್ಯಾವಂತನೂ ಸುಂದರನೂ ಆದ ಯಾವನಾದರೂ ಒಬ್ಬ ಯುವಕನಿಗೆ ಕೊಟ್ಟರೆ ಸಾಕೆಂದಳು. ಈ ವಿಚಾರವನ್ನು ತಿಳಿದು ದಕ್ಷಿಣಾಪಥದಿಂದ ವೀರರೂ ವಿಜ್ಞಾನಿಗಳೂ ಸುಂದರರೂ ಆದ ಯುವಕರು ಬಂದರು. ಮೊದಲನೆಯವನು “ನಾನು ಪಂಚಪಟ್ಟಿಗನೆಂಬ ಶೂದ್ರ: ನೆಯ್ಗೆ ನನ್ನ ಕಸಬು; ಒಂದು ದಿನಕ್ಕೆ ಐದು ದಿವ್ಯವಾದ ಬಟ್ಟೆಗಳನ್ನು ನೆಯ್ದು, ಒಂದನ್ನು ದೇವರಿಗೂ ಇನ್ನೊಂದನ್ನು ಬ್ರಾಹ್ಮಣನಿಗೂ ಕೊಟ್ಟು, ಮೂರನೆಯದನ್ನು ನಾನು ಇಟ್ಟುಕೊಂಡು, ನಾಲ್ಕನೆಯದನ್ನು ನನ್ನ ಹೆಂಡತಿಗೆ ಕೊಟ್ಟು, ಐದನೆಯದನ್ನು ಮಾರಿ ಸಂಸಾರ ನಡೆಸಿಕೊಳ್ಳುತ್ತೇನೆ!” ಎಂದನು. ಎರಡನೆಯವನು “ನಾನು ವೈಶ್ಯ; ಎಲ್ಲ ಮೃಗಪಕ್ಷಿಗಳ ಮಾತನ್ನೂ ಬಲ್ಲೆ!” ಎಂದನು. ಮೂರನೆಯವನು “ನಾನು ಖಡ್ಗಧರನೆಂಬ ಕ್ಷತ್ರಿಯ; ಕತ್ತಿಯ ಯುದ್ಧದಲ್ಲಿ ನನಗೆ ಯಾರೂ ಎದುರಿಲ್ಲ!” ಎಂದನು. ನಾಲ್ಕನೆಯವನು “ನಾನು ಜೀವದತ್ತನೆಂಬ ಬ್ರಾಹ್ಮಣ; ನಾನು ಸತ್ತವರನ್ನು ಜೀವಸಹಿತವಾಗಿ ತೋರಿಸಬಲ್ಲೆ!” ಎಂದನು. ಈ ಮಾತನ್ನು ಕೇಳಿ ವೀರದೇವನಿಗೂ ಅವನ ಮಗಳಿಗೂ ಯಾರನ್ನು ಆರಿಸಿಕೊಳ್ಳಬೇಕೆಂದು ತಿಳಿಯದೆಹೋಯಿತು.

ಹೀಗೆಂದು ಕಥೆ ಹೇಳಿ ಬೇತಾಳನು “ಮಹಾರಾಜ! ಆ ನಾಲ್ವರಲ್ಲಿ ಅನಂಗರತಿಯು ಯಾರ ಹೆಂಡತಿಯಾಗಬೇಕು ಹೇಳು!” ಎಂದು ಕೇಳಿದನು. ರಾಜನು “ಅಯ್ಯಾ, ಸುಮ್ಮನೆ ಕಾಲಹರಣ ಮಾಡಲು ನನ್ನನ್ನು ಮಾತನಾಡುವಂತೆ ಮಾಡುತ್ತಿದ್ದೀಯೆ! ಇಲ್ಲದಿದ್ದರೆ ಇದೇನು ಗಹನವಾದ ಪ್ರಶ್ನೆ? ಶೂದ್ರನೂ ನೆಯ್ಗೆಯವನೂ ಆದವನಿಗೆ ಕ್ಷತ್ರಿಯ ಕನ್ಯೆಯನ್ನು ಕೊಡುತ್ತಾರೆಯೇ? ವೈಶ್ಯನಿಗೆ ತಾನೇ ಕೊಡುವುದು ಹೇಗೆ? ಅವನ ಮೃಗಪಕ್ಷಿ ಭಾಷಾವಿಜ್ಞಾನವು ಏನು ಕೆಲಸಕ್ಕೆ ಬರುತ್ತದೆ? ಐಂದ್ರಜಾಲಿಕನಾದ ಆ ಬ್ರಾಹ್ಮಣ ಸ್ವಕರ್ಮಭ್ರಷ್ಟನೂ ಪತಿತನೂ ಆದವನು. ಆದ್ದರಿಂದ ಖಡ್ಗಧರನೆಂಬ ಆ ಕ್ಷತ್ರಿಯನಿಗೇ ಕೊಡುವುದು ಸರಿ; ಅವನು ಜಾತಿಯಲ್ಲಿ ಸಮ; ತನ್ನ ಕುಲವಿದ್ಯೆಯನ್ನು ಕಲಿತವನು. ವೀರ” ಎಂದನು.

ಹೀಗೆ ಮಾತನಾಡಿಬಿಟ್ಟಿದ್ದರಿಂದ ಬೇತಾಳನು ರಾಜನ ಹೆಗಲಿನಿಂದ ಮಾಯವಾಗಿ ಮೊದಲಿದ್ದ ಸ್ಥಳಕ್ಕೇ ಹೋಗಿಬಿಟ್ಟನು.

೧೦

೧೭. ತ್ರಿವಿಕ್ರಮಸೇನನು ಹತ್ತನೆಯ ಸಾರಿ ಹೆಣವನ್ನು ಹೆಗಲಮೇಲೆ ಹಾಕಿಕೊಂಡು ಹೊರಟನು. ಬೇತಾಳನು ಮತ್ತೊಂದು ಕಥೆಯನ್ನು ಆರಂಭಿಸಿದನು:-

ಅನಂತಪುರದಲ್ಲಿ ಅರ್ಥದತ್ತನೆಂಬ ತುಂಬ ಧನಿಕನಾದ ವರ್ತಕನಿದ್ದನು. ಮದನಸೇನೆಯೆಂಬ ಅವನ ಮಗಳನ್ನು ಧರ್ಮದತ್ತನೆಂಬ ಯುವಕನು ನೋಡಿ ಮೋಹಗೊಂಡು ಅವಳನ್ನು ತನ್ನವಳಾಗಬೇಕೆಂದು ಕೇಳಿದನು. ಅವಳು “ನನಗೆ ಇನ್ನು ಸ್ವಲ್ಪ ದಿನದಲ್ಲಿ ಸಮುದ್ರದತ್ತನಿಗೆ ಕೊಟ್ಟು ಮದುವೆಯಾಗುವುದಾಗಿದೆ. ನಾನು ಪರಸ್ತ್ರೀ” ಎಂದಳು. ಅವನು ಅದನ್ನು ಕೇಳಿ “ನೀನು ಹೀಗೆಂದರೆ ನಾನು ಜೀವಬಿಡುವುದು ಖಂಡಿತ!” ಎಂದನು. ಅವಳು ಹೆದರಿ “ನನಗೆ ಮದುವೆಯಾಗಲಿ; ಆಮೇಲೆ ಖಂಡಿತ ಬರುತ್ತೇನೆ” ಎಂದಳು. ಅವನು “ನಾನು ಎಂಜಲು ತಿನ್ನಲೇ?” ಎಂದು ಕೇಳಿದನು. ಅವಳು “ಮೊದಲೇ ನಿನ್ನಲ್ಲಿಗೆ ಬಂದು ಆಮೇಲೆ ಪತಿಯನ್ನು ಸೇವಿಸುತ್ತೇನೆ!” ಎಂದಳು. ಹೀಗೆ ಅವಳಿಂದ ಮಾತು ತೆಗೆದುಕೊಂಡು ಅವನು ಹೊರಟು ಹೋದನು. ಮದುವೆಯಾಗಿ ಮಲಗುವ ಮನೆಗೆ ಹೋದಾಗ, ಅವಳು ಗಂಡನನ್ನು ಮುಟ್ಟದೆ ಅವನೊಡನೆ ತಾನು ಧರ್ಮದತ್ತನಿಗೆ ಮಾತುಕೊಟ್ಟಿದ್ದದ್ದನ್ನು ಪ್ರಸ್ತಾಪಿಸಿ ಅವನು ಸಮ್ಮತಿಕೊಟ್ಟರೆ ತಾನು ಆಡಿದ ಮಾತನ್ನು ಉಳಿಸಿಕೊಂಡು ಬರುವುದಾಗಿ ಪ್ರಾರ್ಥಿಸಿದಳು. ಮತ್ತೊಬ್ಬನ ಮೇಲೆ ಮನಸ್ಸಿರುವವಳನ್ನು ಬಲವಂತಪಡಿಸಿ ಏನು ಪ್ರಯೋಜನ ಎಂದುಕೊಂಡು ಅವನು ಒಪ್ಪಿಗೆಯಿತ್ತನು. ಅವಳು ರಾತ್ರಿ ಒಬ್ಬಳೇ ಹೋಗುತ್ತ ದಾರಿಯಲ್ಲಿ ಒಬ್ಬ ಕಳ್ಳನ ಕೈಗೆ ಸಿಕ್ಕಿಬಿದ್ದಳು. ಅವಳು ತನ್ನ ಆಭರಣಗಳನ್ನೆಲ್ಲಾ ತೆಗೆದುಕೊಡುವುದಕ್ಕೆ ಸಿದ್ಧವಾದಳು. ಅವಳ ರೂಪಿನಿಂದ ಮೋಹಿತನಾದ ಆ ಕಳ್ಳನು “ನನಗೆ ನಿನ್ನ ಆಭರಣ ಬೇಡ, ನೀನೇ ಬೇಕು!” ಎಂದನು. ಆಗ ಅವನಿಗೆ ತನ್ನ ವೃತ್ತಾಂತವನ್ನು ತಿಳಿಸಿ “ನಾನು ಕೊಟ್ಟ ಮಾತನ್ನು ನಡೆಸಿ ಬರುತ್ತೇನೆ; ಈ ಮಾತು ಸತ್ಯ” ಎಂದಳು. ಕಳ್ಳನಿಗೂ ಅವಳು ಸತ್ಯಸಂಧಳೆನಿಸಿತು. ಆದ್ದರಿಂದ ಅವಳನ್ನು ಹೋಗಲು ಬಿಟ್ಟನು. ಅನಂತರ ಅವಳು ಧರ್ಮದತ್ತನನ್ನು ಕಂಡಳು. ನಡೆದದ್ದನ್ನೆಲ್ಲಾ ಅವಳ ಬಾಯಿಂದ ಕೇಳಿ ಧರ್ಮದತ್ತನು ಒಂದು ಕ್ಷಣ ಯೋಚಿಸಿ, “ಅಮ್ಮಾ! ನಿನ್ನ ಸತ್ಯವಾದ ನಡತೆಯನ್ನು ಕಂಡು ನನಗೆ ತುಂಬಾ ಸಂತೋಷವಾಯಿತು. ನೀನು ಪರಸ್ತ್ರೀ; ನಿನ್ನೊಡನೆ ನನಗೇನು ಕೆಲಸ? ಯಾರಾದರೂ ಕಂಡಾರು! ಹೇಗೆ ಬಂದೆಯೋ ಹಾಗೇ ಹೊರಟುಹೋಗು!” ಎಂದು ಕಳುಹಿಸಿಬಿಟ್ಟನು. ಮೊದಲಿದ್ದ ಕಡೆಯಲ್ಲಿಯೇ ಕಳ್ಳನು ಕಾದಿದ್ದನು. “ನೀನು ಹೋಗಿದ್ದ ಕಡೆ ನಡೆದ ಸಂಗತಿಯೇನು?” ಎಂದು ಕೇಳಲು, ಅವಳು ಧರ್ಮದತ್ತನು ತನ್ನನ್ನು ಬಿಟ್ಟು ಕಳುಹಿಸಿದ್ದನ್ನು ಹೇಳಲು, ಕಳ್ಳನು “ಹಾಗಾದರೆ ನಾನೂ ನಿನ್ನ ಸತ್ಯವನ್ನು ಮೆಚ್ಚಿ ಬಿಟ್ಟುಕೊಟ್ಟಿದ್ದೇನೆ; ಆಭರಣ ಸಹಿತವಾಗಿ ನಿಮ್ಮ ಮನೆಗೆ ನೀನು ಹೋಗು!” ಎಂದು ಅವಳನ್ನು ಬಾಧಿಸದೆ ಅವಳಿಗೆ ಕಾವಲಾಗಿ ಮನೆಯತನಕ ಬಂದು ಕಳುಹಿಸಿ ಹೋದನು. ಅವಳ ಗಂಡನು ಏನೇನು ನಡೆಯುತ್ತದೆಯೋ ನೋಡೋಣವೆಂದು ಮೊದಲಿಂದಲೂ ಅವಳನ್ನು ಕಾಣದಂತೆ ಹಿಂಬಾಲಿಸಿ ಹೋಗುತ್ತಿದ್ದು ಕಳ್ಳನು ಬಿಟ್ಟಕೂಡಲೆ ಅವಳಿಗಿಂತ ಮುಂಚೆ ಮನೆಗೆ ಬಂದಿದ್ದನು. ನಡೆದ ಸಂಗತಿಯನ್ನು ವಿಚಾರಿಸಲು ಅವಳು ಒಂದನ್ನೂ ಮರೆಮಾಚದಂತೆ ಹೇಳಿದಳು. ಮನೆಯಿಂದ ಹೊರಟಾಗ ಹೇಗಿದ್ದಳೋ ಬಂದಾಗಲೂ ಹಾಗೆಯೇ ಇದ್ದಳು. ಮುಖದ ಕಳೆ ಅಚ್ಚಳಿಯದಂತಿದ್ದಿತು; ಅವಳ ಸತ್ಯವನ್ನೂ ಶುದ್ಧಿಯನ್ನೂ ಕಂಡು ಸಮುದ್ರದತ್ತನು ಸಂತೋಷಿಸಿ ಅವಳೊಡನೆ ಸುಖವಾಗಿದ್ದನು.

ಹೀಗೆಂದು ಕಥೆ ಹೇಳಿ ಬೇತಾಳನು “ಮಹಾರಾಜ! ಆ ವರ್ತಕರು, ಕಳ್ಳ ಇವರಲ್ಲಿ ಯಾರು ಹೆಚ್ಚಿನ ತ್ಯಾಗಿ ಹೇಳು! ತಿಳಿದಿದ್ದೂ ಹೇಳದಿದ್ದರೆ ನಿನ್ನ ತಲೆ ನೂರು ಪಾಲಾಗುತ್ತದೆ!” ಎಂದನು. ರಾಜನು, “ಕಳ್ಳನೇ ಹೆಚ್ಚಿನ ತ್ಯಾಗಿ; ಅವಳು ಅನ್ಯನಲ್ಲಿ ಆಸಕ್ತಳಾಗಿದ್ದಾಳೆಂದು ತಿಳಿದಿದ್ದದ್ದರಿಂದ ಕುಲೀನನಾದ ಗಂಡನು ಬಿಟ್ಟುಕೊಟ್ಟದ್ದು ಹೆಚ್ಚಲ್ಲ; ಇನ್ನೊಬ್ಬನಿಗೆ ಮೊದಲಿದ್ದ ಕಾತರ ಇರಲಿಲ್ಲ; ಅಲ್ಲದೆ ಬೆಳಗಾದ ಮೇಲೆ ಗಂಡನು ತನ್ನ ಮೇಲೆ ದೂರು ಕೊಟ್ಟಾನೆಂಬ ಹೆದರಿಕೆಯೂ ಇತ್ತು; ಕಳ್ಳನಾದರೆ, ಯಾರಿಗೂ ಕಾಣದಂತೆ ಕದ್ದು ತಿರುಗುವವನು; ಯಾರನ್ನೂ ಲಕ್ಷಿಸುವವನಲ್ಲ; ಕೆಟ್ಟ ಕೆಲಸವೇ ಅವನ ಉದ್ಯೋಗ; ಅಂಥವನು ಕೈಗೆ ಸಿಕ್ಕಿದ್ದ ಸ್ತ್ರೀರತ್ನವನ್ನು ಬಿಟ್ಟುಕೊಟ್ಟನು; ಆದ್ದರಿಂದ ಅವನೇ ಹೆಚ್ಚಿನ ತ್ಯಾಗಿ!” ಎಂದನು.

ಹೀಗೆ ಮಾತನಾಡಿದ್ದರಿಂದ ಬೇತಾಳನು ರಾಜನ ಹೆಗಲಿಂದ ಮಾಯವಾಗಿ ಮೊದಲಿದ್ದ ಸ್ಥಳಕ್ಕೇ ಹೋಗಿಬಿಟ್ಟನು.

೧೧

೧೮. ತ್ರಿವಿಕ್ರಮಸೇನನು ಹನ್ನೊಂದನೆಯ ಸಾರಿ ಹೆಣವನ್ನು ಹೆಗಲ ಮೇಲೆ ಹಾಕಿಕೊಂಡು ಹೊರಟನು. ಬೇತಾಳನು ಮತ್ತೊಂದು ಕಥೆಯನ್ನು ಆರಂಭಿಸಿದನು:-

ಉಜ್ಜಯಿನಿಯಲ್ಲಿ ಧರ್ಮಧ್ವಜನೆಂಬ ರಾಜನಿದ್ದನು. ಅವನಿಗೆ ಇಂದುಲೇಖೆ ತಾರಾವಲೀ ಮೃಗಾಂಕವತೀ ಎಂಬ ಮೂವರು ಪ್ರಿಯಪತ್ನಿಯರಿದ್ದರು. ಅವರೊಡನೆ ಅವನು ಒಂದುಸಾರಿ ವಸಂತಸಮಯದಲ್ಲಿ ಉದ್ಯಾನದೊಳಗೆ ವಿಹರಿಸುತ್ತ, ವಿನೋದಕ್ಕಾಗಿ ಇಂದುಲೇಖೆಯ ಜಡೆಯನ್ನು ಹಿಡಿದೆಳೆದನು. ಆಗ ಅವಳು ಕಿವಿಗೆ ಸಿಕ್ಕಿಸಿಕೊಂಡಿದ್ದ ನೈದಿಲೆ ಹೂವು ತೊಡೆಯ ಮೇಲೆ ಕಳಚಿಬಿದ್ದು ತೊಡೆ ಗಾಯವಾಗಿಬಿಟ್ಟಿತು. ಅವಳು “ಹಾ!” ಎಂದು ಮೂರ್ಛೆಹೋದಳು. ದೊರೆಯೂ ಪರಿಜನರೂ ಕಳವಳಗೊಂಡು ಅವಳನ್ನು ಸಂತಯಿಸಿ ಶೈತ್ಯೋಪಚಾರ ಮಾಡಿದರು. ಮನೆಗೆ ಬಂದಮೇಲೆ ರಾಜವೈದ್ಯರು ವ್ರಣ ಮಾಯುವಂತೆ ಔಷಧ ಹಾಕಿದರು; ರಾತ್ರಿ ಎರಡನೆಯ ಹೆಂಡತಿಯಾದ ತಾರಾವಳಿಯೊಡನೆ ಚಂದ್ರಪ್ರಾಸಾದದಲ್ಲಿ ಮಲಗಿರಲು, ಒಂದು ಹೊತ್ತಿನಲ್ಲಿ ಜಾಲಂದ್ರದಿಂದ ಚಂದ್ರಕಿರಣಗಳು ಪ್ರವೇಶಮಾಡಿ ಅವಳ ಮೇಲೆ ಬಿದ್ದುವು. ಅವಳು “ಅಯ್ಯೋ! ನನ್ನ ಮೈ ಸುಟ್ಟುಹೋಯಿತು!” ಎಂದು ಕೂಗಿಕೊಂಡು ಚಟ್ಟನೆದ್ದಳು. ರಾಜನು ಗಾಬರಿಯಾಗಿ ಎದ್ದು ನೋಡಲು, ಅವಳ ಮೈಮೇಲೆ ಹೊಪ್ಪಳೆಗಳು ಬಂದಿದ್ದವು. ಅದೇನೆಂದು ಕೇಳಲು “ನನ್ನ ಮೈಮೇಲೆ ಎಲ್ಲೆಲ್ಲಿ ಬಟ್ಟೆ ಸರಿದಿತ್ತೋ ಅಲ್ಲಲ್ಲಿ ಚಂದ್ರಕಿರಣ ತಗಲಿ ಹೀಗಾಗಿದೆ.” ಎಂದು ಉತ್ತರಕೊಟ್ಟಳು. ಅವಳನ್ನು ತಾವರೆ ಎಲೆಯ ಮೇಲೆ ಮಲಗಿಸಿ ಚಂದನದ ಲೇಪವನ್ನು ಸವರುವಂತೆ ಪರಿಜನರಿಗೆ ಆಜ್ಞೆಮಾಡಿ, ಮೂರನೆಯ ಹೆಂಡತಿಯಾದ ಮೃಗಾಂಕವತಿಗೆ ಹೇಳಿಕಳುಹಿಸಿದನು. ಅವಳು ತನ್ನ ಮಂದಿರದಿಂದ ಬರುತ್ತಿರಲು, ಆ ನಿಶ್ಶಬ್ದವಾದ ರಾತ್ರಿಯಲ್ಲಿ ದೂರದಿಂದ ಯಾರೋ ಒನಕೆ ಕುಟ್ಟುತ್ತಿದ್ದ ಸದ್ದು ಕೇಳಿತು. ಅದು ಕಿವಿಗೆ ಬಿತ್ತೋ ಇಲ್ಲವೋ ಅವಳು “ಅಯ್ಯೋ ಸತ್ತೆ!” ಎಂದು ಕೈಗಳನ್ನು ಕೊಡವಿಕೊಳ್ಳುತ್ತ ಅಲ್ಲಿಯೇ ಕುಳಿತುಬಿಟ್ಟಳು. ಕೂಡಲೆ ಅವಳನ್ನು ಪರಿಜನರು ಹಿಂದಕ್ಕೆ ಕರೆದುಕೊಂಡು ಹೋಗಿ ಹಾಸಿಗೆಯ ಮೇಲೆ ಮಲಗಿಸಿ ಏನಾಗಿದೆಯೆಂದು ನೋಡಲು ಅಂಗೈಗಳೆರಡೂ ಹೊಪ್ಪಳೆ ಬಂದಿದ್ದವು. ರಾಜನಿಗೆ ಈ ವರ್ತಮಾನ ತಿಳಿಯಿತು. ಅವನು ಬಂದು ನೋಡಿ ತುಂಬ ವ್ಯಥೆಪಟ್ಟು ಕೈಗಳಿಗೆ ಶ್ರೀಗಂಧವನ್ನು ಲೇಪಿಸುವಂತೆ ಹೇಳಿದನು; ಮತ್ತು ‘ಒಬ್ಬಳಿಗೆ ಮೈಮೇಲೆ ಹೂವು ಬಿದ್ದು ಗಾಯವಾಯಿತು, ಇನ್ನೊಬ್ಬಳಿಗೆ ಬೆಳದಿಂಗಳು ತಗುಲಿ ಮೈ ಸುಟ್ಟುಹೋಯಿತು, ಮತ್ತೊಬ್ಬಳಿಗೆ ಒನಕೆಯ ಪೆಟ್ಟು ಕೇಳಿ ಕೈ ಹುಣ್ಣಾಯಿತು; ಇವರು ಇಷ್ಟೊಂದು ಸೂಕ್ಷ್ಮ ಸ್ವಭಾವದವರಾಗಿಬಿಟ್ಟಿರುವುದು ಕಷ್ಟಕ್ಕೆ ಬಂದಿದೆ!’ ಎಂದು ರಾತ್ರಿಯೆಲ್ಲಾ ಕೊರಗಿದನು.

ಹೀಗೆಂದು ಕಥೆ ಹೇಳಿ ಬೇತಾಳನು “ಮಹಾರಾಜ! ಆ ಮೂವರು ರಾಣಿಯರಲ್ಲಿ ಯಾರು ಹೆಚ್ಚು ಸುಕುಮಾರಿ, ಹೇಳು; ತಿಳಿದಿದ್ದೂ ಹೇಳದಿದ್ದರೆ ನಿನ್ನ ತಲೆ ಸಿಡಿದು ಹೋಗುತ್ತದೆ” ಎಂದನು. ರಾಜನು “ಮೃಗಾಂಕವತಿಯೇ ಹೆಚ್ಚಿನ ಸುಕುಮಾರಿ; ಏಕೆಂದರೆ ಅವಳು ಒನಕೆಯ ಪೆಟ್ಟುಗಳನ್ನು ಕೇಳಿಯೇ, ಬರಿಯ ಸದ್ದಿನಿಂದಲೇ ಹೊಪ್ಪಳೆ ಬಂತು; ಮಿಕ್ಕವರಿಬ್ಬರಿಗೆ ಗಾಯವೂ ಗುಳ್ಳೆಯೂ ಆಗಬೇಕಾದರೆ ನೈದಿಲೆಯೂ ಚಂದ್ರಕಿರಣವೂ ಅವರ ಮೈಗೆ ಸೋಕಬೇಕಾಯಿತು. ಇವರು ಅವಳಿಗೆಂದಿಗೂ ಸಮನಲ್ಲ!” ಎಂದನು.

ಹೀಗೆ ಮಾತನಾಡಿಬಿಟ್ಟದ್ದರಿಂದ ಬೇತಾಳನು ರಾಜನ ಹೆಗಲಿನಿಂದ ಮಾಯವಾಗಿ ಮೊದಲಿದ್ದ ಸ್ಥಳಕ್ಕೇ ಹೋಗಿಬಿಟ್ಟನು.

೧೨

೧೯. ತ್ರಿವಿಕ್ರಮಸೇನನು ಹನ್ನೆರಡನೆಯ ಸಾರಿ ಹೆಣವನ್ನು ಹೆಗಲ ಮೇಲೆ ಹಾಕಿಕೊಂಡು ಹೊರಟನು. ಬೇತಾಳನು ಮತ್ತೊಂದು ಕಥೆಯನ್ನು ಆರಂಭಿಸಿದನು:-

ಅಂಗ ದೇಶದಲ್ಲಿ ಯಶಃಕೇತುವೆಂಬ ರಾಜನಿದ್ದನು. ಅವನು ತನ್ನ ಮಂತ್ರಿಯಾದ ದೀರ್ಘದರ್ಶಿಗೆ ರಾಜ್ಯಭಾರವಿಚಾರವನ್ನು ಒಪ್ಪಿಸಿ ತಾನು ಸ್ತ್ರೀಲೋಲುಪ್ತಿಯಲ್ಲಿದ್ದುಬಿಟ್ಟನು. ಆದರೆ ಜನರು ಮಂತ್ರಿಯೇ ರಾಜನನ್ನು ಸ್ತ್ರೀವ್ಯಸನದಲ್ಲಿಟ್ಟು ತಾನು ರಾಜಭೋಗವನ್ನನುಭವಿಸುತ್ತಾನೆ ಎಂದು ಆಡಿಕೊಳ್ಳುತ್ತಿದ್ದರು. ಈ ಅಪವಾದವನ್ನು ತಪ್ಪಿಸಿಕೊಳ್ಳಲು ಏನು ಮಾಡೋಣವೆಂದು ಅವನು ಒಂದು ದಿನ ತನ್ನ ಹೆಂಡತಿಯೊಡನೆ ಆಲೋಚಿಸಿದನು. ಆಕೆ ತೀರ್ಥಯಾತ್ರೆಯ ನೆವದಲ್ಲಿ ನಾಲ್ಕುದಿನ ಊರುಬಿಟ್ಟು ಹೋದರೆ ಒಳ್ಳೆಯದೆಂದು ಹೇಳಿದಳು. ಅದರಂತೆ ಅವನು ರಾಜನ ಅಪ್ಪಣೆ ಪಡೆದು ಹೊರಟು ಊರೂರು ತಿರುಗುತ್ತ ಪುಂಡ್ರದೇಶಕ್ಕೆ ಬಂದು ಅಲ್ಲಿ ಒಂದು ಶಿವದೇವಾಲಯದಲ್ಲಿ ತಂಗಿದ್ದನು. ಅಲ್ಲಿ ಪೂಜೆಗೆಂದು ಬಂದ ನಿಧಿದತ್ತನೆಂಬ ವರ್ತಕನ ಗುರುತಾಗಲು ಅವನೊಡನೆ ಸುವರ್ಣದ್ವೀಪಕ್ಕೆ ಹೊರಟನು. ಅಲ್ಲಿ ಕೆಲವು ಕಾಲವಿದ್ದು ವ್ಯಾಪಾರ ಮಾಡಿಕೊಂಡು ಹಿಂತಿರುಗುತ್ತಿರುವಾಗ ಸಮುದ್ರ ಮಧ್ಯದಲ್ಲಿ ಚಿನ್ನದ ರೆಂಬೆಗಳೂ ಹವಳದ ಕುಡಿಗಳೂ ರತ್ನದ ಹಣ್ಣುಗಳೂ ಇದ್ದ ಒಂದು ಕಲ್ಪವೃಕ್ಷ ಕಂಡಿತು. ಅದರಮೇಲೆ ಒಂದು ರತ್ನಪರ್ಯಂಕವೂ ಆ ಮಂಚದ ಮೇಲೆ ಒಬ್ಬ ದಿವ್ಯಸುಂದರಿಯೂ ಇದ್ದರು; ಅವಳು ವೀಣೆ ಹಿಡಿದು

ಯತ್ಕರ್ಮಬೀಜಮುಪ್ತಂ ಯೇನ ಪುರಾ ನಿಶ್ಚಿತಂ ಸ ತದ್ಭುಂಕ್ತೇ ।

ಪೂರ್ವಕೃತಸ್ಯ ಹಿ ಶಕ್ಯೋ ವಿಧಿನಾಪಿ ನ ಕರ್ತುಮನ್ಯಥಾ ಭಾವಃ ॥

ಎಂದು ಹಾಡಿ ಉತ್ತರಕ್ಷಣದಲ್ಲಿ ಆ ಮರಮಂಚಗಳೊಡನೆ ಮುಳುಗಿಬಿಟ್ಟಳು. ಅವನು ಆಶ್ಚರ್ಯದಿಂದ ಬೆರಗಾಗಿರಲು, ನಾವಿಕರು “ಇದು ನಿನಗೆ ಹೊಸದು ಅಷ್ಟೇಯೆ; ನಾವು ಇದನ್ನು ನೋಡುತ್ತಲೇ ಇರುತ್ತೇವೆ!” ಎಂದುಬಿಟ್ಟರು. ತೀರಕ್ಕೆ ಬಂದಮೇಲೆ ಅವನು ವರ್ತಕನಿಗೆ ಹೇಳಿ ತಮ್ಮೂರಿಗೆ ಹಿಂತಿರುಗಿ ಬಂದನು. ಎಲ್ಲರೂ ಅವನನ್ನು ಆದರದಿಂದ ಬರಮಾಡಿಕೊಂಡರು. ದೊರೆಯು ತುಂಬ ಕುತೂಹಲದಿಂದ ಅವನ ಪ್ರಯಾಣವೃತ್ತಾಂತವನ್ನು ಕೇಳಲು ಅವನು ಆ ದಿವ್ಯಸ್ತ್ರೀಯ ವಿಚಾರವನ್ನು ತಿಳಿಸಿದನು. ಕೂಡಲೆ ಅವನಿಗೆ ಅವಳನ್ನು ನೋಡಬೇಕೆಂದು ಮನಸ್ಸಾಯಿತು. ಮಂತ್ರಿಗೆ ರಾಜ್ಯವನ್ನು ಒಪ್ಪಿಸಿ ತಾನು ತಾಪಸವೇಷವನ್ನು ಧರಿಸಿ ಒಂದು ರಾತ್ರಿ ಒಬ್ಬನೇ ಹೊರಟು ದಾರಿಯಲ್ಲಿ ಕುಶನಾಭನೆಂಬ ಮುನಿಯನ್ನು ಕಂಡನು. ಅವನು ಹೇಳಿದಂತೆ ಲಕ್ಷ್ಮೀದತ್ತನೆಂಬ ವರ್ತಕನೊಡನೆ ಸುವರ್ಣದ್ವೀಪಕ್ಕೆ ಹೊರಟನು. ದಾರಿಯಲ್ಲಿ ಆ ಕಲ್ಪವೃಕ್ಷವೂ ದಿವ್ಯಸ್ತ್ರೀಯೂ ಕಂಡುಬಂದರು. ಆಕೆಯು

ಯತ್ಕರ್ಮಬೀಜಮುಪ್ತಂ ಯೇನ ಪುರಾ ನಿಶ್ಚಿತಂ ಸ ತದ್ಭುಂಕ್ತೇ ।

ಪೂರ್ವಕೃತಸ್ಯ ಹಿ ಶಕ್ಯೋ ವಿಧಿನಾಪಿ ನ ಕರ್ತುಮನ್ಯಥಾಭಾವಃ ॥

ತಸ್ಮಾದ್ಯತ್ರ ಯಥಾ ಯದ್ಭವಿತವ್ಯಂ ಯಸ್ಯ ದೈವಯೋಗೇನ ।

ತತ್ರ ತಥಾ ತತ್ಪ್ರಾಪ್ತ್ಯೈ ವಿವಶೋಸೌ ನೀಯತೇಽತ್ರ ನ ಭ್ರಾಂತಿಃ ॥

ಎಂದು ಹಾಡಿದಳು. ರಾಜನು ಅದನ್ನು ಸ್ತಬ್ಧನಾಗಿ ಕೇಳಿ “ಸಮುದ್ರರಾಜ! ಇವಳನ್ನು ಮುಚ್ಚಿಟ್ಟುಕೊಂಡು ನೀನು ಹರಿಗೆ ಮೋಸಮಾಡಿದೆ!” ಎಂದುಕೊಳ್ಳುತ್ತ, ಅವಳು ಮುಳುಗಿದೊಡನೆ ಅವಳ ಹಿಂದೆ ತಾನೂ ನೀರಿನಲ್ಲಿ ಹಾರಿದನು. ಲಕ್ಷ್ಮೀದತ್ತನಿಗೆ ಗಾಬರಿಯಾಯಿತು. ಅಷ್ಟುಹೊತ್ತಿಗೆ “ಅಯ್ಯಾ! ಕಳವಳ ಪಡಬೇಡ! ಅವನು ಯಶಃಕೇತುವೆಂಬ ದೊರೆ; ತಾಪಸವೇಷದಲ್ಲಿದ್ದ; ಈ ಸ್ತ್ರೀಗೋಸ್ಕರವೇ ಬಂದಿದ್ದ; ಅವಳು ಹಿಂದಿನ ಜನ್ಮದಲ್ಲಿ ಅವನ ಹೆಂಡತಿಯಾಗಿದ್ದಳು; ಅವಳನ್ನು ಪಡೆದುಕೊಂಡು ಅಂಗರಾಜ್ಯಕ್ಕೆ ಹಿಂತಿರುಗಿಹೋಗುತ್ತಾನೆ!” ಎಂದು ಅಶರೀರವಾಣಿಯಾಯಿತು. ಅದನ್ನು ಕೇಳಿ ವರ್ತಕನು ನಿಶ್ಚಿಂತನಾಗಿ ಮುಂದಕ್ಕೆ ಹೋದನು. ಯಶಃಕೇತುವು ಸಮುದ್ರದೊಳಕ್ಕೆ ಹೋಗಲು ಅಲ್ಲಿ ಒಂದು ನಗರವಿತ್ತು. ಆದರೆ ಯಾವ ಮನೆಯನ್ನು ಹೊಕ್ಕು ನೋಡಿದರೂ ಯಾರೂ ಇಲ್ಲ. ಕೊನೆಗೆ ಅಲ್ಲಿ ಎತ್ತರವಾದ ಒಂದು ಮಣಿಮಂದಿರವನ್ನು ನೋಡಿ ಒಳಗೆ ಹೋಗಲು ಅಲ್ಲಿ ಆಕೆಯನ್ನು ಕಂಡನು. ಪರಸ್ಪರ ಯೋಗಕ್ಷೇಮವಾದ ಮೇಲೆ ರಾಜನು ತನ್ನ ವೃತ್ತಾಂತವನ್ನು ತಿಳಿಸಿ ಅವಳಾರೆಂದು ಕೇಳಿದನು. ಅವಳು “ನಾನು ಮೃಗಾಂಕಸೇನನೆಂಬ ವಿದ್ಯಾಧರರಾಜನ ಮಗಳು. ನನ್ನ ಹೆಸರು ಮೃಗಾಂಕವತಿ. ನನ್ನನ್ನೊಬ್ಬಳನ್ನೇ ಇಲ್ಲಿ ಬಿಟ್ಟು ನಮ್ಮ ತಂದೆಯೂ ಪುರಜನರೂ ಎಲ್ಲರೂ ಎಲ್ಲಿ ಹೋದರೋ ಗೊತ್ತಿಲ್ಲ. ಆದ್ದರಿಂದ ಕಲ್ಪವೃಕ್ಷದ ಮೇಲೆ ಹತ್ತಿಬಂದು ವಿಧಿವಿಲಾಸವನ್ನು ಹೇಳಿಕೊಳ್ಳುತ್ತಿದ್ದೇನೆ.” ಎಂದಳು. ತನ್ನ ಹೆಂಡತಿಯಾಗಬೇಕೆಂದು ಕೇಳಲು ಅವಳು “ಆಗಬಹುದು; ಆದರೆ ಪ್ರತಿ ಅಷ್ಟಮಿಯೂ ಚತುರ್ದಶಿಯೂ ನಾನು ಊರು ಬಿಟ್ಟು ಹೋಗುತ್ತೇನೆ. ತಿಂಗಳಿಗೆ ಈ ನಾಲ್ಕುದಿನ ನಿನ್ನೊಡನೆ ನಾನು ಇರುವುದಿಲ್ಲ; ಅದಕ್ಕೆ ನೀನು ಅಡ್ಡಿ ಮಾಡಕೂಡದು” ಎಂದಳು. ಅವನು ಒಪ್ಪಿ ಅವಳನ್ನು ಗಾಂಧರ್ವವಿವಾಹ ಮಾಡಿಕೊಂಡನು. ಸ್ವಲ್ಪ ದಿವಸದಲ್ಲಿ ಕೃಷಪಕ್ಷದ ಚತುರ್ದಶಿ ಬಂತು. ಆಗ ಅವಳು “ನಾನು ಸ್ವಲ್ಪ ಕೆಲಸದ ಮೇಲೆ ಎಲ್ಲಿಯೋ ಹೋಗಬೇಕಾಗಿದೆ; ನೀನು ಇಲ್ಲಿಯೇ ಇರು. ಇಲ್ಲಿ ಒಂದು ಸ್ಫಟಿಕಮಂದಿರವಿದೆ; ಅಲ್ಲಿಗೆ ಹೋಗಬೇಡ; ಇಲ್ಲಿರುವ ಭಾವಿಗೆ ಬಿದ್ದೀಯೆ; ಅಲ್ಲಿ ಬಿದ್ದರೆ ಭೂಲೋಕಕ್ಕೆ ಹೋಗಿಬಿಡುತ್ತೀಯೆ!” ಎಂದು ಊರು ಬಿಟ್ಟು ಹೊರಟಳು. ರಾಜನು ಕತ್ತಿಹಿಡಿದು ಅವಳಿಗೆ ತಿಳಿಯದಂತೆ ಅವಳ ಹಿಂದೆಯೇ ಹೋದನು. ಸ್ವಲ್ಪದೂರ ಹೋದಮೇಲೆ ಒಬ್ಬ ರಾಕ್ಷಸನು ಗರ್ಜಿಸುತ್ತ ಬಂದು ಮೃಗಾಂಕವತಿಯನ್ನು ಹಿಡಿದು ಬಾಯಲ್ಲಿ ಹಾಕಿಕೊಂಡು ನುಂಗಿಬಿಟ್ಟನು. ರಾಜನು ಓಡಿಹೋಗಿ ಕೋಪದಿಂದ ಅವನ ಕತ್ತನ್ನು ಕತ್ತರಿಸಿಹಾಕಿದನು. ಅವನ ದೇಹವನ್ನು ಒಡೆದುಕೊಂಡು ಮೃಗಾಂಕವತಿಯು ಹೊರಕ್ಕೆ ಬಂದಳು. ರಾಜನು ಅವಳನ್ನು ಆಲಿಂಗಿಸಿಕೊಂಡು “ಪ್ರಿಯೇ, ಇದೇನು ಮಾಯೆಯೋ ಕನಸೋ?” ಎಂದು ಕೇಳಲು ಅವಳು “ಮಹಾರಾಜ! ಇದು ಮಾಯೆಯೂ ಅಲ್ಲ ಕನಸೂ ಅಲ್ಲ; ನನಗೆ ನನ್ನ ತಂದೆಯಾದ ವಿದ್ಯಾಧರರಾಜನಿಂದ ಶಾಪವಿತ್ತು; ಅದು ಬಂದ ಬಗೆ ಹೀಗೆ; ಅವನಿಗೆ ಗಂಡು ಮಕ್ಕಳಿದ್ದರೂ ನನ್ನ ಮೇಲಣ ವಾತ್ಸಲ್ಯದಿಂದ ನನ್ನನ್ನು ಬಿಟ್ಟು ಊಟಮಾಡುತ್ತಿರಲಿಲ್ಲ; ಒಂದು ಚತುರ್ದಶಿಯ ದಿವಸ ನಾನು ಇಲ್ಲಿಗೆ ಬಂದು ಅಂದೆಲ್ಲಾ ಗೌರೀಪೂಜೆಯಲ್ಲಿಯೇ ಇದ್ದುಬಿಟ್ಟೆ; ನನ್ನನ್ನು ಕಾದು ಕಾದು ನಮ್ಮ ತಂದೆ ಆವತ್ತೆಲ್ಲಾ ಊಟಮಾಡದೆ ಉಪವಾಸವಿದ್ದುಬಿಟ್ಟನು. ಆದ್ದರಿಂದ ಸಂಜೆ ನಾನು ಮನೆಗೆ ಹೋದಾಗ ಅವನು ಸಿಟ್ಟುಗೊಂಡು “ಇನ್ನು ಮೇಲೆ ಈ ಊರಲ್ಲಿ ನೀನು ಒಬ್ಬಳೇ ಇರು; ಅಷ್ಟಮೀ ಚತುರ್ದಶೀ ದಿನಗಳಲ್ಲಿ ನೀನು ಶಿವಪೂಜೆಗೆ ಊರಹೊರಕ್ಕೆ ಹೋದಾಗ, ಈಗ ನನ್ನನ್ನು ಹಸಿವು ತಿಂದಂತೆ ನಿನ್ನನ್ನೂ ಒಬ್ಬ ರಾಕ್ಷಸನು ತಿನ್ನುವನು; ಅವನ ಹೃದಯವನ್ನು ಭೇದಿಸಿಕೊಂಡು ಹೊರಕ್ಕೆ ಬರುತ್ತೀಯೆ; ಅಂಗರಾಜನಾದ ಯಶಃಕೇತುವು ಬಂದು ಆ ರಾಕ್ಷಸನನ್ನು ಕೊಂದಾಗ ನಿನಗೆ ಶಾಪವಿಮೋಚನೆಯಾಗುತ್ತದೆ; ಆಗ ಈ ಶಾಪವೂ ನಿನ್ನ ವಿದ್ಯಗಳೂ ಎಲ್ಲಾ ನಿನಗೆ ಜ್ಞಾಪಕಕ್ಕೆ ಬರುತ್ತವೆ” ಎಂದು ಹೇಳಿ ಭೂಲೋಕಕ್ಕೆ ಹೊರಟುಹೋದನು. ನಾನು ಇನ್ನು ನಮ್ಮ ತಂದೆಯ ಹತ್ತಿರಕ್ಕೆ ಹೋಗುತ್ತೇನೆ; ನೀನು ನಿಮ್ಮ ರಾಜ್ಯಕ್ಕೆ ಬೇಕಾದರೂ ಹೋಗಬಹುದು; ಇಲ್ಲಿಯೇ ಬೇಕಾದರೂ ಇರಬಹುದು" ಎಂದಳು. ರಾಜನಿಗೆ ತುಂಬಾ ದುಃಖವಾಯಿತು; ಇನ್ನೊಂದು ವಾರವಾದರೂ ಅವಳು ತನ್ನೊಡನೆ ಇರಬೇಕೆಂದು ಬೇಡಿಕೊಂಡನು. ಅದಕ್ಕೆ ಅವಳು ಒಪ್ಪಿಕೊಂಡಳು. ಆರು ದಿನ ಅವಳೊಡನೆ ಅಲ್ಲಿಯೇ ಇದ್ದು ಏಳನೆಯ ದಿನ ಉಪಾಯವಾಗಿ ಅವಳನ್ನು ಯಂತ್ರದ ಬಾವಿಯ ಹತ್ತಿರಕ್ಕೆ ಕರೆತಂದು ಅವಳನ್ನು ತಬ್ಬಿಕೊಂಡು ಅದರೊಳಗೆ ಹಾರಿಬಿಟ್ಟನು. ಎದ್ದಾಗ ತನ್ನ ಉದ್ಯಾನದಲ್ಲಿದ್ದ ಕೊಳದಲ್ಲಿದ್ದನು. ಉದ್ಯಾನಪಾಲಕನು ಅವರನ್ನು ನೋಡಿ ಮಂತ್ರಿಗೆ ವರ್ತಮಾನ ಕೊಟ್ಟನು. ಎಲ್ಲರಿಗೂ ತುಂಬಾ ಸಂತೋಷವಾಯಿತು. ವಾರತುಂಬಿ ವಿದ್ಯಾಧರಿಯು ತನ್ನ ತಂದೆಯ ಹತ್ತಿರಕ್ಕೆ ಹೋಗಬೇಕೆಂದು ನೋಡಲು, ತನಗೆ ಹಾರುವ ವಿದ್ಯೆಯೇ ಮರೆತುಹೋಗಿತ್ತು. ಅದರಿಂದ ಅವಳಿಗೆ ದುಃಖವಾದರೂ ರಾಜನಿಗೆ ಸಂತೋಷವೇ ಆಯಿತು. ಇದನ್ನು ನೋಡಿ ಮಂತ್ರಿಯು ತನ್ನ ಮನೆಗೆ ಹೋಗಿ ಅಂದಿನ ರಾತ್ರಿಯೇ ಎದೆಯೊಡೆದು ಸತ್ತುಹೋದನು. ಯಶಃಕೇತುವು ರಾಜ್ಯಭಾರವನ್ನು ತಾನೇ ವಹಿಸಿಕೊಂಡು ಚಿರಕಾಲ ರಾಜ್ಯವಾಳುತ್ತಿದ್ದನು.

ಹೀಗೆಂದು ಕಥೆ ಹೇಳಿ ಬೇತಾಳನು “ಮಹಾರಾಜ! ಆ ಮಂತ್ರಿಯು ಎದೆ ಒಡೆದು ಸತ್ತದ್ದೇಕೆ? ರಾಜನಿಗೆ ಹಠಾತ್ತನೆ ಅಂಥ ಅಭ್ಯುದಯ ಉಂಟಾಯಿತು ಎಂದೇ? ಇಲ್ಲ, ಆ ದಿವ್ಯಸ್ತ್ರೀಯು ತನಗೆ ದೊರೆಯಲಿಲ್ಲವಲ್ಲಾ ಎಂದೋ?ಇಲ್ಲ, ರಾಜ ಬಂದದ್ದರಿಂದ ತನಗೆ ರಾಜ್ಯಭೋಗ ತಪ್ಪಿಹೋಯಿತು ಎಂದೋ? ಉತ್ತರ ಹೇಳದಿದ್ದರೆ ನಿನ್ನ ತಲೆ ಒಡೆದು ಹೋಗುತ್ತದೆ” ಎಂದು ಹೇಳಿದನು. ರಾಜನು “ಆ ಮಂತ್ರಿಯು ಶುಭಚರಿತ್ರನಾದವನು; ಅವನು ಎದೆಯೊಡೆದು ಸಾಯಲು ಇದೊಂದೂ ಕಾರಣವಲ್ಲ; ಸಾಮಾನ್ಯ ಸ್ತ್ರೀಯರಲ್ಲಿ ಆಸಕ್ತನಾಗಿದ್ದೇ ರಾಜ್ಯವನ್ನು ಇಷ್ಟು ಉಪೇಕ್ಷೆಮಾಡಿದ್ದನಲ್ಲಾ, ಇನ್ನು ಈ ದಿವ್ಯಸ್ತ್ರೀ ಸಿಕ್ಕಿಬಿಟ್ಟಮೇಲೆ ಏನು ಗತಿ? ನಾನು ಎಷ್ಟು ಕಷ್ಟಪಡಲಿ, ಅದು ಇನ್ನೂ ಹೆಚ್ಚೇ ಆಗುತ್ತಹೋಗುತ್ತದಲ್ಲ! ಎಂದು ಚಿಂತಿಸಿ ಅವನ ಎದೆ ಒಡೆದುಹೋಯಿತು!” ಎಂದು ಉತ್ತರವಿತ್ತನು.

ಹೀಗೆ ಮಾತನಾಡಿ ಬಿಟ್ಟದ್ದರಿಂದ ಬೇತಾಳನು ರಾಜನ ಹೆಗಲಿನಿಂದ ಮಾಯವಾಗಿ ಮೊದಲಿದ್ದ ಸ್ಥಳಕ್ಕೇ ಹೋಗಿಬಿಟ್ಟನು.

೧೩

೨೦. ತ್ರಿವಿಕ್ರಮಸೇನನು ಹದಿಮೂರನೆಯ ಸಾರಿ ಹೆಣವನ್ನು ಹೆಗಲಮೇಲೆ ಹಾಕಿಕೊಂಡು ಹೊರಟನು. ಬೇತಾಳನು ಮತ್ತೊಂದು ಕಥೆಯನ್ನು ಆರಂಭಿಸಿದನು:-

ವಾರಾಣಸಿಯಲ್ಲಿ ದೇವಸ್ವಾಮಿಯೆಂಬ ಬ್ರಾಹ್ಮಣನಿದ್ದನು. ಅವನ ಮಗನಾದ ಹರಿಸ್ವಾಮಿಯು ಒಂದುದಿನ ರಾತ್ರಿ ಮಹಡಿಯ ಮಚ್ಚಿನ ಮೇಲೆ ಬೆಳದಿಂಗಳಿನಲ್ಲಿ ಮಲಗಿ ನಿದ್ರೆಹೋಗಿರಲು, ಆಕಾಶದಲ್ಲಿ ಹೋಗುತ್ತಿದ್ದ ಮದನವೇಗನೆಂಬ ವಿದ್ಯಾಧರನು ಅವನ ಹೆಂಡತಿಯನ್ನು ಹೊತ್ತುಕೊಂಡು ಹೋದನು. ಹರಿಸ್ವಾಮಿಯು ಎದ್ದುನೋಡಿ ಹೆಂಡತಿಯಿಲ್ಲದಿರಲು, ಅವಳಿಗಾಗಿ ತುಂಬ ಸಂಕಟಪಟ್ಟು, ತೀರ್ಥಯಾತ್ರೆಗಾಗಿ ಹೊರಟುಬಿಟ್ಟನು. ಒಂದು ಸಲ ತುಂಬ ಹಸಿವಿನಿಂದ ಬಳಲಿ ಪದ್ಮನಾಭನೆಂಬ ಬ್ರಾಹ್ಮಣನ ಮನೆಯ ಬಾಗಿಲಲ್ಲಿ ನಿಂತಿರಲು ಆ ಮನೆಯಾಕೆ “ಹೊಟ್ಟೆಯೆಂಬುದು ಕೆಟ್ಟದ್ದು; ಯಾರಿಗಾದರೂ ಜೀವ ಕುಗ್ಗಿ ಹೋಗುತ್ತದೆ” ಎಂದುಕೊಂಡು ಕರುಣೆಯಿಂದ ಅವನಿಗೆ ಒಂದು ಪಾತ್ರೆಯ ತುಂಬ ಪರಮಾನ್ನವನ್ನು ತಂದು ಕೊಟ್ಟಳು. ಅದನ್ನು ಅವನು ತೆಗೆದುಕೊಂಡು ಹೋಗಿ ಒಂದು ಕೊಳದ ಹತ್ತಿರವಿದ್ದ ಆಲದಮರದ ಕೆಳಗೆ ಇಟ್ಟು ಕೈಕಾಲು ತೊಳೆದುಕೊಳ್ಳುವುದಕ್ಕೆ ಹೋದನು. ಅಷ್ಟು ಹೊತ್ತಿಗೆ ಒಂದು ಗಿಡುಗವು ಎಲ್ಲಿಂದಲೋ ಒಂದು ಕೃಷ್ಣಸರ್ಪವನ್ನು ಕಚ್ಚಿಕೊಂಡು ಬಂದು ಆ ಮರದ ಮೇಲೆ ಕೂತುಕೊಂಡಿತು. ಪ್ರಾಣಸಂಕಟದಲ್ಲಿದ್ದ ಆ ಹಾವಿನ ಬಾಯಿಂದ ವಿಷದ ಜೊಲ್ಲು ಸುರಿದು ಆ ಪರಮಾನ್ನದೊಳಗೆ ಬಿತ್ತು. ಬ್ರಾಹ್ಮಣನು ಬಂದು ಅದನ್ನು ತಿನ್ನಲು ವಿಷಜ್ವಾಲೆ ಏರಿ ಸತ್ತುಹೋದನು. ವಿಧಿ ವಿಮುಖವಾದ್ದರಿಂದ ಹಾಲು ತುಪ್ಪ ಸಕ್ಕರೆ ಹಾಕಿ ಮಾಡಿದ ಪರಮಾನ್ನವೂ ವಿಷವಾಯಿತು.

ಹೀಗೆಂದು ಕಥೆ ಹೇಳಿ ಬೇತಾಳನು “ಮಹಾರಾಜ! ಆ ಬ್ರಾಹ್ಮಣನನ್ನು ಕೊಂದ ದೋಷ ಯಾರಿಗೆ ಎಂದು ಯಮಧರ್ಮರಾಯನು ನಿಶ್ಚಯಿಸಲಾರದೆ ಹೋದನು. ನಿನಗೆ ಗೊತ್ತಿದ್ದರೆ ಹೇಳು. ಇಲ್ಲದಿದ್ದರೆ ತಲೆ ಸಿಡಿದುಹೋಗುತ್ತದೆ!” ಎಂದನು. ರಾಜನು “ಆ ದೋಷ ಯಾರಿಗೆಂದು ಹೇಳೋಣ! ಹಾವಿಗೆಂದು ಹೇಳೋಣವೇ? ಪಾಪ! ಅದೇನು ಮಾಡೀತು? ಶತ್ರುವಿನ ಬಾಯಿಗೆ ಸಿಕ್ಕಿ ಪರವಶವಾಗಿದ್ದದ್ದರಿಂದ ಅದರದೇನೂ ತಪ್ಪಿಲ್ಲ. ಗಿಡುಗನೆಂದು ಹೇಳೋಣವೇ? ಅದರದು ತಾನೇ ಏನು ತಪ್ಪು? ಹಸಿದಾಗ ಅಕಸ್ಮಾತ್ ಸಿಕ್ಕಿದ ತನ್ನ ತಿಂಡಿಯನ್ನು ತಾನು ತಿನ್ನುತ್ತಿತ್ತು. ಅನ್ನವಿಕ್ಕಿದ ದಂಪತಿಗಳದೆಂದು ಹೇಳೋಣವೇ? ಅದು ತಾನೇ ಹೇಗೆ ಸಂಭವಿಸೀತು? ಧರ್ಮಬುದ್ಧಿಯೊಂದರಿಂದಲೇ ಅವರು ಅನ್ನದಾನ ಮಾಡಿದರು. ಆ ಬ್ರಹ್ಮಹತ್ಯಾದೋಷ ಯಾರಿಗಾದರೂ ಬರುವುದಿದ್ದರೆ, ಇದೊಂದನ್ನೂ ವಿಚಾರಮಾಡದೆ ಹಾವು ಗಿಡುಗ ಅನ್ನದಾತೃಗಳು ಇವರುಗಳಲ್ಲಿ ಯಾರಮೇಲಾದರೂ ತಪ್ಪನ್ನು ಹಾಕುವವರಿಗೆ ಬರಬೇಕು; ಅಷ್ಟೇಯೆ!” ಎಂದನು.

ಹೀಗೆ ಮಾತನಾಡಿಬಿಟ್ಟಿದ್ದರಿಂದ ಬೇತಾಳನು ರಾಜನ ಹೆಗಲಿನಿಂದ ಮಾಯವಾಗಿ ಮೊದಲಿದ್ದ ಸ್ಥಳಕ್ಕೇ ಹೋಗಿಬಿಟ್ಟನು.

೧೪

೨೧. ತ್ರಿವಿಕ್ರಮಸೇನನು ಹದಿನಾಲ್ಕನೆಯ ಸಾರಿ ಹೆಣವನ್ನು ಹೆಗಲಮೇಲೆ ಹಾಕಿಕೊಂಡು ಹೊರಟನು. ಬೇತಾಳನು ಮತ್ತೊಂದು ಕಥೆಯನ್ನು ಆರಂಭಿಸಿದನು:-

ಅಯೋಧ್ಯೆಯಲ್ಲಿ ರತ್ನದತ್ತನೆಂಬ ಒಬ್ಬ ಧನಿಕನಾದ ವರ್ತಕನಿದ್ದನು. ಅವನಿಗೆ ರತ್ನವತಿಯೆಂಬ ರೂಪವತಿಯಾದ ಮಗಳಿದ್ದಳು. ಅವಳ ಗುಣ ರೂಪಗಳನ್ನು ನೋಡಿ ದೊಡ್ಡ ದೊಡ್ಡ ವರ್ತಕರಿರಲಿ, ರಾಜರೂ ಬಂದು ಅವಳನ್ನು ಮದುವೆಮಾಡಿಕೊಡಬೇಕೆಂದು ಕೇಳುತ್ತಿದ್ದರು. ಅವಳಿಗೋ ಗಂಡಸರೆಂದರೆ ಆಗದು. ಇಂದ್ರನೇ ಆಗಲಿ ನನಗೆ ಗಂಡ ಬೇಡ ಎನ್ನುವಳು; ಪ್ರಾಣವನ್ನಾದರೂ ಬಿಟ್ಟೇನು ಮದುವೆಮಾಡಿಕೊಳ್ಳುವುದಿಲ್ಲ ಎಂದು ಹಟಹಿಡಿದಿದ್ದಳು. ಹೀಗಿರಲು ಆ ಊರಿನಲ್ಲಿ ಎಲ್ಲೆಲ್ಲೂ ಕಳ್ಳತನವಾಗುತ್ತಿತ್ತು; ಕಳ್ಳ ಮಾತ್ರ ಯಾವ ತೋಟಿ ತಳವಾರರಿಗೂ ಸಿಕ್ಕಲಿಲ್ಲ. ಆದ್ದರಿಂದ ರಾಜನೇ ರಾತ್ರಿ ಕಾವಲು ತಿರುಗುತ್ತಿದ್ದು ಒಂದು ದಿನ ಅವನನ್ನು ಕಂಡು ಹಿಂಬಾಲಿಸಿದನು. ತಾನು ಕಳ್ಳನೆಂದು ಹೇಳಿಕೊಂಡು ಅವನ ಜೊತೆಯಲ್ಲಿ ಕಾಡಿನಲ್ಲಿದ್ದ ಅವನ ನೆಲಮಾಳಿಗೆ ಮನೆಗೆ ಹೋಗಿ ನೋಡಿಕೊಂಡು ಬಂದು ಅದಕ್ಕೆ ಸೇನೆಯಿಂದ ಮುತ್ತಿಗೆ ಹಾಕಿಸಿದನು. ಕಳ್ಳನು ಧೈರ್ಯದಿಂದ ಕಾದಿ ಸೇನೆಯನ್ನೆಲ್ಲಾ ಸೋಲಿಸಲು ರಾಜನೇ ಅವನೊಡನೆ ಸರಿಸಮನಾಗಿ ನಿಂತು ಹೋರಾಡಿ ಅವನನ್ನು ಸೆರೆಹಿಡಿದುಕೊಂಡು ಬಂದನು. ಶೂಲಕ್ಕೆ ಹಾಕಿಸಬೇಕೆಂದು ಅವನನ್ನು ಊರಿನಲ್ಲಿ ಮೆರವಣಿಗೆ ಮಾಡಿಸಿಕೊಂಡು ಹೋಗುತ್ತಿರಲು, ಮೈಯೆಲ್ಲಾ ಗಾಯವಾಗಿ ಧೂಳು ಮೆತ್ತಿಕೊಂಡಿದ್ದ ಅವನನ್ನು ನೋಡಿ ರತ್ನವತಿಗೆ ಮೋಹವುಂಟಾಗಿಬಿಟ್ಟಿತು. ತಂದೆಗೆ ತನ್ನ ಇಷ್ಟವನ್ನು ತಿಳಿಸಿ ಅವನನ್ನು ಬಿಡಿಸಿಕೊಂಡು ಬರಬೇಕೆಂದೂ ತಾನು ಅವನನ್ನು ಮದುವೆಯಾಗುವೆನೆಂದೂ ಹೇಳಿದಳು. ಅವನು ಆಶ್ಚರ್ಯಪಟ್ಟು “ಇದೇನಮ್ಮಾ ನೀನು ಆಡುವ ಮಾತು! ರಾಜಾಧಿರಾಜರು ಬಂದು ಕೇಳಿದರೂ ಬೇಡವೆಂದು ಹೇಳಿ, ವಧ್ಯಭೂಮಿಗೆ ಹೋಗುತ್ತಿರುವ ಈ ಪಾಪಿಕಳ್ಳನನ್ನು ಮದುವೆಮಾಡಿಕೊಳ್ಳುವೆನೆಂದು ಹೇಳುತ್ತೀಯೆ!” ಎಂದನು. ಅವಳು ಹಿಡಿದ ಹಟವನ್ನು ಬಿಡಲಿಲ್ಲ; “ದೊರೆಯ ಹತ್ತಿರಕ್ಕೆ ಹೋಗಿ ಅವಳನ್ನು ಬಿಡಿಸಿಕೊಂಡು ಬಾ; ಇಲ್ಲದಿದ್ದರೆ ಅವನೊಡನೆ ನಾನು ಸಹಗಮನಮಾಡಿ ಸಾಯುವುದೇ ಸರಿ!” ಎಂದಳು. ತನ್ನ ಐಶ್ವರ್ಯವನ್ನೆಲ್ಲಾ ಕೊಡುತ್ತೇನೆಂದರೂ ರಾಜನು ಅವನನ್ನು ಬಿಡಲೊಪ್ಪಲಿಲ್ಲ. ತಾನು ಸ್ವಂತವಾಗಿ ಅಷ್ಟೊಂದು ಹೋರಾಡಿ, ತನ್ನ ಜೀವವನ್ನೇ ಪಣವಾಗಿಟ್ಟು ತಂದ, ಊರಿಗೆ ಊರನ್ನೇ ಕೊಳ್ಳೆಹೊಡೆದಿದ್ದ, ಆ ಕಳ್ಳನನ್ನು ಬಿಟ್ಟುಕೊಡುವುದೇ? ಕೋಟಿ ವರಹ ಕೊಡುತ್ತೇನೆಂದರೂ ಒಪ್ಪಲಿಲ್ಲ; ಹೀಗೆ ವರ್ತಕನು ಹೋದ ಕೆಲಸವಾಗದೆ ಮನೆಗೆ ಬರಲು, ರತ್ನವತಿಯು ಸ್ನಾನಮಾಡಿ ಅರಿಸಿನದ ಸೀರೆಯುಟ್ಟು ಶ್ಮಶಾನಕ್ಕೆ ಹೊರಟಳು. ಅವಳ ತಾಯಿತಂದೆಗಳೂ ಬಂಧುಬಳಗಗಳೂ ಅವಳ ಹಿಂದೆಯೇ ಅಳುತ್ತ ಹೊರಟರು. ಶೂಲಕ್ಕೆ ಆಗತಾನೇ ಏರಿಸಿದ್ದ ಕಳ್ಳನು ಈ ವೃತ್ತಾಂತವನ್ನು ಕೇಳಿ ತಿಳಿದು, ಒಂದು ಕ್ಷಣ ಕಣ್ಣೀರು ಹಾಕಿ, ಮರುಕ್ಷಣ ನಕ್ಕು ಪ್ರಾಣಬಿಟ್ಟನು. ರತ್ನವತಿಯು ಅವನ ದೇಹವನ್ನು ತೆಗೆಸಿ ಚಿತೆಯ ಮೇಲಿಡಿಸಿ ತಾನು ಅದನ್ನು ಏರಿದಳು. ಅವಳ ಧೃಢವನ್ನು ನೋಡಿ ಆ ಶ್ಮಶಾನಾಧಿಪತಿಯಾದ ಭೈರವನು ಅದೃಶ್ಯನಾಗಿ “ನಿನ್ನ ಪತಿಭಕ್ತಿಯನ್ನು ಮೆಚ್ಚಿದೆ! ಏನು ವರ ಬೇಕು ಕೇಳು!” ಎಂದನು. ಅವಳು ಭೈರವನಿಗೆ ನಮಸ್ಕರಿಸಿ “ಸ್ವಾಮಿ! ನನ್ನ ತಂದೆಗೆ ಗಂಡು ಮಕ್ಕಳಿಲ್ಲ; ಆದ್ದರಿಂದ ನಾನು ಸತ್ತರೆ, ಅವನೂ ಸತ್ತುಬಿಡುತ್ತಾನೆ. ಆದ್ದರಿಂದ ಅವನಿಗೆ ನೂರು ಜನ ಗಂಡುಮಕ್ಕಳಾಗಲಿ!” ಎಂದಳು. ಭೈರವನು ಅದಕ್ಕೆ ಒಪ್ಪಿ “ಇನ್ನೊಂದು ವರವನ್ನು ಕೇಳು; ನಿನ್ನಂಥ ಸತ್ತ್ವಶಾಲಿನಿಗೆ ಒಂದೇ ವರ ಸಾಲದು!” ಎಂದನು. ಅವಳು “ಸ್ವಾಮೀ! ನನ್ನಲ್ಲಿ ಪ್ರಸನ್ನನಾಗಿರುವ ಪಕ್ಷಕ್ಕೆ, ನನ್ನ ಗಂಡನು ಬದುಕಲಿ, ಧಾರ್ಮಿಕನಾಗಿ ಬಾಳಲಿ!” ಎಂದು ಕೇಳಿದಳು. ಭೈರವನು ಹಾಗೆಯೇ ಆಗಲಿ; ನಿನ್ನ ಗಂಡನು ಅಕ್ಷತನಾಗಿ ಏಳಲಿ, ಧರ್ಮದಲ್ಲಿದ್ದು ಬಾಳಲಿ; ವೀರಕೇತು ರಾಜನಿಗೆ ಸಂತೋಷವಾಗಲಿ!" ಎಂದನು. ಕಳ್ಳನಿಗೆ ಜೀವ ಬಂತು. ಮೈಮೇಲೆ ಒಂದು ಗಾಯವೂ ಇರಲಿಲ್ಲ; ರತ್ನದತ್ತನು ಅವರನ್ನು ಸಂತೋಷದಿಂದ ಕರೆದುಕೊಂಡು ಹೋಗಿ ಮದುವೆಮಾಡಿದನು. ನೆಂಟರಿಷ್ಟರು ನಲಿದಾಡಿದರು. ಗಂಡುಮಕ್ಕಳಾದವು. ವೀರಕೇತುವು ಕಳ್ಳನಾಗಿದ್ದ ಏಕವೀರನಿಗೆ ಸೇನಾಪತಿಯ ಕೆಲಸಕೊಟ್ಟು ತನ್ನ ಹತ್ತಿರವಿಟ್ಟುಕೊಂಡನು. ಅವನೂ ಸನ್ಮಾರ್ಗದಲ್ಲಿರುತ್ತ ಸುಖವಾಗಿದ್ದನು.

ಹೀಗೆಂದು ಕಥೆ ಹೇಳಿ ಬೇತಾಳನು “ಮಹಾರಾಜ! ತಂದೆತಾಯಿಗಳೊಡನೆ ಶ್ಮಶಾನಕ್ಕೆ ಬಂದ ಅವಳನ್ನು ನೋಡಿ ಶೂಲದ ಮೇಲಿದ್ದ ಕಳ್ಳನು ಮೊದಲು ಅತ್ತದ್ದೇಕೆ? ಆಮೇಲೆ ನಕ್ಕದ್ದೇಕೆ? ತಿಳಿದೂ ಹೇಳದಿದ್ದರೆ ನಿನ್ನ ತಲೆ ಒಡೆದು ಹೋಗುತ್ತದೆ!” ಎಂದನು. ರಾಜನು “ಈ ಅಕಾರಣಬಂಧುವಾದ ವರ್ತಕನ ಋಣವನ್ನು ನಾನು ಹೇಗೆ ತೀರಿಸಲಿ-ಎಂದು ಅವನಿಗೆ ದುಃಖವಾಯಿತು. ಆದ್ದರಿಂದ ಅತ್ತನು. ರಾಜಾಧಿರಾಜರನ್ನೂ ಬೇಡವೆಂದು ಹೇಳಿ ಈ ಹೆಂಗಸು ನನ್ನಲ್ಲಿ ಅನುರಕ್ತಳಾಗಿದ್ದಾಳಲ್ಲಾ, ಹೆಂಗಸಿನ ಮನಸ್ಸು ತುಂಬ ವಿಚಿತ್ರವಾದದ್ದು, ಎಂದು ಆಶ್ಚರ್ಯದಿಂದ ನಕ್ಕನು.” ಎಂದು ಉತ್ತರಕೊಟ್ಟನು.

ಹೀಗೆ ಮಾತನಾಡಿಬಿಟ್ಟಿದ್ದರಿಂದ ಬೇತಾಳನು ರಾಜನ ಹೆಗಲಿನಿಂದ ಮಾಯವಾಗಿ ಮೊದಲಿದ್ದ ಸ್ಥಳಕ್ಕೇ ಹೋಗಿಬಿಟ್ಟನು.

೧೫

೨೨. ತ್ರಿವಿಕ್ರಮಸೇನನು ಹದಿನೈದನೆಯ ಸಾರಿ ಹೆಣವನ್ನು ಹೆಗಲಮೇಲೆ ಹಾಕಿಕೊಂಡು ಹೊರಟನು. ಬೇತಾಳನು ಮತ್ತೊಂದು ಕಥೆಯನ್ನು ಆರಂಭಿಸಿದನು:-

ನೇಪಾಳದೇಶದಲ್ಲಿ ಶಿವಪುರವೆಂಬ ನಗರವಿದೆ. ಅಲ್ಲಿ ಹಿಂದೆ ಯಶಃಕೇತುವೆಂಬ ರಾಜನಿದ್ದನು. ಅವನಿಗೆ ಶಶಿಪ್ರಭೆಯೆಂಬ ಮಗಳಿದ್ದಳು. ಅವಳು ಒಂದು ದಿನ ಜಾತ್ರೆಯ ಉತ್ಸವವನ್ನು ನೋಡುವುದಕ್ಕೆ ಹೋಗಿರಲು ಅಲ್ಲಿಗೆ ಬಂದಿದ್ದ ಮನಸ್ವಾಮಿಯೆಂಬ ಯುವಕನನ್ನು ನೋಡಿದಳು. ಅವನೂ ಇವಳನ್ನು ನೋಡಿದನು. ಇಬ್ಬರಿಗೂ ಪರಸ್ಪರ ಮೋಹವುಂಟಾಯಿತು. ಅಷ್ಟುಹೊತ್ತಿಗೆ ಅಲ್ಲಿಗೆ ಒಂದು ಮದ್ದಾನೆಯು ಬಂಧನವನ್ನು ಕಿತ್ತುಕೊಂಡು ಬರುತ್ತಿರಲು, ಪರಿಜನರೆಲ್ಲರೂ ರಾಜಪುತ್ರಿಯನ್ನು ಬಿಟ್ಟು ಓಡಿಹೋದರು. ಆಗ ಮನಸ್ವಾಮಿಯು ಅವಳನ್ನು ಎತ್ತಿಕೊಂಡು ಹೋಗಿ ಅವಳ ಅಂತಃಪುರದಲ್ಲಿ ಸುರಕ್ಷಿತವಾಗಿ ಸೇರಿಸಿದನು. ಇದರಿಂದ ಅವರ ಮೋಹವು ಇನ್ನೂ ಹೆಚ್ಚಾಯಿತು. ಆಗ ಅವನು ಮೂಲದೇವನೆಂಬ ಸಿದ್ಧನ ಹತ್ತಿರಕ್ಕೆ ಹೋಗಿ ಅವನ ಸಹಾಯವನ್ನು ಕೋರಿದನು. ಅವನು ಒಂದು ಗುಳಿಗೆಯನ್ನು ಬಾಯಿಗೆ ಹಾಕಿಕೊಂಡ ಕೂಡಲೆ ಅವನ ರೂಪ ಮಾರ್ಪಟ್ಟು ವೃದ್ಧಬ್ರಾಹ್ಮಣನಾದನು. ಇನ್ನೊಂದು ಗುಳಿಗೆಯನ್ನು ಮನಸ್ವಾಮಿಗೆ ಕೊಡಲು ಅವನು ಅದನ್ನು ಬಾಯಿಯಲ್ಲಿ ಇಟ್ಟುಕೊಂಡ ಕೂಡಲೆ ಒಬ್ಬ ಹುಡುಗಿಯಾದನು. ಅವಳನ್ನು ಕರೆದುಕೊಂಡು ಮೂಲದೇವನು ರಾಜನ ಹತ್ತಿರಕ್ಕೆ ಹೋಗಿ “ಅಯ್ಯಾ! ಈ ಹುಡುಗಿಯನ್ನು ನನ್ನ ಮಗನಿಗೆ ಮದುವೆಮಾಡಬೇಕೆಂದು ಎಷ್ಟೋದೂರದಿಂದ ಯಾಚಿಸಿ ತಂದೆ; ಇಲ್ಲಿ ಬಂದು ನೋಡಲು ಅವನು ಎಲ್ಲೋ ಹೋಗಿಬಿಟ್ಟಿದ್ದಾನೆ. ಅವನನ್ನು ಹುಡುಕಿಕೊಂಡು ಬರುವವರೆಗೆ ಇವಳು ನಿನ್ನ ಅರಮನೆಯಲ್ಲಿರಲಿ; ನೀನು ಎಲ್ಲರಿಗೂ ಪಾಲಕ ತಾನೇ?” ಎಂದು ಬೇಡಿಕೊಂಡನು. ರಾಜನು ತನ್ನ ಮಗಳನ್ನು ಕರೆದು “ಈ ಹುಡುಗಿಯನ್ನು ನಿನ್ನ ಹತ್ತಿರ ಇಟ್ಟುಕೊಂಡಿರು; ಊಟ ತಿಂಡಿ ಎಲ್ಲಾ ನಿನ್ನ ಜೊತೆಯಲ್ಲಿಯೇ ಆಗಲಿ; ರಾತ್ರಿ ನಿನ್ನ ಹತ್ತಿರವೇ ಮಲಗಲಿ!” ಎಂದು ಹೇಳಿ ಅವಳನ್ನು ಒಪ್ಪಿಸಿದನು. ಒಂದೆರಡು ದಿನ ಕಳೆದಮೇಲೆ ಒಂದು ದಿನ ರಾತ್ರಿ ಶಶಿಪ್ರಭೆಯು ವಿರಹದಿಂದ ಕೊರಗುತ್ತಿರಲು ಮನಸ್ವಾಮಿಯು “ಇದೇಕೆ ಕೊರಗುತ್ತಿದ್ದೀಯೆ? ನಿನಗೇಕೆ ಚಿಂತೆ?” ಎಂದು ಕೇಳಿ ಅವಳ ಬಾಯಿಂದ ತನ್ನ ಮೇಲೆ ಇದ್ದ ಪ್ರಣಯವನ್ನು ಹೊರಡಿಸಿದನು. ಕೂಡಲೆ ತನ್ನ ಬಾಯಿಂದ ಗುಳಿಗೆಯನ್ನು ತೆಗೆಯಲು ನಿಜರೂಪ ಬಂತು. ಶಶಿಪ್ರಭೆಗೆ ತುಂಬ ಸಂತೋಷವಾಗಿ ಅವನೊಡನೆ ಸ್ನೇಹದಿಂದ ಇದ್ದುಬಿಟ್ಟಿದ್ದಳು. ಅಲ್ಲಿಂದ ಮುಂದೆ ಅವನು ಹಗಲು ಗುಳಿಗೆಯನ್ನು ಬಾಯಲ್ಲಿ ಇಟ್ಟುಕೊಂಡು ಹೆಂಗಸಾಗಿಯೂ ರಾತ್ರಿ ಅದನ್ನು ತೆಗೆದು ಗಂಡಸಾಗಿಯೂ ಇರುತ್ತಿದ್ದನು. ಹೀಗಿರಲು ಒಂದು ದಿನ ಶಶಿಪ್ರಭೆಯು ತನ್ನ ಸೋದರಮಾವನ ಮದುವೆಗೆ ಹೋಗಿದ್ದಳು. ಅಲ್ಲಿ ಮಂತ್ರಿಯ ಮಗನು ಇವಳ ಜೊತೆಯಲ್ಲಿ ಸಖಿಯಂತಿದ್ದ ಮನಸ್ವಾಮಿಯನ್ನು ನೋಡಿ ಮೋಹಿಸಿ ಅನ್ನ ನೀರು ಬಿಟ್ಟು ಕೊರಗುವುದಕ್ಕೆ ಮೊದಲುಮಾಡಿದನು. ಅವನಿಗೆ ಆಗಲೇ ಮದುವೆಯಾಗಿತ್ತು. ಎಲ್ಲರೂ ಮಂತ್ರಿಯ ಮಗನಿಗೆ ಈ ಹುಡುಗಿಯನ್ನೂ ಮದುವೆಮಾಡಿಕೊಡುವುದು ತಾನೇ! ಅವಳ ತಂದೆ ಬಂದರೆ ನೋಡೋಣ! ಏನಾದರೂ ಹೇಳಿ ಸಮಾಧಾನಮಾಡಿದರಾಯಿತು! ಆ ಹುಡುಗ ಕೊರಗಿ ಸತ್ತರೆ ಮಂತ್ರಿಯೂ ಪುತ್ರಶೋಕದಿಂದ ಸತ್ತು ಅನರ್ಥವಾದೀತು “ಎಂದರು. ರಾಜನು ಹಾಗೆಯೇ ಮಾಡುವುದಾಗಿ ನಿರ್ಧರಿಸಲು ಅವಳು “ಮಹಾರಾಜ! ಯಾರಿಗೋಸ್ಕರವೋ ಉದ್ದೇಶಪಟ್ಟು ತಂದ ಕನ್ಯೆಯನ್ನು ಯಾರಿಗೋ ಕೊಡಬೇಕೆನ್ನುತ್ತೀಯೇ; ನೀನು ರಾಜ; ಅದರ ಧರ್ಮಾಧರ್ಮಗಳು ನಿನಗೇಯೆ! ಆದರೆ ನಾನು ಒಂದು ಕರಾರಿನ ಮೇಲೆ ಒಪ್ಪುತ್ತೇನೆ; ನಾನು ಈಗಲೇ ನನ್ನ ಗಂಡನೊಡನೆ ಇರುವುದಿಲ್ಲ; ಇನ್ನು ಆರು ತಿಂಗಳು ಅವನು ತೀರ್ಥಯಾತ್ರೆ ಮಾಡಿಕೊಂಡು ಬರಬೇಕು; ಹಾಗಲ್ಲದೆ ನನ್ನನ್ನು ನಿರ್ಬಂಧಪಡಿಸಿದರೆ ನಾಲಗೆ ಕಡಿದುಕೊಂಡು ಪ್ರಾಣಬಿಟ್ಟುಬಿಡುತ್ತೇನೆ!” ಎಂದಳು. ಅದಕ್ಕೆ ಮಂತ್ರಿಪುತ್ರನು ಒಪ್ಪಿ ಸ್ತ್ರೀರೂಪದ ಮನಸ್ವಾಮಿಯನ್ನು ಮದುವೆಮಾಡಿಕೊಂಡು ಅವನನ್ನು ತನ್ನ ಮೊದಲನೆಯ ಹೆಂಡತಿಯ ಹತ್ತಿರ ಬಿಟ್ಟು ತೀರ್ಥಯಾತ್ರೆಗೆ ಹೊರಟನು. ಮನಸ್ವಾಮಿಯು ಸಮಯ ನೋಡಿಕೊಂಡು ಒಂದು ರಾತ್ರಿ ಅವಳೂ ಅವನೂ ಇಬ್ಬರೇ ಇದ್ದಾಗ “ನನಗೆ ವಿಷ್ಣುವಿನ ವರವಿದೆ; ಅದರಿಂದ ರಾತ್ರಿ ಗಂಡಸಾಗಬಲ್ಲೆ!” ಎಂದು ಗುಳಿಗೆಯನ್ನು ಬಾಯಿಂದ ತೆಗೆದು ನಿಲ್ಲಲು, ಅಂದಿನಿಂದ ಅವಳು ಅವನ ಸಹವಾಸದಲ್ಲಿ ಇದ್ದುಬಿಟ್ಟಳು; ತೀರ್ಥಯಾತ್ರೆಯ ಅವಧಿ ಮುಗಿಯುತ್ತಾಬರಲು, ಒಂದು ದಿನ ಮನಸ್ವಾಮಿಯು ಅವಳನ್ನು ಎತ್ತಿಕೊಂಡು ಓಡಿಹೋದನು. ಇದೆಲ್ಲವನ್ನೂ ತಿಳಿದ ಮೂಲದೇವನು ಶಶಿ ಎಂಬ ತನ್ನ ಸ್ನೇಹಿತನನ್ನು ಕರೆತಂದು “ಇವನು ನನ್ನ ಮಗ; ನಾನು ನಿನ್ನಲ್ಲಿ ಬಿಟ್ಟಿದ್ದ ಹುಡುಗಿ ಎಲ್ಲಿ?” ಎಂದು ರಾಜನನ್ನು ಕೇಳಿದನು. ರಾಜನು “ಸ್ವಾಮೀ, ಆಕೆ ಎಲ್ಲಿಯೋ ಹೋಗಿಬಿಟ್ಟಳು; ಆಕೆಗೆ ಬದಲಾಗಿ ನನ್ನ ಮಗಳನ್ನು ನಿಮ್ಮ ಮಗನಿಗೆ ಕೊಡಲು ಸಿದ್ಧವಾಗಿದ್ದೇನೆ!” ಎಂದನು. ಮೂಲದೇವನು ಒಪ್ಪಿದನು. ಕ್ರಮವಾಗಿ ಲಗ್ನ ನೆರವೇರಿತು. ಶಶಿಯು ಹೆಂಡತಿಯನ್ನು ಮನೆಗೆ ಕರೆತಂದನು. ಆಗ ಮನಸ್ವಾಮಿಯು ಅಲ್ಲಿಗೆ ಬಂದು ಶಶಿಪ್ರಭೆಯು ತನ್ನ ಹೆಂಡತಿ, ಗುರುವಿನ ಅನುಗ್ರಹದಿಂದ ತಾನು ಮುಂಚೆ ಅವಳ ಪತಿಯಾಗಿದ್ದೆನು ಎಂದನು. ಶಶಿಯು “ನೀನು ಯಾರೋ ನನಗೆ ತಿಳಿಯದು; ಮಹಾರಾಜನು ಇವಳನ್ನು ಅಗ್ನಿಸಾಕ್ಷಿಕವಾಗಿ ನನಗೆ ಮದುವೆ ಮಾಡಿಕೊಟ್ಟಿದ್ದಾನೆ” ಎಂದು ವಾದಿಸಿದನು. ಅವರ ಜಗಳ ಬಗೆಹರಿಯಲಿಲ್ಲ.

ಹೀಗೆಂದು ಕಥೆ ಹೇಳಿ, ಬೇತಾಳನು “ಮಹಾರಾಜ! ಶಶಿಪ್ರಭೆಯು ಯಾರಿಗೆ ಹೆಂಡತಿಯಾಗುವುದು ನ್ಯಾಯ ಹೇಳು! ಇಲ್ಲದಿದ್ದರೆ ನಿನ್ನ ತಲೆ ಒಡೆದುಹೋಗುತ್ತದೆ!” ಎಂದನು. ಆಗ ರಾಜನ “ರಾಜಪುತ್ರಿಯು ಶಶಿಗೇ ಹೆಂಡತಿಯಾಗುವುದು ನ್ಯಾಯ; ಅವನಿಗೇ ರಾಜನು ಬಹಿರಂಗವಾಗಿ ಧರ್ಮರೀತಿಯಲ್ಲಿ ಮದುವೆ ಮಾಡಿಕೊಟ್ಟಿದ್ದು; ಮನಸ್ವಾಮಿಯು ಅವಳನ್ನು ಕಳ್ಳತನದಿಂದ ಗಾಂಧರ್ವರೀತಿಯಲ್ಲಿ ಪಡೆದಿದ್ದ; ಅವರ ಸ್ವತ್ತು ಅವರಿಗೆ; ಕಳ್ಳನಿಗೆ ಹೇಗೆ ಅದರ ಮೇಲೆ ಅಧಿಕಾರ?” ಎಂದು ಉತ್ತರಕೊಟ್ಟನು.

ಹೀಗೆ ಮಾತನಾಡಿಬಿಟ್ಟಿದ್ದರಿಂದ ಬೇತಾಳನು ರಾಜನ ಹೆಗಲಿನಿಂದ ಮಾಯವಾಗಿ ಮೊದಲಿದ್ದ ಸ್ಥಳಕ್ಕೇ ಹೋಗಿಬಿಟ್ಟನು.

೧೬

೨೩. ತ್ರಿವಿಕ್ರಮಸೇನನು ಹದಿನಾರನೆಯ ಸಾರಿ ಹೆಣವನ್ನು ಹೆಗಲಮೇಲೆ ಹಾಕಿಕೊಂಡು ಹೊರಟನು. ಬೇತಾಳನು ಮತ್ತೊಂದು ಕಥೆಯನ್ನು ಆರಂಭಿಸಿದನು:-

ಹಿಮತ್ಪವರ್ತದ ತಪ್ಪಲಲ್ಲಿರುವ ಕಾಂಚನಪುರದಲ್ಲಿ ಜೀಮೂತಕೇತುವೆಂಬ ವಿದ್ಯಾಧರೇಶ್ವರನಿದ್ದನು. ಅವನ ಮನೆಯ ಕೈತೋಟದಲ್ಲಿ ಕಲ್ಪವೃಕ್ಷವಿತ್ತು; ಅವನಿಗೆ ಜಾತಿಸ್ಮರನೂ ಬೋಧಿಸತ್ವನ ಅಂಶದಿಂದ ಹುಟ್ಟಿದವನೂ ದಾನವೀರನೂ ಮಹಾಸತ್ತ್ವನೂ ಪ್ರಾಣಿಗಳಲ್ಲಿ ಅನುಕಂಪವುಳ್ಳವನೂ ಗುರುಶುಶ್ರೂಷಣ ಪರನೂ ಆದ ಜೀಮೂತವಾಹನನೆಂಬ ಮಗನಿದ್ದನು. ಅವನು ಯುವರಾಜನಾಗಲು ಒಂದುದಿನ ತಂದೆಯ ಹತ್ತಿರ ಹೋಗಿ “ಅಪ್ಪಾ! ಈ ಕಲ್ಪವೃಕ್ಷವನ್ನು ಕಾಪಾಡಿಕೊಂಡು ಬಂದಿರುವುದು ಯಾರಿಗೋಸ್ಕರ? ನನ್ನದು ತನ್ನದೆಂದು ಅದನ್ನು ಕಾಪಾಡಿಕೊಂಡು ಬಂದವರೆಲ್ಲರೂ ಈಗ ಎಲ್ಲಿ? ಅವರಿಗೆ ಅದು ಏನು? ಅದಕ್ಕೆ ಅವರು ಯಾರು? ಆದ್ದರಿಂದ ಇದನ್ನು ಪರೋಪಕಾರಕ್ಕಾಗಿ ವಿನಿಯೋಗಿಸುತ್ತೇನೆ; ಐಶ್ವರ್ಯ ನಶ್ವರ; ಸತ್ಕಾರ್ಯವೊಂದೇ ಸ್ಥಿರ!” ಎಂದು ಹೇಳಿದನು. ತಂದೆ ಒಪ್ಪಲು ಕಲ್ಪವೃಕ್ಷದ ಹತ್ತಿರಕ್ಕೆ ಹೋಗಿ ಅವನು “ದೇವ! ನಮ್ಮ ಪೂರ್ವಿಕರ ಇಷ್ಟಾರ್ಥವನ್ನೆಲ್ಲಾ ನೀನು ನೆರವೇರಿಸಿದ್ದೀಯೆ, ಈಗ ನನ್ನದೊಂದು ಇಷ್ಟಾರ್ಥವನ್ನು ನೆರವೇರಿಸು; ಈ ಪ್ರಪಂಚದಲ್ಲಿ ಬಡತನವಿಲ್ಲದಂತೆ ಮಾಡು; ನಿನ್ನನ್ನು ಈ ಲೋಕಕ್ಕಾಗಿ ಕೊಟ್ಟುಬಿಟ್ಟಿದ್ದೇನೆ” ಎಂದು ಕೈಮುಗಿದನು. ಅದು ಮೇಲಕ್ಕೆ ಹಾರಿಹೋಗಿ, ಎಲ್ಲರ ದಾರಿದ್ರ್ಯವೂ ಇಂಗುವಂತೆ ಚಿನ್ನದ ಮಳೆಯನ್ನು ಕರೆಯಿತು. ಅದರಿಂದ ಎಲ್ಲೆಲ್ಲಿಯೂ ಅವನ ಕೀರ್ತಿ ಹರಡಿತು. ಅದನ್ನು ನೋಡಿ ಅವನ ದಾಯಾದಿಗಳಿಗೆ ಹೊಟ್ಟೆಯಕಿಚ್ಚು ಹುಟ್ಟಿ ಅವನ ರಾಜ್ಯವನ್ನು ಕಿತ್ತುಕೊಳ್ಳಬೇಕೆಂದು ಸನ್ನಾಹ ಮಾಡಿಕೊಳ್ಳುತ್ತಿದ್ದರು. ಆಗ ಜೀಮೂತವಾಹನನು ತಂದೆಯ ಹತ್ತಿರಕ್ಕೆ ಹೋಗಿ “ಅಪ್ಪಾ, ನೀನು ಆಯುಧ ಹಿಡಿದುನಿಂತರೆ ನಿನ್ನನ್ನು ಗೆಲ್ಲಬಲ್ಲವರಾರು? ಆದರೆ ಈ ನಶ್ವರವಾದ ಪಾಪಿದೇಹಕ್ಕಾಗಿ ಬಂಧುಗಳನ್ನು ಕೊಂದು ರಾಜ್ಯವಾಳುವುದೇ? ಈ ರಾಜ್ಯದಿಂದ ನಮಗೆ ಆಗಬೇಕಾದದ್ದೇನು? ಎಲ್ಲಾದರೂ ಹೋಗಿ ಇಹಪರಸುಖಸಾಧಕವಾದ ಧರ್ಮವನ್ನು ಆಚರಿಸಿಕೊಂಡಿರೋಣ; ಈ ರಾಜಲೋಭಿಗಳು ಅದನ್ನು ಪಡೆದು ಸುಖಪಡಲಿ!” ಎಂದನು. ರಾಜನು, “ಮಗೂ, ರಾಜ್ಯ ಬೇಕೆನ್ನುವುದು ನಿನಗೋಸ್ಕರ; ಅದನ್ನು ಕೃಪೆಯಿಂದ ನೀನೇ ಬಿಟ್ಟುಕೊಡುವುದಾದರೆ ಮುದುಕನಾದ ನನಗೇನು?” ಎಂದುಬಿಟ್ಟನು. ಜೀಮೂತವಾಹನನು ತಾಯಿತಂದೆಗಳನ್ನು ಕರೆದುಕೊಂಡು ಮಲಯಪರ್ವತಕ್ಕೆ ಬಂದು ಅಲ್ಲಿ ಆಶ್ರಮ ಕಟ್ಟಿಕೊಂಡು ಪಿತೃಶುಶ್ರೂಷೆಯಲ್ಲಿದ್ದುಬಿಟ್ಟನು. ಅಲ್ಲಿ ಅವನಿಗೆ ಸಿದ್ಧರಾಜನಾದ ವಿಶ್ವಾವಸುವಿನ ಮಗ ಮಿತ್ರಾವಸುವಿನ ಸ್ನೇಹವಾಯಿತು. ಅವನ ತಂಗಿಯಾದ ಮಲಯವತಿಯು ಅಲ್ಲಿಯ ಗೌರೀದೇವಾಲಯದಲ್ಲಿ ಪೂಜೆಗಾಗಿ ಬಂದಿರಲು ಜೀಮೂತವಾಹನನು ಅವಳನ್ನು ಕಂಡನು. ಇಬ್ಬರಿಗೂ ಪರಸ್ಪರ ಪ್ರೇಮವುಂಟಾಯಿತು. ವಿಶ್ವಾವಸುವೂ ಅವನ ಮೇಲಣ ಗೌರವದಿಂದ ಅವನಿಗೆ ತನ್ನ ಮಗಳನ್ನು ಮದುವೆ ಮಾಡಿಕೊಡಲು ನಿರ್ಧರಿಸಿದನು. ಜೀಮೂತವಾಹನನು ಜಾತಿಸ್ಮರನಾಗಿದ್ದು ಹಿಂದಿನ ಜನ್ಮದಲ್ಲಿ ಅವಳು ತನ್ನ ಹೆಂಡತಿಯಾಗಿದ್ದಳೆಂದೂ ಮಿತ್ರಾವಸುವು ಸ್ನೇಹಿತನಾಗಿದ್ದನೆಂದೂ ಹೇಳಿದನು. ಮದುವೆಯಾದ ಮೇಲೆ ಒಂದು ದಿನ ಸಮುದ್ರದ ಕರೆಯಲ್ಲಿ ತಿರುಗಾಡುತ್ತಾ ಅಲ್ಲಿ ಒಂದು ಮೂಳೆಯ ರಾಶಿಯನ್ನು ಕಂಡನು. ಅವು ನಾಗಗಳ ಮೂಳೆಗಳೆಂದೂ ವಾಸುಕಿಯು ಅಲ್ಲಿ ಬರುತ್ತಿದ್ದ ಗರುಡನಿಗೆ ನಿತ್ಯವೂ ಒಬ್ಬೊಬ್ಬ ನಾಗನನ್ನು ಕೊಡುವುದಾಗಿ ಮಾತು ಕೊಟ್ಟು ಪಾತಾಳದಲ್ಲಿ ಅವನ ಹಾವಳಿಯನ್ನು ತಪ್ಪಿಸಿಕೊಂಡಿದ್ದನೆಂದೂ ಹೇಳಿದನು. ಜೀಮೂತವಾಹನನಿಗೆ ತುಂಬಾ ದುಃಖವಾಯಿತು. “ವಾಸುಕಿಯು ರಾಜನಾಗಿದ್ದೂ ಕೈಯಾರ ತನ್ನ ಪ್ರಜೆಯನ್ನು ಹೀಗೆ ಶತ್ರುವಿಗೆ ಒಪ್ಪಿಸುವನೇ? ಸಾವಿರ ನಾಲಗೆಯಿದ್ದೂ, ಒಂದು ನಾಲಗೆಯಿಂದಾದರೂ ‘ಇಗೋ, ನನ್ನನ್ನು ಮೊದಲು ತೆಗೆದುಕೋ’ ಎಂದು ಹೇಳಲು ಅವನಿಗೆ ಬಾಯಿ ಬರದೆ ಹೋಯಿತೇ?” ಎಂದು ನೊಂದುಕೊಂಡನು. ಮಿತ್ರಾವಸುವು ಏನೋ ಕೆಲಸದ ನಿಮಿತ್ತವಾಗಿ ಮನೆಗೆ ಹೋದನು. ಅಷ್ಟುಹೊತ್ತಿಗೆ ರಾಜಭಟರು ಒಬ್ಬ ಸುಂದರನಾದ ಹುಡುಗನನ್ನು ಅಲ್ಲಿಗೆ ಕರೆತಂದು ಬಿಟ್ಟು ಹೋದರು. ಅವನು ಗರುಡನಿಗೆ ಅಂದು ಬಲಿಯಾಗಬೇಕಾಗಿತ್ತೆಂದು ಅವನ ತಾಯಿ ಅಳುತ್ತ ಅವನನ್ನು ರಕ್ಷಿಸಿಕೊಳ್ಳುವವರು ಯಾರೂ ಇಲ್ಲವೇ ಎಂದು ಗೋಳಿಡುತ್ತಿದ್ದಳು. ಜೀಮೂತವಾಹನನು ಆ ಶಂಖಚೂಡನ ಜೀವಕ್ಕೆ ಬದಲಾಗಿ ತನ್ನ ಜೀವವನ್ನು ಕೊಡುವುದಾಗಿ ಮುಂದೆ ಬಂದನು. ಆದರೆ ತಾಯಿಯಾಗಲಿ ಮಗನಾಗಲಿ ಅದಕ್ಕೆ ಒಪ್ಪಲಿಲ್ಲ. “ನನ್ನ ಮಗನಿಗಿಂತ ನೀನು ಹೆಚ್ಚು!” ಎಂದಳು ತಾಯಿ; “ರತ್ನವನ್ನು ಕೊಟ್ಟು ಕಲ್ಲನ್ನು ಬಿಡಿಸಿಕೊಳ್ಳುವುದೇ?” ಎಂದನು ಮಗ. ಅವನು ತಾಯಿಯನ್ನು ಸಮಾಧಾನಮಾಡಿ ಕಳುಹಿಸಿ ತಾನು ಗರುಡ ಬರುವ ಹೊತ್ತಿಗೆ ಗೋಕರ್ಣೇಶ್ವರನ ದರ್ಶನ ಮಾಡಿಕೊಂಡು ಬರುತ್ತೇನೆಂದು ಹೋಗಲು ಜೀಮೂತವಾಹನನು ವಧ್ಯಶಿಲೆಯನ್ನು ಏರಿ ನಿಂತನು. ಸ್ವಲ್ಪಹೊತ್ತಿನಲ್ಲಿಯೇ ಗರುಡನು ಹಾರಿಬಂದು ಅವನನ್ನು ಮಲಯಗಿರಿಗೆ ಹೊತ್ತುಕೊಂಡು ಹೋದನು. ತನ್ನನ್ನು ಗರುಡನು ತಿನ್ನುತ್ತಿರಲು ಜೀಮೂತವಾಹನನು “ಪ್ರತಿ ಜನ್ಮದಲ್ಲಿಯೂ ನನ್ನ ದೇಹವು ಹೀಗೆಯೇ ಪರೋಪಕಾರಕವಾಗಲಿ! ಪರೋಪಕಾರವಿಲ್ಲದ ಸ್ವರ್ಗ ಮೋಕ್ಷಗಳು ನನಗೆ ಬೇಡ!” ಎಂದುಕೊಳ್ಳುತ್ತಿದ್ದನು. ಅವನ ಧೈರ್ಯವನ್ನು ನೋಡಿ ಗರುಡನಿಗೆ ಸಂತೋಷವಾಗಿ “ನೀನು ನಾಗನಲ್ಲ; ಯಾರಯ್ಯಾ ಮಹಾತ್ಮ?” ಎಂದು ಕೇಳುತ್ತ ಆಶ್ಚರ್ಯಪಡುತ್ತಿದ್ದನು. ಅವನನ್ನು ಹೊತ್ತುಕೊಂಡು ಬಂದಾಗ ಬಿದ್ದ ಶಿರೋರತ್ನವು ರಕ್ತದಲ್ಲಿ ತೊಯ್ದು ಮಲಯವತಿಯ ಹತ್ತಿರ ಬಿತ್ತು. ಅದನ್ನು ಅವಳು ತನ್ನ ಅತ್ತೆಮಾವಂದಿರಿಗೆ ತೋರಿಸಿದಳು. ಎಲ್ಲರೂ ಗಾಬರಿಪಟ್ಟುಕೊಂಡು ಜೀಮೂತವಾಹನನಿದ್ದೆಡೆಗೆ ಓಡಿಬಂದರು. ಅಷ್ಟುಹೊತ್ತಿಗೆ ಶಂಖಚೂಡನೂ “ಇದೇನಯ್ಯಾ ವಿದ್ಯಾಧರನನ್ನು ತಿನ್ನುತ್ತಿದ್ದೀಯೆ! ಅವನು ನಾಗನಲ್ಲ; ನಾನು ನಾಗ!” ಎಂದು ಕೂಗಿಕೊಂಡು ಓಡಿಬಂದನು. ಜೀಮೂತವಾಹನನಿಗೆ ಪ್ರಾಣ ಹೋಯಿತು. ಗರುಡನಿಗೆ “ಅಯ್ಯೋ, ನಾನು ಬೋಧಿಸತ್ತ್ವನನ್ನು ಅಜ್ಞಾನದಿಂದ ತಿಂದುಬಿಟ್ಟೆನೇ?” ಎಂದು ವ್ಯಥೆಯಾಯಿತು. ಮಲಯವತಿಯು ಆಕಾಶದ ಕಡೆಗೆ ನೋಡುತ್ತ “ಭವಿಷ್ಯಚ್ಚಕ್ರವರ್ತಿಯಾಗುವ ವಿದ್ಯಾಧರರಾಜನು ನಿನ್ನ ಪತಿಯಾಗುತ್ತಾನೆ ಎಂದು ವರ ಕೊಟ್ಟೆ; ನಿನ್ನ ಮಾತು ಸುಳ್ಳಾಯಿತು; ನನ್ನ ಗಂಡನನ್ನು ಬದುಕಿಸು ತಾಯಿ!” ಎಂದು ಗೌರಿಯನ್ನು ಪ್ರಾರ್ಥಿಸಿದಳು. ಗೌರಿಯು ಪ್ರತ್ಯಕ್ಷಳಾಗಿ ಕಲಶೋದಕದಿಂದ ಜೀಮೂತವಾಹನನನ್ನು ಪ್ರೋಕ್ಷಿಸಲು ಅವನಿಗೆ ಜೀವ ಬಂತು. ಗರುಡನು “ಅಯ್ಯಾ! ನಿನ್ನ ಅಪೂರ್ವವಾದ ಔದಾರ್ಯವನ್ನು ನಾನು ಮೆಚ್ಚಿದೆ. ನಿನಗೆ ಏನು ವರ ಬೇಕು ಕೇಳು!” ಎನ್ನಲು ಜೀಮೂತವಾಹನನು “ಇನ್ನುಮೇಲೆ ನಾಗರನ್ನು ತಿನ್ನಬೇಡ; ನೀನು ಈ ಹಿಂದೆ ತಿಂದಿದ್ದವರೂ ಜೀವಿಸಲಿ!” ಎಂದು ಪ್ರಾರ್ಥಿಸಿದನು. ವಿದ್ಯಾಧರರೆಲ್ಲರೂ ಬಂದು ಅವನನ್ನು ಹಿಮಾಲಯಕ್ಕೆ ಕರೆದುಕೊಂಡು ಹೋದರು. ಅಲ್ಲಿ ಅವನು ಮಲಯವತಿಯೊಡನೆ ಬಹುಕಾಲ ಸುಖವಾಗಿದ್ದನು.

ಹೀಗೆಂದು ಕಥೆ ಹೇಳಿ ಬೇತಾಳನು “ಅಯ್ಯಾ ಮಹಾರಾಜ! ಶಂಖಚೂಡ, ಜೀಮೂತವಾಹನ ಇವರಿಬ್ಬರಲ್ಲಿ ಯಾರ ಸತ್ತ್ವ ಹೆಚ್ಚಿನದು? ಇದನ್ನು ಹೇಳದಿದ್ದರೆ ನಿನ್ನ ತಲೆ ಒಡೆದುಹೋಗುತ್ತದೆ!” ಎಂದನು. ರಾಜನು “ಜೀಮೂತವಾಹನನಿಗೆ ಅದು ಬಹು ಜನ್ಮಗಳಿಂದ ಬಂದದ್ದು; ಆದ್ದರಿಂದ ಅದು ಅವನಲ್ಲಿ ಹೆಚ್ಚಲ್ಲ; ಶಂಖಚೂಡನು ಸಾವಿನಿಂದ ಪಾರಾಗಿದ್ದರೂ ಆಗಲೇ ಬಹುದೂರ ಹೋಗಿಬಿಟ್ಟಿದ್ದ ಶತ್ರುವಿನ ಹಿಂದೆ ಓಡಿಹೋಗಿ ತನ್ನ ದೇಹವನ್ನು ತೆಗೆದುಕೋ ಎಂದು ಅವನಿಗೆ ಕೊಟ್ಟದ್ದು ಹೆಚ್ಚಿನದು” ಎಂದನು.

ಹೀಗೆ ಮಾತನಾಡಿಬಿಟ್ಟಿದ್ದರಿಂದ ಬೇತಾಳನು ರಾಜನ ಹೆಗಲಿನಿಂದ ಮಾಯವಾಗಿ ಮೊದಲಿದ್ದ ಸ್ಥಳಕ್ಕೇ ಹೋಗಿಬಿಟ್ಟನು.

೧೭

೨೪. ತ್ರಿವಿಕ್ರಮಸೇನನು ಹದಿನೇಳನೇಯ ಸಾರಿ ಹೆಣವನ್ನು ಹೆಗಲಮೇಲೆ ಹಾಕಿಕೊಂಡು ಹೊರಟನು. ಬೇತಾಳನು ಮತ್ತೊಂದು ಕಥೆಯನ್ನು ಆರಂಭಿಸಿದನು:-

ಕನಕಪುರದಲ್ಲಿ ಯಶೋಧನನೆಂಬ ರಾಜನಿದ್ದನು. ಅವನ ರಾಜ್ಯದಲ್ಲಿದ್ದ ಒಬ್ಬ ವರ್ತಕನಿಗೆ ಉನ್ಮಾದಿನಿಯೆಂಬ ರೂಪವತಿಯಾದ ಮಗಳಿದ್ದಳು. ಅವಳಿಗೆ ಯೌವನ ಬರಲು ಅವನು ರಾಜನ ಹತ್ತಿರಕ್ಕೆ ಬಂದು “ಪ್ರಭೂ, ನನಗೆ ರತ್ನದಂಥ ಒಬ್ಬ ಮಗಳಿದ್ದಾಳೆ; ಅವಳನ್ನು ತಮಗೆ ತಿಳಿಸದೆ ಮತ್ತೊಬ್ಬನಿಗೆ ಮದುವೆ ಮಾಡಿಕೊಡಲಿಷ್ಟ ಬರಲಿಲ್ಲ; ರತ್ನಗಳಿಗೆಲ್ಲಾ ರಾಜನೇ ಒಡೆಯ. ಅವಳನ್ನು ಸ್ವೀಕರಿಸುವುದು ಬಿಡುವುದು ತಮಗೆ ಸೇರಿದ್ದು!” ಎಂದು ಬಿನ್ನವಿಸಿಕೊಂಡನು. ರಾಜನು ಆ ಹುಡುಗಿಯನ್ನು ನೋಡಿಕೊಂಡು ಬರುವಂತೆ ಕೆಲವು ಬ್ರಾಹ್ಮಣರನ್ನು ಕಳುಹಿಸಿದನು. ಅವರು ಹೋಗಿ ನೋಡಿ “ಇಂಥ ರೂಪವತಿಯನ್ನು ಮದುವೆಮಾಡಿಕೊಂಡರೆ, ಮಹಾರಾಜನು ರಾಜ್ಯವನ್ನು ನೋಡಿಕೊಳ್ಳುತ್ತಾನೆಯೇ?” ಎಂದುಕೊಂಡು ಅವಳು ಲಕ್ಷಣವಂತೆಯಲ್ಲವೆಂದು ಸುಳ್ಳು ಹೇಳಿಬಿಟ್ಟರು. ರಾಜನು ಬೇಡವೆನ್ನಲು, ವರ್ತಕನು ಅವಳನ್ನು ಬಲಧರನೆಂಬ ಅವನ ಸೇನಾಪತಿಗೆ ಕೊಟ್ಟು ಮದುವೆ ಮಾಡಿದನು. ವಸಂತಮಾಸ ಬರಲು ಒಂದು ದಿನ ರಾಜನು ತನ್ನ ಆನೆಯ ಮೇಲೆ ಕುಳಿತು ವಸಂತೋತ್ಸವ ನೋಡುವುದಕ್ಕೆಂದು ಹೊರಟನು. “ಅವನ ರೂಪವನ್ನು ನೋಡಿ ಮನಸ್ಸು ಕಲಕೀತು; ಆದ್ದರಿಂದ ಕುಲಸ್ತ್ರೀಯರೆಲ್ಲರೂ ಒಳಗೇ ಇರಿ!” ಎಂದು ಡಂಗೂರ ಹೊಡೆಯಿತು. ತಾನು ಲಕ್ಷಣವಾಗಿಲ್ಲವೆಂದು ರಾಜನು ನಿರಾಕರಿಸಿದ್ದನೆಂಬುದಾಗಿ ಕೇಳಿ ಮನನೊಂದಿದ್ದ ಉನ್ಮಾದಿನಿಯು ರಾಜನು ತನ್ನನ್ನು ನೋಡಲಿ ಎಂದೇ ತನ್ನ ಮನೆಯ ಮಹಡಿ ಹತ್ತಿ ನಿಂತಳು. ರಾಜನಿಗೆ ಅವಳನ್ನು ನೋಡಿ ಮೋಹದಿಂದ ಹುಚ್ಚು ಹಿಡಿದಂತಾಯಿತು. ವಿಚಾರಮಾಡಿದ್ದರಲ್ಲಿ ತಾನು ಹಿಂದೆ ಬೇಡವೆಂದು ಬಿಟ್ಟವಳೇ ಅವಳು ಎಂದು ತಿಳಿಯಿತು. ಕೂಡಲೆ ಆ ಸುಳ್ಳು ಹೇಳಿದ್ದ ಬ್ರಾಹ್ಮಣರನ್ನು ದೇಶಬಿಟ್ಟು ಓಡಿಸಿ, ಉನ್ಮಾದಿನಿಯ ಚಿಂತೆಯಲ್ಲಿಯೇ ಮಗ್ನನಾದನು. ಅದನ್ನು ತಿಳಿದ ಆಪ್ತರು ‘ಇದಕ್ಕೇನು ಯೋಚನೆ! ಅವಳನ್ನು ವಶಪಡಿಸಿಕೊಂಡರಾಯಿತು!’ ಎಂದರು. ಧಾರ್ಮಿಕನಾದ್ದರಿಂದ ಅವನು ಅದನ್ನು ಒಪ್ಪಲಿಲ್ಲ. ಈ ಸಂಗತಿ ಸೇನಾಪತಿಯ ಕಿವಿಗೆ ಬೀಳಲು ಅವನು ಬಂದು ರಾಜನಿಗೆ ನಮಸ್ಕರಿಸಿ “ಪ್ರಭೂ! ಸೇವಕನ ಸ್ತ್ರೀಯು ತಮ್ಮ ಸ್ತ್ರೀಯಲ್ಲವೇ? ನಾನೇ ಅರ್ಪಿಸುತ್ತೇನೆ; ಒಪ್ಪಿಸಿಕೊಳ್ಳಬೇಕು ಅದು ಇಷ್ಟವಿಲ್ಲದಿದ್ದರೆ ಅವಳನ್ನು ದೇವಸ್ಥಾನಕ್ಕೆ ಬಿಡುತ್ತೇನೆ; ದೇವದಾಸಿಯರನ್ನು ಗ್ರಹಿಸುವುದರಿಂದ ದೋಷ ಬರುವುದಿಲ್ಲ!” ಎಂದು ಬಿನ್ನಯಿಸಿದನು. ರಾಜನು ಒಪ್ಪಲಿಲ್ಲ. ಕೋಪದಿಂದ “ರಾಜನಾಗಿದ್ದು ಇಂಥ ಅಧರ್ಮಮಾಡಲೇ? ನಾನೇ ಎಲ್ಲೆಮೀರಿ ನಡೆದರೆ ಸನ್ಮಾರ್ಗದಲ್ಲಿ ಯಾರು ನಡೆದಾರು? ನೀನೇನೋ ರಾಜಭಕ್ತ; ಆದರೆ ನನ್ನನ್ನು ಪಾಪದಲ್ಲಿ ಪ್ರವರ್ತಿಸುವಂತೆ ಹೇಳುತ್ತಿದ್ದೀಯೆ; ನೀನು ನಿನ್ನ ಧರ್ಮಪತ್ನಿಯನ್ನು ಬಿಟ್ಟರೆ ನಾನು ಆ ಅಪರಾಧವನ್ನು ಕ್ಷಮಿಸುವುದಿಲ್ಲ. ಅಂಥ ಅಧರ್ಮವನ್ನು ಅನುಮೋದಿಸುವುದಕ್ಕಿಂತ ಪ್ರಾಣತ್ಯಾಗ ಮೇಲು!” ಎಂದನು. ಪೌರಜಾನಪದರು ಎಲ್ಲಾ ಒಟ್ಟುಗೂಡಿ ಬಂದು ಅದೇ ಮಾತನ್ನು ಹೇಳಿದರೂ ಅವನು ಅದನ್ನು ನಿರಾಕರಿಸಿದನು; ಮತ್ತು ಸ್ವಲ್ಪಕಾಲಾನಂತರ ಅದೇ ಕೊರಗಿನಲ್ಲಿಯೇ ಸತ್ತುಹೋದನು. ಅದನ್ನು ನೋಡಿ ರಾಜಭಕ್ತನಾದ ಆ ಸೇನಾಪತಿಯೂ ಅಗ್ನಿಪ್ರವೇಶಮಾಡಿದನು.

ಹೀಗೆಂದು ಕಥೆ ಹೇಳಿ ಬೇತಾಳನು “ಮಹಾರಾಜ! ರಾಜ ಸೇನಾಪತಿ ಈ ಇಬ್ಬರಲ್ಲಿ ಯಾರು ಹೆಚ್ಚಿನ ಸತ್ತ್ವಶಾಲಿಗಳು? ಹೇಳದಿದ್ದರೆ ನಿನ್ನ ತಲೆ ಒಡೆದುಹೋದೀತು!” ಎಂದನು. ರಾಜನು “ದೊರೆಯೇ ಹೆಚ್ಚಿನ ಸತ್ತ್ವಶಾಲಿ!” ಎಂದನು. “ಸೇನಾಪತಿ ಏಕಲ್ಲ? ತನ್ನ ರಾಜನಿಗೆ ಅಂಥ ಹೆಂಡತಿಯನ್ನು ಕೊಡುತ್ತೇನೆಂದು ಬಂದ; ಅಗ್ನಿಪ್ರವೇಶ ಮಾಡಿದ; ಕಂಡರಿಯದ ಹೆಣ್ಣನ್ನು ದೊರೆಯು ಬಿಟ್ಟಿದ್ದು ಏನು ದೊಡ್ಡದು?” ಎಂದು ಕೇಳಿದನು. ರಾಜನು “ಸತ್ಕುಲಪ್ರಸೂತನೂ ರಾಜಭಕ್ತನೂ ಆದ ಸೇನಾಪತಿಯು ತನ್ನ ಒಡೆಯನಿಗಾಗಿ ಹಾಗೆ ನಡೆದುಕೊಂಡದ್ದು ತಾನೇ ಏನು ಅತಿಶಯ? ಭೃತ್ಯರು ತಮ್ಮ ಪ್ರಾಣವನ್ನಾದರೂ ಕೊಟ್ಟು ರಾಜನನ್ನು ರಕ್ಷಿಸುವುದು ಅವರ ವ್ರತವಾಗಿರುತ್ತದೆ. ರಾಜರು ಮದ್ದಾನೆಗಳ ಹಾಗೆ ನಿರಂಕುಶರಾಗಿ, ವಿಷಯಾಸಕ್ತರಾಗಿ, ಧರ್ಮಶೃಂಖಲೆಗಳನ್ನು ಕಿತ್ತುಬಿಸುಡುತ್ತಾರೆ. ಪಟ್ಟಾಭಿಷೇಕದ ನೀರು ತಲೆಯ ಮೇಲೆ ಬಿತ್ತೆಂದರೆ ಅದು ವಿವೇಕವನ್ನೆಲ್ಲಾ ಕೊಚ್ಚಿಕೊಂಡು ಹೋಗಿಬಿಡುತ್ತದೆ. ಚಾಮರದ ಗಾಳಿ ಬೀಸಿತೆಂದರೆ ವೃದ್ಧೋಪದೇಶವೆಲ್ಲಾ ಧೂಳು ಸೊಳ್ಳೆ ನೊಣಗಳಂತೆ ಹಾರಿಹೋಗಿಬಿಡುತ್ತದೆ. ಕಾಮಮೋಹಿತರಾಗಿ ಜಗಜ್ಜೇತೃಗಳಾದ ನಹುಷನಂಥವರು ವಿಪತ್ತಿಗೀಡಾದರು. ಈ ದೊರೆಯು ಉನ್ಮಾದಿನಿಗೆ ಮನಸ್ಸು ಕೊಡಲಿಲ್ಲ. ಅಮಾರ್ಗದಲ್ಲಿ ಹೆಜ್ಜೆಯಿಡಲಿಲ್ಲ. ಆದ್ದರಿಂದ ಅವನು ಹೆಚ್ಚಿನವನೆಂದು ನಾನು ತಿಳಿಯುತ್ತೇನೆ” ಎಂದನು.

ಹೀಗೆ ಮಾತನಾಡಿಬಿಟ್ಟದ್ದರಿಂದ ಬೇತಾಳನು ರಾಜನ ಹೆಗಲಿನಿಂದ ಮಾಯವಾಗಿ ಮೊದಲಿದ್ದ ಸ್ಥಳಕ್ಕೇ ಹೋಗಿಬಿಟ್ಟನು.

೧೮

೨೫. ತ್ರಿವಿಕ್ರಮಸೇನನು ಹದಿನೆಂಟನೆಯ ಸಾರಿ ಹೆಣವನ್ನು ಹೆಗಲಮೇಲೆ ಹಾಕಿಕೊಂಡು ಹೊರಟನು. ಬೇತಾಳನು ಮತ್ತೊಂದು ಕಥೆಯನ್ನು ಆರಂಭಿಸಿದನು:-

ಉಜ್ಜಯಿನೀ ನಗರದಲ್ಲಿ ಚಂದ್ರಪ್ರಭನೆಂಬ ರಾಜನಿದ್ದನು; ಅವನ ಮಂತ್ರಿಯ ಮಗನಾದ ಚಂದ್ರಸ್ವಾಮಿಯು ಜೂಜಾಡುವುದಕ್ಕೆ ಹೋಗಿ ಅಲ್ಲಿ ದುಡ್ಡು ಕಾಸು ಬಟ್ಟೆ ಬರೆ ಎಲ್ಲವನ್ನೂ ಕಳೆದುಕೊಳ್ಳಲು ಆಟಗಾರರು ಅವನನ್ನು ಜೂಜಿನಕಟ್ಟೆಯಿಂದ ಹೊಡೆದಟ್ಟಿ ಕಾಡಿಗೆ ಓಡಿಸಿದರು. ಅಲ್ಲಿ ಒಂದು ಪಾಳು ಶಿವ ದೇವಾಲಯಕ್ಕೆ ಹೋಗಿ ಚಿಂತಿಸುತ್ತ ಕುಳಿತಿರಲು ಆ ರಾತ್ರಿ ಅಲ್ಲಿಗೆ ಒಬ್ಬ ತಾಪಸನು ಬಂದನು. ಚಂದ್ರಸ್ವಾಮಿಯು ಹಸಿದಿದ್ದನ್ನು ನೋಡಿ ತಾಪಸನು ತಾನು ಭಿಕ್ಷೆಬೇಡಿ ತಂದಿದ್ದ ಅನ್ನದಲ್ಲಿಯೇ ಒಂದು ಭಾಗವನ್ನು ಅವನಿಗೆ ಕೊಡಹೋದನು. ಆದರೆ ಅದನ್ನು ತೆಗೆದುಕೊಳ್ಳಲು ಅವನು ಸಮ್ಮತಿಸಲಿಲ್ಲ. ಆಗ ಅವನು ಇಷ್ಟಸಂಪಾದಿನೀ ವಿದ್ಯೆಯನ್ನು ಕರೆದು ಅತಿಥಿಯ ಇಷ್ಟಾರ್ಥವನ್ನು ಪೂರೈಸಬೇಕೆಂದು ಕೇಳಿದನು. ಆಗ ಅಲ್ಲಿ ಬಂಗಾರದ ಊರು ಎದ್ದಿತು; ಅದರಲ್ಲಿ ಉದ್ಯಾನವಾಯಿತು; ದಿವ್ಯಾಂಗನೆಯರು ಬಂದು “ಏಳಿ, ಸ್ನಾನಮಾಡಿ, ಊಟಮಾಡಿ” ಎಂದು ಉಪಚರಿಸಿದರು. ದಿವ್ಯವಸ್ತ್ರವನ್ನು ಉಟ್ಟು ಊಟಮಾಡಿದನು. ಸರ್ವಾಂಗಸುಂದರಿಯೊಬ್ಬಳು ಜೊತೆಗಾರಳಾದಳು; ಹಣ್ಣುಹಂಪಲುಗಳನ್ನು ತಿಂದು ತಾಂಬೂಲ ಹಾಕಿಕೊಂಡು ಮಂಚದ ಮೇಲೆ ಆ ರಾತ್ರಿಯನ್ನು ಸುಖವಾಗಿ ಕಳೆದನು. ಬೆಳಗಾದಾಗ ನೋಡಿದರೆ, ಅದೇ ಶಿವದೇವಾಲಯ! ಊರು ಕೇರಿ ನಾರಿ ಪರಿವಾರ ಯಾವುದೂ ಇಲ್ಲ! ಅವನಿಗೆ ತುಂಬ ವ್ಯಥೆಯಾಗಿ ಆ ತಾಪಸನಲ್ಲಿ ಹೇಳಿಕೊಂಡನು. ತಾಪಸನು “ಇಲ್ಲಿಯೇ ಇರು; ಇಂದಿನ ರಾತ್ರಿ ಮತ್ತೆ ಅದೇ ಸುಖವನ್ನು ಅನುಭವಿಸುವೆ!” ಎಂದನು. ಹೀಗೆಯೇ ಹಲವು ರಾತ್ರಿಗಳನ್ನು ಸುಖವಾಗಿ ಕಳೆದು ಅವನು ಒಂದು ದಿನ ಆ ತಾಪಸನನ್ನು “ಸ್ವಾಮೀ, ಈ ವಿದ್ಯೆಯನ್ನು ನನಗೆ ಉಪದೇಶಮಾಡಬೇಕು!” ಎಂದು ಬಗೆಬಗೆಯಾಗಿ ಪ್ರಾರ್ಥಿಸಿದನು. ಅವನು “ಅಯ್ಯಾ! ಇದರ ಸಾಧನೆ ತುಂಬಾ ಕಷ್ಟ; ಇದನ್ನು ನೀರಿನೊಳಗಿದ್ದು ಸಾಧಿಸಬೇಕು. ಜಪ ಮಾಡುತ್ತಿದ್ದರೆ ಮಾಯೆ ಮುಚ್ಚಿಕೊಂಡು ಸಿದ್ಧಿಗೆ ಅಡ್ಡಿಯಾಗುತ್ತದೆ; ತಾನು ಮತ್ತೆ ಹುಟ್ಟಿ ಹುಡುಗನಾಗಿ ಯುವಕನಾಗಿ ಮದುವೆಮಾಡಿಕೊಂಡು ಹೆಂಡತಿ ಮಕ್ಕಳನ್ನು ಪಡೆದಂತೆ ಕಾಣುತ್ತದೆ; ಈ ಜನ್ಮವೇ ಮರೆತು ಹೋಗುತ್ತದೆ. ಗುರುವು ಎಚ್ಚರಿಕೆ ಕೊಟ್ಟಾಗ ಧೈರ್ಯದಿಂದ ಆ ಮಾಯೆಯಲ್ಲಿಯೇ ಅಗ್ನಿಪ್ರವೇಶ ಮಾಡಿದರೆ ನೀರಿನಿಂದ ಮೇಲಕ್ಕೆ ಬಂದು ಸಿದ್ಧನಾಗುತ್ತಾನೆ. ಹಾಗಲ್ಲದೆ ಇತರರಿಗೆ ಅದು ಸಿದ್ಧಿಸುವುದಿಲ್ಲ. ಯೋಗ್ಯತೆ ಇಲ್ಲದವನಿಗೆ ಉಪದೇಶಮಾಡಿದರೆ ಗುರುವಿನಲ್ಲಿ ಇರುವ ವಿದ್ಯೆಯೂ ಹೋಗಿಬಿಡುತ್ತದೆ” ಎಂದನು. ಚಂದ್ರಸ್ವಾಮಿಯು “ತಾವು ಚಿಂತಿಸಬೇಕಾದದ್ದಿಲ್ಲ; ನೀವು ಹೇಳಿದಂತೆಯೇ ನಡಸುತ್ತೇನೆ” ಎಂದನು. ಆಮೇಲೆ ತಾಪಸನು ಅವನಿಗೆ ಮಂತ್ರೋಪದೇಶಮಾಡಿ “ನಾನು ಇಲ್ಲಿಯೇ ಇರುತ್ತೇನೆ; ಎಚ್ಚರಿಕೆ ಕೊಟ್ಟಾಗ ಅಗ್ನಿಪ್ರವೇಶ ಮಾಡಿಬಿಡು” ಎಂದು ಹೇಳಿದನು. ಚಂದ್ರಸ್ವಾಮಿಯು ನೀರಿಗೆ ಇಳಿದು ಮುಳುಗಿ ಜಪಮಾಡಲು ಅವನಿಗೆ ಈ ಜನ್ಮ ಮರೆತು ಮತ್ತೆ ಯಾರಿಗೋ ಮಗನಾಗಿ ಹುಟ್ಟಿದಂತೆಯೂ ತನಗೆ ಹೆಂಡತಿಮಕ್ಕಳಾದಂತೆಯೂ, ಅವರೊಡನೆಯೂ ತಾಯಿತಂದೆಗಳೊಡನೆಯೂ ನಾನಾ ಕಷ್ಟಸುಖಗಳನ್ನು ಅನುಭವಿಸುತ್ತಿರುವಂತೆಯೂ ತೋರಿ ಅದರಲ್ಲಿಯೇ ಐಕ್ಯನಾಗಿ ಹೋದನು. ಆಗ ಗುರುವು ತನ್ನ ವಿದ್ಯೆಯನ್ನು ಪ್ರಯೋಗಿಸಿ ಅವನಿಗೆ ಎಚ್ಚರಿಕೆ ಕೊಡಲು ಅದೆಲ್ಲಾ ಮಾಯಾಜಾಲವೆಂದರಿತು ಅಗ್ನಿಪ್ರವೇಶಕ್ಕೆ ಸಿದ್ಧನಾದನು. ಗುರುಗಳೂ ಹಿರಿಯರೂ ನೆಂಟರೂ ಇಷ್ಟರೂ ಎಲ್ಲರೂ ಬೇಡವೆಂದರು. ಚಿತೆಯ ಹತ್ತಿರಕ್ಕೆ ಹೋಗಿ ನೋಡಿದರೆ ಅಲ್ಲಿ ಮುಪ್ಪಿನ ತಾಯಿತಂದೆಗಳೂ ಎಳೆಯ ಮಕ್ಕಳೂ ಅಳುತ್ತಿದ್ದಾರೆ. ಹೆಂಡತಿ ಸಾಯುವುದಕ್ಕೆ ಸಿದ್ಧವಾಗಿದ್ದಾಳೆ! ಅದನ್ನು ನೋಡಿ ಅವನಿಗೆ ಮನಸ್ಸು ಮರುಗಿ “ಅಯ್ಯೋ ನಾನು ಸತ್ತರೆ ನನ್ನ ಬಂಧುಬಳಗವೆಲ್ಲಾ ಸಾಯುತ್ತದೆ; ಗುರುವಿನ ಮಾತು ಸುಳ್ಳೋ ನಿಜವೋ ಯಾರಿಗೆ ಗೊತ್ತು? ಆದ್ದರಿಂದ ಅಗ್ನಿಪ್ರವೇಶ ಮಾಡಲೋ ಬೇಡವೋ? ಇಷ್ಟೆಲ್ಲಾ ನಿಜವಾದಮೇಲೆ ಅದು ನಿಜವಾಗದೇ ಇರುತ್ತದೆಯೇ? ಆದ್ದರಿಂದ ಬೆಂಕಿಗೆ ಬಿದ್ದೇಬಿಡುತ್ತೇನೆ” ಎಂದುಕೊಂಡು ಅಗ್ನಿಪ್ರವೇಶ ಮಾಡಿದನು. ಕೂಡಲೆ ಬೆಂಕಿ ತಣ್ಣಗಾಯಿತು. ಮಾಯೆ ಹರಿಯಿತು. ನದಿಯಿಂದ ಮೇಲಕ್ಕೆ ಹತ್ತಿ ತೀರಕ್ಕೆ ಬಂದನು. ಅಲ್ಲಿ ಇದ್ದ ಗುರುವಿಗೆ ನಮಸ್ಕರಿಸಿ ಬೆಂಕಿ ತಣ್ಣಗಾದದ್ದರವರೆಗೆ ನಡೆದ ವೃತ್ತಾಂತವನ್ನೆಲ್ಲಾ ಅವನಿಗೆ ಹೇಳಿದನು. ಅದನ್ನು ಕೇಳಿ ತಾಪಸರು “ಅಯ್ಯಾ! ಏನೋ ಅಪಚಾರ ನಡೆದಿದೆ. ಇಲ್ಲದಿದ್ದರೆ ಬೆಂಕಿ ತಣ್ಣಗಾಗುತ್ತಿರಲಿಲ್ಲ!” ಎಂದು ಅದನ್ನು ತಿಳಿಯಲು ವಿದ್ಯೆಯನ್ನು ನೆನೆದನು. ಆದರೆ ಅದು ಬರಲೇ ಇಲ್ಲ! ಅವನಿಗೂ ಇಲ್ಲ, ಅವನ ಶಿಷ್ಯನಿಗೂ ಇಲ್ಲ! ಆಮೇಲೆ ಅವರಿಬ್ಬರೂ ಪೆಚ್ಚುಮೋರೆ ಹಾಕಿಕೊಂಡು ಹೋದರು.

ಹೀಗೆಂದು ಕಥೆ ಹೇಳಿ ಬೇತಾಳನು “ಮಹಾರಾಜ! ಹೇಳಿದಂತೆಯೇ ನಡೆಸಿದರೂ ಏಕೆ ಇಬ್ಬರಿಗೂ ವಿದ್ಯೆ ತಪ್ಪಿಹೋಯಿತು? ತಿಳಿದಿದ್ದೂ ಹೇಳದಿದ್ದರೆ ನಿನ್ನ ತಲೆ ಒಡೆದುಹೋಗುತ್ತದೆ!” ಎಂದನು. ರಾಜನು “ಕೇವಲ ಕಷ್ಟಸಾಧ್ಯವಾದ ಕರ್ಮವನ್ನು ನಡೆಸಿದ ಮಾತ್ರದಿಂದಲೇ ಸಿದ್ಧಿ ದೊರೆಯುವುದಿಲ್ಲ. ಅದಕ್ಕೆ ಸತ್ತ್ವಶುದ್ಧಿಯೂ ಚಿತ್ತಸ್ಥೈರ್ಯವೂ ಇರಬೇಕು. ಆ ಮೂಢಬ್ರಾಹ್ಮಣನಿಗೆ, ಎಚ್ಚರಿಕೆ ಕೊಟ್ಟಮೇಲೂ ಮನಸ್ಸು ಹಾಗೋ ಹೀಗೋ ಎಂದು ವಿಕಲ್ಪಗೊಂಡು ಚಂಚಲವಾಗಿತ್ತು, ಆದ್ದರಿಂದ ಅವನಿಗೆ ವಿದ್ಯೆ ಸ್ವಾಧೀನವಾಗಲಿಲ್ಲ; ಅಯೋಗ್ಯನಿಗೆ ದಾನಮಾಡಿದ್ದರಿಂದ ಅದು ಗುರುವಿಗೂ ಕೈತಪ್ಪಿಹೋಯಿತು” ಎಂದನು.

ಹೀಗೆ ಮಾತನಾಡಿಬಿಟ್ಟದ್ದರಿಂದ ಬೇತಾಳನು ರಾಜನ ಹೆಗಲಿನಿಂದ ಮಾಯವಾಗಿ ಮೊದಲಿದ್ದ ಸ್ಥಳಕ್ಕೇ ಹೋಗಿಬಿಟ್ಟನು.

೧೯

೨೬. ತ್ರಿವಿಕ್ರಮಸೇನನು ಹತ್ತೊಂಬತ್ತನೆಯ ಸಾರಿ ಹೆಣವನ್ನು ಹೆಗಲಮೇಲೆ ಹಾಕಿಕೊಂಡು ಹೊರಟನು. ಬೇತಾಳನು ಮತ್ತೊಂದು ಕಥೆಯನ್ನು ಪ್ರಾರಂಭಿಸಿದನು:

ತಾಮ್ರಲಿಪ್ತಿಯಲ್ಲಿ ಧನಪಾಲನೆಂಬ ವರ್ತಕನಿದ್ದನು. ಅವನಿಗೆ ಧನವತಿಯೆಂಬ ಮಗಳಿದ್ದಳು. ಅವಳು ವಯಸ್ಸಿಗೆ ಬರುವ ಹೊತ್ತಿಗೆ ಸರಿಯಾಗಿ ಅವನು ತೀರಿಹೋದನು. ದಾಯಾದಿಗಳು ಆಸ್ತಿಯನ್ನು ದೋಚಿಕೊಂಡುಬಿಡಲು, ವರ್ತಕನ ಹೆಂಡತಿಯಾದ ಪದ್ಮಾವತಿಯು ತಾನು ಗುಟ್ಟಾಗಿ ಇಟ್ಟುಕೊಂಡಿದ್ದ ರತ್ನಾಭರಣಗಳನ್ನು ತೆಗೆದುಕೊಂಡು ಒಂದು ರಾತ್ರಿ ತನ್ನ ಮಗಳೊಡನೆ ಮನೆಬಿಟ್ಟು ಹೊರಟುಬಿಟ್ಟಳು. ಊರ ಹೊರಗೆ ಹೋಗುತ್ತಿರುವಾಗ, ವಿಧಿವಶದಿಂದ, ಕತ್ತಲೆಯಲ್ಲಿ ಕಣ್ಣು ಕಾಣದೆ, ಅಲ್ಲಿ ಶೂಲಕ್ಕೆ ಏರಿಸಿದ್ದ ಒಬ್ಬ ಕಳ್ಳನ ಭುಜವನ್ನು ತಾಕಿಸಿಕೊಂಡಳು. ಅವನು ತುಂಬ ನೊಂದು “ಅಯ್ಯೋ! ಇದು ಯಾರು? ನನ್ನ ಗಾಯದ ಮೇಲೆ ಉಪ್ಪು ಹಾಕಿದವರು?” ಎಂದು ಕೂಗಿಕೊಂಡನು. ವರ್ತಕನ ಹೆಂಡತಿಯು “ನೀನು ಯಾರು?” ಎಂದು ಕೇಳಲು, ಅವನು “ನಾನು ಕಳ್ಳ. ನನ್ನನ್ನು ಶೂಲಕ್ಕೆ ಏರಿಸಿದ್ದಾರೆ; ಆದರೆ ಈ ಪಾಪಿಗೆ ಇನ್ನೂ ಜೀವ ಹೋಗದು. ನೀನು ಯಾರು ತಾಯಿ? ಎಲ್ಲಿಗೆ ಹೋಗುತ್ತಿದ್ದೀಯೆ?” ಎಂದನು. ಅಷ್ಟುಹೊತ್ತಿಗೆ ಚಂದ್ರೋದಯವಾಗಿ ಕಣ್ಣು ಕಾಣಿಸುವಂತಾಗಲು ಅವನು ಧನವತಿಯನ್ನು ನೋಡಿ “ಅಮ್ಮಾ! ನಾನು ಒಂದು ಸಹಸ್ರ ಹೊನ್ನನ್ನು ಕೊಡುತ್ತೇನೆ! ಈ ನಿನ್ನ ಮಗಳನ್ನು ನನಗೆ ಕೊಡುವೆಯಾ?” ಎಂದು ಕೇಳಿದನು. ತಾಯಿಯು ನಗುತ್ತ “ಈ ಸ್ಥಿತಿಯಲ್ಲಿ ನೀನು ಅವಳನ್ನೇನು ಮಾಡಿಕೊಳ್ಳುತ್ತೀಯೆ?” ಎಂದು ಕೇಳಿದಳು. ಅವನು “ನನ್ನ ಆಯುಸ್ಸು ಮುಗಿಯಿತು. ಆದರೆ ನನಗೆ ಮಕ್ಕಳಿಲ್ಲ. ಮಕ್ಕಳಿಲ್ಲದವರಿಗೆ ಸದ್ಗತಿಯಿಲ್ಲ. ಅವಳು ನನ್ನ ಅನುಮತಿಯ ಮೇರೆಗೆ ಬೇರೊಬ್ಬನಿಂದ ಮಕ್ಕಳನ್ನು ಪಡೆದರೆ ಅವನು ನನಗೆ ಕ್ಷೇತ್ರಜನಾದ ಮಗನಾಗುತ್ತಾನೆ!” ಎಂದನು. ಅವಳು ಹಣದ ಆಸೆಯಿಂದ ಅದಕ್ಕೆ ಒಪ್ಪಿ ಆ ಕಳ್ಳನಿಗೆ ಮಗಳನ್ನು ಧಾರೆಯೆರೆದುಕೊಟ್ಟಳು. ಅವನು ಒಂದು ಆಲದಮರದ ಗುರುತು ಹೇಳಿ ಅದರ ಕೆಳಗೆ ಅಗೆದರೆ ಹೊನ್ನು ಸಿಕ್ಕುತ್ತದೆಯೆಂದು ತಿಳಿಸಿ, “ನಾನು ಸತ್ತಮೇಲೆ ನನ್ನ ದೇಹವನ್ನು ಸುಟ್ಟು ಅಸ್ಥಿಗಳನ್ನು ನೀರಿನಲ್ಲಿ ಹಾಕಿ ವಕ್ರೋಲಕಪುರಕ್ಕೆ ಹೋಗಿ ಇದ್ದುಬಿಡಿ. ಅಲ್ಲಿ ಸೂರ್ಯಪ್ರಭನೆಂಬ ರಾಜನಿದ್ದಾನೆ. ಅವನ ರಾಜ್ಯ ಸುರಕ್ಷಿತವಾಗಿದೆ” ಎಂದನು. ಮತ್ತು ಅವರು ಕೊಟ್ಟ ನೀರನ್ನು ಕುಡಿದು ಪ್ರಾಣಬಿಡಲು, ಅವರು ಅವನ ಹೆಣವನ್ನು ಒಪ್ಪಮಾಡಿ, ವಕ್ರೋಲಕ ಪಟ್ಟಣಕ್ಕೆ ಹೋಗಿ ಅಲ್ಲಿ ಒಂದು ಮನೆಯನ್ನು ಕೊಂಡುಕೊಂಡು ವಾಸಮಾಡುತ್ತಿದ್ದರು. ಆ ಊರಿನಲ್ಲಿ ಮನಃಸ್ವಾಮಿಯೆಂಬ ಒಬ್ಬ ಬ್ರಾಹ್ಮಣ ಯುವಕನಿದ್ದನು. ಅವನು ರೂಪವಂತ, ವಿದ್ಯಾವಂತ. ಅವನಿಗೆ ಆ ಊರಿನ ಹಂಸಾವಳಿಯೆಂಬ ಸೂಳೆಯ ಮೇಲೆ ಅಸೆ. ಅವಳು ಒಂದು ರಾತ್ರಿಗೆ ಐನೂರು ದೀನಾರಗಳನ್ನು ಬಾಡಿಗೆಯಾಗಿ ಕೇಳುತ್ತಿದ್ದಳು. ಅದು ಅವನಿಗೆ ದೊರೆಯದೆ ಕೊರಗುತ್ತ ಹೋಗುತ್ತಿದ್ದನು. ಅವನನ್ನು ಕಂಡು ಧನವತಿಯು “ಅಮ್ಮಾ! ಆ ಬ್ರಾಹ್ಮಣನನ್ನು ನೋಡಿದೆಯಾ, ಎಷ್ಟು ಚೆನ್ನಾಗಿದ್ದಾನೆ” ಎಂದಳು. ಅವಳು ಕಳ್ಳನ ಮಾತನ್ನು ಜ್ಞಾಪಿಸಿಕೊಂಡು ಚೇಟಿಯ ಮೂಲಕ ಆತನಿಗೆ ಹೇಳಿಕಳುಹಿಸಿದಳು. ಅವನು ಐನೂರು ದೀನಾರಗಳನ್ನು ಕೊಟ್ಟರೆ ಒಂದು ರಾತ್ರಿ ಬಂದಿರುವುದಾಗಿ ತಿಳಿಸಿದನು. ಧನವತಿಯು ಒಪ್ಪಿ ಅವನನ್ನು ಕರೆಸಿಕೊಂಡು ಅವನೊಡನೆ ಒಂದು ರಾತ್ರಿ ಇದ್ದಳು. ಬ್ರಾಹ್ಮಣನು ಬೆಳಗ್ಗೆ ಎದ್ದು ತನ್ನ ದಾರಿ ಹಿಡಿದು ಹೋದನು. ಧನವತಿಗೆ ಗರ್ಭನಿಂತು ಕಾಲಕ್ರಮದಲ್ಲಿ ಒಂದು ಸರ್ವಲಕ್ಷಣಸಂಪನ್ನವಾದ ಗಂಡುಮಗುವಾಯಿತು. ಆಗ ಒಂದು ರಾತ್ರಿ ಅವರಿಗೆ ಶಿವನು ಸ್ವಪ್ನದಲ್ಲಿ ಕಾಣಿಸಿಕೊಂಡು “ಬೆಳಗಾದ ಕೂಡಲೆ ಈ ಮಗುವನ್ನೂ ಸಾವಿರ ಹೊನ್ನನ್ನೂ ಸೂರ್ಯಪ್ರಭರಾಜನ ಮನೆಯ ಮುಂದೆ ಇಟ್ಟುಬನ್ನಿ; ಅದರಿಂದ ಕ್ಷೇಮವಾಗುತ್ತದೆ!” ಎಂದು ಅಪ್ಪಣೆ ಮಾಡಿದನು. ತಾಯಿಮಕ್ಕಳಿಬ್ಬರಿಗೂ ಅದೇ ಸ್ವಪ್ನ ಬಿದ್ದಿದ್ದರಿಂದ ಅವರು ಶಿವನ ಆಜ್ಞೆಯಂತೆಯೇ ನಡೆದುಕೊಂಡು ಮಗುವನ್ನು ಬಿಟ್ಟುಬಂದರು. ಶಿವನು ರಾಜನಿಗೂ ಸ್ವಪ್ನದಲ್ಲಿ ಕಾಣಿಸಿಕೊಂಡು “ಏಳು ಮಹಾರಾಜ! ನಿನ್ನ ಸಿಂಹದ್ವಾರದಲ್ಲಿ ಒಂದು ಮಗುವೂ ಸಾವಿರ ಹೊನ್ನೂ ಇದೆ. ಅದನ್ನು ತಂದು ಸಾಕಿಕೋ!” ಎಂದು ಆಜ್ಞೆಮಾಡಿದನು. ರಾಜನಿಗೆ ಮಕ್ಕಳಿಲ್ಲದ್ದರಿಂದ ತುಂಬ ಸಂತೋಷವಾಯಿತು. ಅವನೇ ಹೋಗಿ ಮಗುವನ್ನು ತನ್ನ ಎರಡು ತೋಳಿನಲ್ಲಿಯೂ ಎತ್ತಿತಂದು, ಹನ್ನೆರಡು ದಿನ ಊರ ತುಂಬ ಹಿರಿಯ ಹಬ್ಬ ಮಾಡಿ ಮಗುವಿಗೆ ಚಂದ್ರಪ್ರಭನೆಂದು ನಾಮಕರಣಮಾಡಿದನು. ಅವನು ವಯಸ್ಸಿಗೆ ಬರಲು ಸೂರ್ಯಪ್ರಭನು ಅವನಿಗೆ ರಾಜ್ಯವನ್ನು ಒಪ್ಪಿಸಿ ಕಾಶಿಗೆ ಹೋಗಿ ತಪಸ್ಸು ಮಾಡುತ್ತಿದ್ದು ದೇಹ ಬಿಟ್ಟನು. ಚಂದ್ರಪ್ರಭನು ಮಂತ್ರಿಗಳನ್ನು ಕರೆದು ತಾನು ಕಾಶಿಗೆ ಹೋಗಿ ತಂದೆಗೆ ಉತ್ತರಕ್ರಿಯೆಗಳನ್ನು ಮಾಡಿ ಹಾಗೇ ತೀರ್ಥಯಾತ್ರೆ ಮಾಡಿಕೊಂಡು ಬರುತ್ತೇನೆನ್ನಲು, ಅವರು “ಮಹಾರಾಜ! ರಾಜ್ಯವನ್ನು ರಕ್ಷಣೆಯಿಲ್ಲದೆ ಬಿಟ್ಟು ಹೋಗಬಹುದೇ? ಇತರರು ಯಾರಿಂದಾದರೂ ಉತ್ತರಕ್ರಿಯೆ ಮಾಡಿಸಿದರಾಯಿತು! ಸ್ವಧರ್ಮವನ್ನು ಪಾಲಿಸುವುದಕ್ಕಿಂತ ಹೆಚ್ಚಿನ ತೀರ್ಥಯಾತ್ರೆ ಯಾವುದಿದೆ? ದಾರಿಯಲ್ಲಿ ಒದಗುವ ಅಪಾಯಗಳು ಹಲವು; ರಾಜರು ತಮ್ಮನ್ನು ಯಾವಾಗಲೂ ರಕ್ಷಿಸಿಕೊಂಡಿರಬೇಕು!” ಎಂದರು. ಚಂದ್ರಪ್ರಭನು ಅವರ ಮಾತನ್ನು ಅನುಮೋದಿಸಲಿಲ್ಲ. “ತಂದೆಯ ಉತ್ತರಕ್ರಿಯೆಗಳಿಗಾಗಿ ನಾನು ಹೋಗಬೇಕೆಂದಿದ್ದೇನೆ; ಅದರಲ್ಲಿ ಎರಡು ಮನಸ್ಸಿರಬಾರದು. ತೀರ್ಥಯಾತ್ರೆಯೂ ದೇಹ ಗಟ್ಟಿಯಾಗಿರುವಾಗ ಮಾಡತಕ್ಕದ್ದೇ; ದೇಹವು ನಶ್ವರವಾಗಿರುವಾಗ ನಾಳೆ ಯಾರೋ, ನಾವು ಯಾರೋ! ರಾಜ್ಯವನ್ನು ನೀವು ರಕ್ಷಿಸಿಕೊಂಡಿರಿ” ಎಂದು ಹೇಳಿ ಹೊರಟೇ ಬಿಟ್ಟನು. ಕಾಶಿಯನ್ನು ತಲುಪಿ ಗಂಗೆಯಲ್ಲಿ ತಂದೆಯ ಅಸ್ಥಿಗಳನ್ನು ಬಿಟ್ಟು, ಗಯಾಶಿರಕ್ಕೂ ಧರ್ಮಾರಣ್ಯಕ್ಕೂ ಹೋಗಿ ಗಯಾಕೂಪದಲ್ಲಿ ತಂದೆಗೆಂದು ಪಿಂಡವನ್ನು ಕೊಡಲು, ಅದನ್ನು ತೆಗೆದುಕೊಳ್ಳುವುದಕ್ಕೆ ಮೂರು ಕೈಗಳು ಎದ್ದು ಮುಂದೆ ಬಂದವು. ದೊರೆಯು ಇದೇನೆಂದು ಆಶ್ಚರ್ಯದಿಂದ ಬೆರಗಾಗಿ ಯಾವ ಕೈಯಲ್ಲಿ ಪಿಂಡವಿಡಬೇಕೆಂದು ಹತ್ತಿರವಿದ್ದ ಬ್ರಾಹ್ಮಣರನ್ನು ಕೇಳಿದನು. ಅವರು “ಈ ಕೈಯಲ್ಲಿ ಲೋಹನಿರ್ಮಿತವಾದ ಶಂಕುವಿದೆ; ಆದ್ದರಿಂದ ಇದು ಕಳ್ಳನದು; ಇನ್ನೊಂದು ಕೈಯಲ್ಲಿ ಪವಿತ್ರವಿದೆ. ಇದು ಬ್ರಾಹ್ಮಣನದು; ಮೂರನೆಯ ಕೈಯಲ್ಲಿ ಉಂಗುರವಿದೆ; ಸಲ್ಲಕ್ಷಣಗಳಿವೆ; ಆದ್ದರಿಂದ ಇದು ರಾಜನದು; ಇದೇನೋ, ಯಾವುದರಲ್ಲಿ ಪಿಂಡವಿಡಬೇಕೋ ತಿಳಿಯದು!” ಎಂದುಬಿಟ್ಟರು. ರಾಜನಿಗೆ ಬಗೆಹರಿಯದೆ ಹೋಯಿತು.

ಹೀಗೆಂದು ಕಥೆ ಹೇಳಿ ಬೇತಾಳನು “ಮಹಾರಾಜ! ಯಾವ ಕೈಗೆ ಪಿಂಡ ಕೊಡಬೇಕು ಹೇಳಬಲ್ಲೆಯಾ? ತಿಳಿದೂ ಹೇಳದಿದ್ದರೆ ತಲೆ ಒಡೆದುಹೋಗುತ್ತದೆ” ಎಂದನು. ರಾಜನು “ಅಯ್ಯಾ, ಆ ಪಿಂಡವನ್ನು ಕಳ್ಳನ ಕೈಯಲ್ಲಿಯೇ ಕೊಡಬೇಕು; ಏಕೆಂದರೆ ರಾಜನು ಅವನಿಗೆ ‘ಕ್ಷೇತ್ರಜ’ ನಾದ ಮಗ; ಮಿಕ್ಕವರಿಗೆ ಮಗನಲ್ಲ; ಬ್ರಾಹ್ಮಣನು ಜನಕತಂದೆಯಾದರೂ, ಆ ರಾತ್ರಿಗೆ ಹಣ ತೆಗೆದುಕೊಂಡು ತನ್ನನ್ನು ಮಾರಿಕೊಂಡು ಬಿಟ್ಟಿದ್ದನು. ಸೂರ್ಯಪ್ರಭನು ಅವನಿಗೆ ಸಂಸ್ಕಾರಗಳನ್ನು ನಡೆಸಿ ಬೆಳೆಸಿ ಅವನನ್ನು ಮುಂದಕ್ಕೆ ತಂದನು. ಆ ಮಗುವಿನ ಹತ್ತಿರವಿಟ್ಟಿದ್ದ ಹೊನ್ನನ್ನು ತೆಗೆದುಕೊಳ್ಳದಿದ್ದರೆ ಅವನು ರಾಜನ ಮಗನಾಗುತ್ತಿದ್ದನು. ಆದರೆ ಆ ಹಣವನ್ನು ತೆಗೆದುಕೊಂಡನು; ಅದು ಅವನ ಪೋಷಣೆಗಾಯಿತು. ಹಿರಣ್ಯವತಿಯು ಅವನ ತಾಯಿಯನ್ನು ಕಳ್ಳನಿಗೆ ಹೆಂಡತಿಯೆಂದು ಕೈನೀರೆರೆದು ಕೊಟ್ಟಿದ್ದಳು. ಮಗನನ್ನು ಪಡೆಯಬೇಕೆಂದು ಅವನು ಹೊನ್ನನ್ನು ಕೊಟ್ಟು ಅವರಿಂದ ಮಾತು ತೆಗೆದುಕೊಂಡಿದ್ದನು. ಆದ್ದರಿಂದ ಆ ರಾಜನು ಕಳ್ಳನಿಗೇ ಕ್ಷೇತ್ರಜನಾದ ಮಗ; ಅವನಿಗೇ ಪಿಂಡವು ಸಲ್ಲತಕ್ಕದ್ದೆಂಬುದು ನನ್ನ ಅಭಿಪ್ರಾಯ!” ಎಂದನು.

ಹೀಗೆ ಮಾತನಾಡಿಬಿಟ್ಟಿದ್ದರಿಂದ ಬೇತಾಳನು ರಾಜನ ಹೆಗಲಿನಿಂದ ಮಾಯವಾಗಿ ಮೊದಲಿದ್ದ ಸ್ಥಳಕ್ಕೇ ಹೋಗಿಬಿಟ್ಟನು.

೨೦

೨೭. ತ್ರಿವಿಕ್ರಮಸೇನನು ಇಪ್ಪತ್ತನೆಯ ಸಾರಿ ಹೆಣವನ್ನು ಹೆಗಲಮೇಲೆ ಹಾಕಿಕೊಂಡು ಹೊರಟನು. ಬೇತಾಳನು ಮತ್ತೊಂದು ಕಥೆಯನ್ನು ಆರಂಭಿಸಿದನು:-

ಚಿತ್ರಕೂಟನಗರದಲ್ಲಿ ಚಂದ್ರಾವಲೋಕನೆಂಬ ರಾಜನಿದ್ದನು. ಅವನಿಗೆ ಸಕಲೈಶ್ವರ್ಯವೂ ಇತ್ತು. ಆದರೆ ಅನುರೂಪಳಾದ ಹೆಂಡತಿ ಮಾತ್ರ ಇರಲಿಲ್ಲ. ಆ ಚಿಂತೆಯನ್ನು ಮರೆಯಲು ಅವನು ಒಂದು ಸಾರಿ ಬೇಟೆಗೆಂದು ಹೊರಟನು. ಬೇಟೆಯಾಡುತ್ತ ಅವನು ಕುದುರೆಯನ್ನು ಒಂದು ಸಾರಿ ಹಿಮ್ಮಡಿಯಿಂದ ತಿವಿಯಲು ಅದು ಅವನನ್ನು ಕಾಡಿನೊಳಕ್ಕೆ ಬಹುದೂರ ಕರೆದುಕೊಂಡು ಹೋಯಿತು. ಅಲ್ಲಿ ಹತ್ತಿರದಲ್ಲಿಯೇ ಒಂದು ದೊಡ್ಡ ಸರೋವರ ಕಾಣಿಸಿತು. ಅಲ್ಲಿಗೆ ಹೋಗಿ ಕುದುರೆಗೆ ನೀರು ಕುಡಿಸಿ ತಾನು ಸ್ನಾನಮಾಡಿ ಆಯಾಸ ಪರಿಹರಿಸಿಕೊಂಡು ಆ ರಮಣೀಯವಾದ ಪ್ರದೇಶವನ್ನು ನೋಡುತ್ತಿರಲು ಅಲ್ಲಿ ಒಂದು ಅಶೋಕಮರದ ಕೆಳಗೆ ವಲ್ಕಲವುಟ್ಟಿದ್ದ ಒಬ್ಬ ಋಷಿಕನ್ಯೆಯೂ ಅವಳ ಜೊತೆಗಾತಿಯೂ ಕಂಡುಬಂದರು. ಅಲ್ಲಿಗೆ ಹೋಗಿ ಅವರನ್ನು ಮಾತನಾಡಿಸಲು, ಅವಳು ಕಣ್ವರ ಮಗಳೆಂದೂ ಮೇನಕೆಯಲ್ಲಿ ಹುಟ್ಟಿದವಳೆಂದೂ ತಿಳಿಯಿತು. ಸಖಿಯು “ಅವಳ ಹೆಸರು ಇಂದೀವರಪ್ರಭೆ, ಸ್ನಾನಕ್ಕೆ ಬಂದಿದ್ದಳು. ಅವಳ ತಂದೆಯ ಆಶ್ರಮ ಇಲ್ಲಿಯೇ ಹತ್ತಿರದಲ್ಲಿದೆ” ಎಂದಳು. ಒಬ್ಬರಲ್ಲೊಬ್ಬರು ಮೋಹಿತರಾದರು. ರಾಜನು ಅವರೊಡನೆ ಆಶ್ರಮಕ್ಕೆ ಹೋಗಿ ಕುದುರೆಯನ್ನು ಹೊರಗೆ ಬಿಟ್ಟು ಒಳಗೆ ಕಣ್ವರನ್ನು ಕಂಡು ನಮಸ್ಕರಿಸಿದನು. ಅವರು ಅವನನ್ನು ಸತ್ಕರಿಸಿ “ಅಯ್ಯಾ, ನಿಷ್ಕಾರಣವಾಗಿ ಈ ಮೃಗಗಳನ್ನು ಏಕೆ ಹಿಂಸಿಸುತ್ತೀಯೆ? ನಿನ್ನ ಅಸ್ತ್ರವೋ ಶಸ್ತ್ರವೋ ಅಭ್ಯಾಸಮಾಡಿಕೊಂಡು, ರಾಜ್ಯಸುಖವನ್ನು ಅನುಭವಿಸುತ್ತ, ಒಳ್ಳೆಯವನೆಂಬ ಹೆಸರು ಪಡೆ; ಬೇಟೆಯಾಡುವುದನ್ನು ಬಿಡು; ಅದರಿಂದ ಪಾಂಡುವಿಗೆ ಏನು ಅನರ್ಥವಾಯಿತು ಕಾಣೆಯಾ?” ಎಂದು ನಯವಾಗಿ ಉಪದೇಶ ಮಾಡಿದರು. ರಾಜನು “ಮಹಾಪ್ರಸಾದ! ಇನ್ನು ಮೇಲೆ ಬೇಟೆಯಾಡುವುದಿಲ್ಲ” ಎಂದನು. ಋಷಿಯು ಸಂತುಷ್ಟನಾಗಿ “ನಿನಗೇನು ವರ ಬೇಕು?” ಎಂದು ಕೇಳಲು ರಾಜನು ಇಂದೀವರಪ್ರಭೆಯನ್ನು ಕೋರಿದನು. ಋಷಿಯು ಅನುರೂಪನಾದ ವರ ದೊರೆತನೆಂದು ಸಂತೋಷದಿಂದ ಅವಳನ್ನು ಮದುವೆಮಾಡಿಕೊಡಲು, ರಾಜನು ಅವಳನ್ನು ಕರೆದುಕೊಂಡು ತಮ್ಮೂರಿಗೆ ಹಿಂತಿರುಗಿದನು. ದಾರಿಯಲ್ಲಿ ಒಂದು ದೊಡ್ಡ ಅರಳಿಯ ಮರವನ್ನು ಕಂಡು, ಅದರ ಹತ್ತಿರವಿದ್ದ ಕೊಳದಲ್ಲಿ ನೀರು ಕುಡಿದು ವಿಶ್ರಮಿಸಿಕೊಂಡರು. ಕುಸುಮಶಯ್ಯೆಯಲ್ಲಿ ಆ ರಾತ್ರಿಯನ್ನು ಆ ಮರದ ಕೆಳಗೆ ಕಳೆದರು. ಬೆಳಗ್ಗೆ ತನ್ನ ಪರಿವಾರವನ್ನು ಕೂಡಿಕೊಳ್ಳುವುದಕ್ಕೆಂದು ರಾಜನು ಹೆಂಡತಿಯೊಡನೆ ಮುಂದಕ್ಕೆ ಹೊರಡಲು ಎದುರಿಗೆ ಕಾಲಮೇಘದಂತಿದ್ದ ಒಬ್ಬ ಬ್ರಹ್ಮರಾಕ್ಷಸನು ಬಂದು ನಿಂತು “ನಾನು ಜ್ವಾಲಾಮುಖನೆಂಬ ಬ್ರಹ್ಮ ರಾಕ್ಷಸ; ಈ ಅರಳೀಮರ ನನ್ನ ವಾಸಸ್ಥಾನ; ನಾನು ರಾತ್ರಿ ಸಂಚಾರಕ್ಕೆಂದು ಹೋಗಿದ್ದರೆ, ನೀನು ಇದನ್ನು ಆಕ್ರಮಿಸಿಕೊಂಡಿದ್ದೆಯಾ? ಈಗಲೆ ನಿನ್ನ ಹೃದಯವನ್ನು ಸೀಳಿ ರಕ್ತವನ್ನು ಕುಡಿದುಬಿಡುತ್ತೇನೆ!” ಎಂದು ಘರ್ಜಿಸಿದನು. ರಾಜನು ನಯವಾಗಿ “ಅಯ್ಯಾ! ತಿಳಿಯದೆ ಮಾಡಿದ ನನ್ನ ಈ ಅಪರಾಧವನ್ನು ಕ್ಷಮಿಸು; ಶರಣಾಗತನಾಗಿ ನಿನ್ನ ಆಶ್ರಮಕ್ಕೆ ಬಂದ ನಾನು ನಿನ್ನ ಅತಿಥಿಯಲ್ಲವೇ? ನಿನಗೆ ಇಷ್ಟವಾದ ಯಾರನ್ನು ಬೇಕಾದರೂ ನಿನಗೆ ಪಶುವಾಗಿ ತಂದು ಒಪ್ಪಿಸುತ್ತೇನೆ; ಕೋಪವನ್ನು ಬಿಡು, ಪ್ರಸನ್ನನಾಗು!” ಎಂದು ಕೇಳಿಕೊಂಡನು. ಬ್ರಹ್ಮರಾಕ್ಷಸನು ಶಾಂತನಾಗಿ “ಏಕಾಗಬಾರದು? ಇನ್ನು ಏಳು ದಿನಗಳೊಳಗಾಗಿ ನೀನು ಏಳೆಂಟು ವರ್ಷ ವಯಸ್ಸಿನ ಒಬ್ಬ ಬ್ರಾಹ್ಮಣ ಹುಡುಗನನ್ನು ಅರ್ಪಿಸಬೇಕು; ಅವನು ಧೈರ್ಯಶಾಲಿಯೂ ವಿವೇಕಿಯೂ ಆಗಿರಬೇಕು. ಅವನು ನಿನಗಾಗಿ ತನ್ನನ್ನು ಮನಃಪೂರ್ವಕವಾಗಿ ಒಪ್ಪಿಸಿಕೊಳ್ಳಬೇಕು; ಅವನ ಕೈಗಳನ್ನು ತಾಯಿಯೂ, ಕಾಲುಗಳನ್ನು ತಂದೆಯೂ ಹಿಡಿದುಕೊಂಡಿರಲು, ಅವನನ್ನು ನಿನ್ನ ಕತ್ತಿಯಿಂದ ಕತ್ತರಿಸಿ ನನಗೆ ಬಲಿಕೊಡಬೇಕು; ಇಲ್ಲದಿದ್ದರೆ ಈ ಕ್ಷಣದಲ್ಲಿ ನಿನ್ನನ್ನೂ ನಿನ್ನ ಪರಿವಾರವನ್ನೂ ನಾಶಮಾಡಿ ಬಿಡುತ್ತೇನೆ!” ಎಂದನು. ರಾಜನು ಒಪ್ಪಿದನು. ಬ್ರಹ್ಮರಾಕ್ಷಸನು ಮಾಯವಾದನು. ಅನಂತರ ರಾಜನು ‘ಅಯ್ಯೋ ನಾನು ಬೇಟೆಗೂ ಕಾಮಕ್ಕೂ ವಶನಾಗಿ ಪಾಂಡುವಿನಂತೆ ಹೀಗೆ ಅತಂತ್ರದಲ್ಲಿ ಅನರ್ಥಕ್ಕೊಳಗಾದೆನಲ್ಲಾ’ ಎಂದ ಚಿಂತಿಸುತ್ತ ಹೆಂಡತಿಯೊಡನೆ ಊರಿಗೆ ಬಂದನು. ರಾಜನು ತನಗೆ ಅನುರೂಪಳಾದ ಹೆಂಡತಿಯನ್ನು ಮದುವೆಮಾಡಿಕೊಂಡು ಬಂದನೆಂದು ಊರೆಲ್ಲಾ ಸಂತೋಷಪಟ್ಟಿತು. ಮಾರನೆಯ ದಿನ ಅವನು ತನ್ನ ಮಂತ್ರಿಯನ್ನು ಕರೆದು ನಡೆದ ಸಂಗತಿಯನ್ನೆಲ್ಲಾ ಅವನಿಗೆ ಗುಟ್ಟಾಗಿ ತಿಳಿಸಿದನು. ಸುಮತಿಯೆಂಬ ಮಂತ್ರಿಯು ಅವನಿಗೆ ಧೈರ್ಯ ಹೇಳಿ ಚಿನ್ನದಿಂದ ಏಳೆಂಟು ವಯಸ್ಸಿನ ಹುಡುಗನಂತೆ ಒಂದು ಪ್ರತಿಮೆಯನ್ನು ಮಾಡಿಸಿದನು. ಅದನ್ನು ರತ್ನಗಳಿಂದ ಅಲಂಕರಿಸಿ ರಥದಲ್ಲಿ ನಗರ ಗ್ರಾಮ ಹಳ್ಳಿಪಳ್ಳಿಗಳಲ್ಲೆಲ್ಲಾ ಸುತ್ತಾಡಿಸುತ್ತ “ಬ್ರಹ್ಮರಾಕ್ಷಸನಿಗೆ ತನ್ನ ಸ್ವಂತ ಇಚ್ಛೆಯಿಂದ ಯಾರಾದರೂ ಏಳುವರ್ಷದ ಹುಡುಗ ಬಲಿಯಾಗಿ ಬರುವುದಾದರೆ ಅವನ ತಂದೆತಾಯಿಗಳಿಗೆ ಮಹಾರಾಜನು ನೂರು ಗ್ರಾಮಗಳನ್ನೂ ರತ್ನಾಲಂಕೃತವಾದ ಈ ಬಂಗಾರದ ಪ್ರತಿಮೆಯನ್ನೂ ಕೊಡುತ್ತಾನೆ. ತಾಯಿತಂದೆಗಳು ಅವನನ್ನು ಕೊಡುವುದಕ್ಕೆ ಸಮ್ಮತಿಸಿ, ಅವನನ್ನು ವಧಿಸುವಾಗ ಅವನ ಕೈಕಾಲುಗಳನ್ನು ಹಿಡಿದುಕೊಳ್ಳಲು ಒಪ್ಪಬೇಕು!” ಎಂದು ಸಾರಿಸಿದನು. ಒಂದು ಅಗ್ರಹಾರದಲ್ಲಿ ಸಾರಿಕೊಂಡು ಹೋಗುತ್ತಿರಲು ತಮಟೆಯ ಸದ್ದನ್ನು ಕೇಳಿ ಓಡಿಬಂದ ಒಬ್ಬ ಧೈರ್ಯಶಾಲಿಯಾದ ಹುಡುಗನು “ನಾನು ಬರುತ್ತೇನೆ; ನನ್ನ ತಾಯಿತಂದೆಗಳನ್ನು ಒಪ್ಪಿಸುತ್ತೇನೆ!” ಎಂದನು. ಮನೆಗೆ ಬಂದು ತಾಯಿತಂದೆಗಳಿಗೆ ಕೈಮುಗಿದುಕೊಂಡು “ನನಗೆ ಅನುಜ್ಞೆ ಕೊಡಿ; ಇದರಿಂದ ನನ್ನ ಋಣ ಹರಿಯುತ್ತದೆ; ಪರೋಪಕಾರವಾಗುತ್ತದೆ; ನಿಮ್ಮ ಬಡತನ ಹೋಗುತ್ತದೆ!” ಎಂದನು. ಅವರು ಒಪ್ಪುತ್ತಾರೆಯೇ? “ನಿನಗೇನು ಹುಚ್ಚೋ? ಏನಾದರೂ ಗ್ರಹ ಮೆಟ್ಟಿಕೊಂಡಿದೆಯೋ? ಇದೇನು ನೀನು ಆಡುವ ಮಾತು? ದುಡ್ಡಿಗಾಗಿ ಯಾರಾದರೂ ಮಗನನ್ನು ಕೊಲ್ಲಿಸುತ್ತಾರೆಯೇ?” ಎಂದರು. ಅವನು ಬಿಡಲಿಲ್ಲ; ಅವರು ಗೋಳಾಡುತ್ತ ಒಪ್ಪಿಕೊಳ್ಳಲೇಬೇಕಾಯಿತು. ಎಲ್ಲರೂ ಚಿತ್ರಕೂಟಕ್ಕೆ ಬಂದರು. ರಾಜನು ಸಂತೋಷಪಟ್ಟು ಹುಡುಗನನ್ನು ಆನೆಯ ಮೇಲೆ ಮಾಲೆಹಾಕಿ ಕೂರಿಸಿ ತಾಯಿತಂದೆಗಳೊಡನೆ ಬ್ರಹ್ಮರಾಕ್ಷಸನ ಆವಾಸಸ್ಥಾನಕ್ಕೆ ಕರೆತಂದನು. ಬ್ರಹ್ಮರಾಕ್ಷಸನು ಕಾಣಿಸಿಕೊಳ್ಳಲು ರಾಜನು “ಅಯ್ಯಾ, ಇದೋ ನೀನು ಕೇಳಿದಂಥ ನರಬಲಿಯನ್ನು ತಂದಿದ್ದೇನೆ. ಇಂದು ಏಳನೆಯ ದಿವಸ; ಒಪ್ಪಿಸಿಕೋ” ಎಂದನು. ಬ್ರಹ್ಮರಾಕ್ಷಸನು ಕಟವಾಯನ್ನು ನಾಲಗೆಯಿಂದ ಸವರಿಕೊಳ್ಳುತ್ತ ಹುಡುಗನನ್ನು ನೋಡಿದನು. ಅವನು ಚಿಂತಿಸದೆ, ಕೊರಗದೆ, ಸಂತೋಷವಾಗಿ “ಈ ದೇಹದಾನದಿಂದ ಬರುವ ಪುಣ್ಯವು ಪರೋಪಕಾರ ರಹಿತವಾದ ಸ್ವರ್ಗವನ್ನೋ ಮೋಕ್ಷವನ್ನೋ ಸಂಪಾದಿಸಿಕೊಡುವುದು ಬೇಡ; ಪರಾರ್ಥಸಾಧಕವಾದ ದೇಹವೇ ಜನ್ಮಜನ್ಮದಲ್ಲಿಯೂ ಲಭಿಸಲಿ” ಎಂದು ಯೋಚಿಸುತ್ತಿದ್ದನು. ಕೂಡಲೆ ಅಂತರಿಕ್ಷವು ವಿಮಾನಗಳಿಂದ ತುಂಬಿತು. ದೇವತೆಗಳು ಪುಷ್ಪವೃಷ್ಟಿಯನ್ನು ಕರೆದರು. ಬ್ರಹ್ಮರಾಕ್ಷಸನ ಮುಂದಿಟ್ಟ ಹುಡುಗನ ಕೈಯನ್ನು ತಾಯಿ ಹಿಡಿದುಕೊಂಡಳು; ಕಾಲುಗಳನ್ನು ತಂದೆ ಹಿಡಿದುಕೊಂಡನು. ರಾಜನು ಕತ್ತಿ ಎತ್ತಿದನು. ಆಗ ಹುಡುಗನು ನಕ್ಕನು. ಅದನ್ನು ಕಂಡು ಬ್ರಹ್ಮರಾಕ್ಷಸನೂ ಮಿಕ್ಕವರೂ ತಮ್ಮ ತಮ್ಮ ಕೆಲಸವನ್ನು ಬಿಟ್ಟುಬಿಟ್ಟು ಕೈಮುಗಿದುಕೊಂಡು ಅವನ ಮುಖವನ್ನು ನೋಡುತ್ತ ಬೆರಗಾಗಿ ನಿಂತರು.

ಹೀಗೆಂದು ಕಥೆಹೇಳಿ ಬೇತಾಳನು “ಮಹಾರಾಜ! ಅಂಥ ಪ್ರಾಣಹೋಗುವ ಸಮಯದಲ್ಲಿಯೂ ಆ ಹುಡುಗನು ನಕ್ಕದ್ದು ಏಕೆ? ತಿಳಿದಿದ್ದೂ ನೀನು ಹೇಳದಿದ್ದರೆ ನಿನ್ನ ತಲೆ ಒಡೆದುಹೋಗುತ್ತದೆ” ಎಂದನು. ರಾಜನು “ಕೈಯಲ್ಲಾಗದ ಯಾವ ಪ್ರಾಣಿಗಾದರೂ ಭಯವುಂಟಾದರೆ ಅದು ಪ್ರಾಣಭಯದಿಂದ ‘ಅಪ್ಪಾ! ಅಮ್ಮಾ!’ ಎಂದು ಕೂಗಿಕೊಳ್ಳುತ್ತದೆ. ಅವರಿಲ್ಲದಿದ್ದರೆ ಆರ್ತರಕ್ಷಣೆಗೆಂದೇ ರಾಜನು ನಿರ್ಮಿತನಾಗಿರುತ್ತಾನೆ. ಅವನು ದೊರೆಯದಿದ್ದರೆ ಯಾವುದಾದರೂ ಒಂದು ದೇವತೆ ಇರುತ್ತದೆ. ಅವನಿಗೆ ಇದಿಷ್ಟು ಜನರಿದ್ದರೂ ವಿರೋಧವೇ ಆಯಿತು. ತಾಯಿತಂದೆಗಳು ಕೈಕಾಲುಗಳನ್ನು ಹಿಡಿದು ನಿಂತರು; ರಾಜನೇ ತನ್ನ ಪ್ರಾಣವನ್ನು ಉಳಿಸಿಕೊಳ್ಳುವುದಕ್ಕಾಗಿ ಕತ್ತಿ ಎತ್ತಿ ನಿಂತನು. ದೇವತೆಯಾದ ಬ್ರಹ್ಮರಾಕ್ಷಸನು ಅವನನ್ನು ತಿನ್ನುವುದಕ್ಕೆ ಸಿದ್ಧನಾಗಿದ್ದನು. ಅನಿತ್ಯವೂ ಆಧಿವ್ಯಾಧಿಪೀಡಿತವೂ ಆಗಿ ವಿರಸದಲ್ಲಿ ಮುಗಿಯುವ ಈ ದೇಹಕ್ಕಾಗಿ ಇಂಥ ಹುಚ್ಚಾಟವೇ? ಬ್ರಹ್ಮ ವಿಷ್ಣು ಮಹೇಶ್ವರರೂ ನಾಶ ಹೊಂದಬೇಕಾಗಿರುವಾಗ ಇವರಿಗೆ ತಮ್ಮ ಶರೀರ ಸ್ಥಿರವಾಗಿರುತ್ತದೆಂದು ಏನು ಚಪಲ? ಇದಲ್ಲವೇ ಮೋಹ! ಎಂದು ಆಶ್ಚರ್ಯದಿಂದಲೂ ತನ್ನ ಇಷ್ಟಾರ್ಥ ನೆರವೇರಿತಲ್ಲಾ ಎಂದು ಸಂತೋಷದಿಂದಲೂ, ಆ ಹುಡುಗನಿಗೆ ನಗು ಬಂತು!” ಎಂದನು.

ಹೀಗೆ ಮಾತನಾಡಿಬಿಟ್ಟದ್ದರಿಂದ ಬೇತಾಳನು ರಾಜನ ಹೆಗಲಿನಿಂದ ಮಾಯವಾಗಿ ಮೊದಲಿದ್ದ ಸ್ಥಳಕ್ಕೇ ಹೋಗಿಬಿಟ್ಟನು.

೨೧

೨೮. ತ್ರಿವಿಕ್ರಮಸೇನನು ಇಪ್ಪತ್ತೊಂದನೆಯ ಸಾರಿ ಹೆಣವನ್ನು ಹೆಗಲ ಮೇಲೆ ಹಾಕಿಕೊಂಡು ಹೊರಟನು. ಬೇತಾಳನು ಮತ್ತೊಂದು ಕಥೆಯನ್ನು ಆರಂಭಿಸಿದನು:-

ವಿಶಾಲನಗರದಲ್ಲಿ ಅರ್ಥದತ್ತನೆಂಬ ವರ್ತಕನಿದ್ದನು. ಅವನಿಗೆ ಅನಂಗಮಂಜರಿಯೆಂಬ ಒಬ್ಬಳೇ ಮಗಳಿದ್ದಳು. ಅವಳನ್ನು ತಾಮ್ರಲಿಪ್ತಿನಿವಾಸಿಯಾದ ಮಣಿವರ್ಮನೆಂಬ ವರ್ತಕನಿಗೆ ಕೊಟ್ಟು ಮದುವೆ ಮಾಡಿದನು. ಮಗಳ ಮೇಲೆ ತುಂಬ ಮಮತೆಯಾದ್ದರಿಂದ ಅವನು ಅವಳನ್ನು ಬಿಟ್ಟಿರಲಾರದೆ ಅವಳನ್ನೂ ಅಳಿಯನನ್ನೂ ತನ್ನ ಹತ್ತಿರದಲ್ಲೇ ಇಟ್ಟುಕೊಂಡಿದ್ದನು. ಅವಳಿಗೂ ಹಾಗೆಯೇ ತಂದೆಯ ಮೇಲೆ ತುಂಬ ಪ್ರೀತಿ; ಆದರೆ ಗಂಡನ ಮೇಲೆ ಅವಳಿಗೆ ಪ್ರೀತಿಯೇ ಹುಟ್ಟಲಿಲ್ಲ; ದ್ವೇಷವೇ ಉಂಟಾಗುತ್ತ ಬಂತು. ಒಂದು ಸಾರಿ ಅವನು ತಮ್ಮ ಊರನ್ನು ನೋಡಬೇಕೆಂದು ಮನಸ್ಸಾಗಲು ತಾಮ್ರಲಿಪ್ತಿಗೆ ಹೋದನು. ಇತ್ತ ಅನಂಗ ಮಂಜರಿಯು ಒಂದು ದಿನ ನವಿರಾದ ಪಟ್ಟೆಸೀರೆಯುಟ್ಟು ತಮ್ಮ ಮನೆಯ ಉಪ್ಪರಿಗೆಯ ಕಿಟಕಿಯಲ್ಲಿ ನೋಡುತ್ತ ನಿಂತಿದ್ದಳು. ಆಗ ಆ ಊರಿನ ರಾಜಪುರೋಹಿತನ ಮಗನಾದ ಕಮಲಾಕರನೆಂಬ ಸುಂದರ ಯುವಕನು ತನ್ನ ಸ್ನೇಹಿತರೊಡನೆ ಆ ಬೀದಿಯಲ್ಲಿ ಹೋಗುತ್ತ ಅವಳನ್ನು ನೋಡಿದನು; ಅವಳೂ ಅವನನ್ನು ನೋಡಿದಳು. ಇಬ್ಬರಿಗೂ ಪರಸ್ಪರ ಮೋಹವುಂಟಾಯಿತು. ಅವಳು ಏನೂ ಪ್ರತೀಕಾರ ತೋರದೆ ಹಲವು ದಿನಗಳನ್ನು ವಿರಹದಲ್ಲಿ ಕಳೆದು ಒಂದು ರಾತ್ರಿ ತಮ್ಮ ಉದ್ಯಾನಕ್ಕೆ ಬಂದು ಅಲ್ಲಿದ್ದ ಚಂಡೀದೇವಾಲಯದಲ್ಲಿ ನೇಣುಹಾಕಿಕೊಳ್ಳಬೇಕೆಂದು ಪ್ರಯತ್ನಪಡುತ್ತಿದ್ದಳು. ಮಾಲತಿಯೆಂಬ ಅವಳ ಸಖಿಯು ಎಚ್ಚರಗೊಂಡು ಅನಂಗಮಂಜರಿಯು ಹಾಸಿಗೆಯ ಮೇಲಿಲ್ಲದಿರಲು ಅವಳನ್ನು ಹುಡುಕಿಕೊಂಡು ಬಂದು ಆ ಸ್ಥಿತಿಯಲ್ಲಿ ಅವಳನ್ನು ಕಂಡಳು. ಅವಳಿಂದ ಸಂಗತಿಯನ್ನೆಲ್ಲಾ ತಿಳಿದುಕೊಂಡು ಮರುದಿನ ರಾತ್ರಿ ಹೇಗಾದರೂ ಮಾಡಿ ಅದೇ ಉದ್ಯಾನಕ್ಕೆ ಕಮಲಾಕರನನ್ನು ಕರೆತರುತ್ತೇನೆಂದು ಸಮಾಧಾನಮಾಡಿ ಅವಳನ್ನು ಮನೆಯೊಳಕ್ಕೆ ಕರೆದುಕೊಂಡು ಹೋದಳು. ಬೆಳಗ್ಗೆ ಕಮಲಾಕರನ ಮನೆಗೆ ಹೋಗಿ ನೋಡಲು ಅವನೂ ತನ್ನ ಸ್ನೇಹಿತರೊಡನೆ ಮನೆಯ ಉದ್ಯಾನದಲ್ಲಿ ಒಂದು ಮರದ ಕೆಳಗೆ ಕುಳಿತು ತನ್ನ ವಿರಹವನ್ನು ಹೇಳಿಕೊಳ್ಳುತ್ತಿದ್ದನು. ಮಾಲತಿಯು ಅವನನ್ನು ಕಂಡು ತನ್ನ ಸಖಿಯ ಸ್ಥಿತಿಯನ್ನು ತಿಳಿಸಿ ಅಂದು ಸಂಜೆ ಅರ್ಥದತ್ತನ ಮನೆಯ ಉದ್ಯಾನದ ಹತ್ತಿರಕ್ಕೆ ಬಂದರೆ ಅವರಿಗೆ ಭೇಟಿ ಮಾಡಿಸುವುದಾಗಿ ತಿಳಿಸಿದಳು. ಅದರಂತೆ ಅವನು ಬರಲು, ಮಾಲತಿಯು ಮಾವಿನ ಪೊದರಿನಲ್ಲಿದ್ದ ತನ್ನ ಸಖಿಯ ಹತ್ತಿರ ಕರೆದೊಯ್ದಳು. ಅವನನ್ನು ನೋಡಿದ ಕೂಡಲೆ ಅನಂಗಮಂಜರಿಯು ಓಡಿಬಂದು ಅವನನ್ನು ಬಾಚಿ ತಬ್ಬಿಕೊಂಡಳು. ಆದರೆ ಆ ಸಂತೋಷಭರದಲ್ಲಿ ಅವಳ ಪ್ರಾಣ ಹೋಗಿಬಿಟ್ಟಿತು. ಕಮಲಾಕರನು ಅದನ್ನು ನೋಡಿ “ಅಯ್ಯೋ! ಅಯ್ಯೋ! ಇನ್ನೇನು ಗತಿ!” ಎಂದು ಕೂಗಿಕೊಂಡು ಅವಳನ್ನು ತೊಡೆಯಮೇಲೆ ಹಾಕಿಕೊಂಡು ಮುದ್ದಿಟ್ಟು ಗೋಳಾಡುತ್ತಿರಲು ಆ ದುಃಖಭರದಲ್ಲಿ ಅವನ ಪ್ರಾಣ ಹೋಗಿಬಿಟ್ಟಿತು. ಬೆಳಗಾಗುವುದೇ ತಡ, ಮಾಲಿಯ ಮೂಲಕ ಈ ಸಂಗತಿಯು ತಿಳಿದು, ಬಂಧು ಬಳಗವೆಲ್ಲವೂ ಬಂದು ಗೋಳಾಡುವುದಕ್ಕೆ ಮೊದಲುಮಾಡಿತು. ಊರಿಗೆ ಊರೇ ನೆರೆಯಿತು. ಈ ಮಧ್ಯೆ ಊರಿಗೆ ಹೋಗಿದ್ದ ಮಣಿವರ್ಮನು ಬಂದು ತನ್ನ ಹೆಂಡತಿಯು ಪರಪುರುಷನೊಬ್ಬನೊಡನೆ ಸತ್ತುಬಿದ್ದಿರುವುದನ್ನು ನೋಡಿ ಶೋಕದಲ್ಲಿ ಮುಳುಗಿ ಪ್ರಾಣಬಿಟ್ಟನು. ಆಗ ಗಣಗಳು ಚಂಡಿಯನ್ನು “ತಾಯಿ! ಅರ್ಥದತ್ತನು ನಿನ್ನ ಭಕ್ತನಲ್ಲವೇ! ಅವನನ್ನು ಅನುಗ್ರಹಿಸು!” ಎಂದು ಪ್ರಾರ್ಥಿಸಲು ಅವಳು ಎಲ್ಲರನ್ನೂ ಎಬ್ಬಿಸಿದಳು. ಅವರು ನಿದ್ರೆ ತಿಳಿದವರಂತೆ ಎದ್ದರು. ಎಲ್ಲರಿಗೂ ಆಶ್ಚರ್ಯವಾಯಿತು. ಕಮಲಾಕರನು ನಾಚಿಕೆಯಿಂದ ತಲೆ ತಗ್ಗಿಸಿಕೊಂಡು ಮನೆಗೆ ಹೋದನು. ಅರ್ಥದತ್ತನು ಅಳಿಯನನ್ನೂ ಮಗಳನ್ನೂ ಸಂತೋಷದಿಂದ ಮನೆಯೊಳಕ್ಕೆ ಕರೆದುಕೊಂಡು ಹೋದನು.

ಹೀಗೆಂದು ಕಥೆ ಹೇಳಿ ಬೇತಾಳನು “ಮಹಾರಾಜ! ಇವರಲ್ಲಿ ಯಾರ ಅನುರಾಗ ಹೆಚ್ಚು ತೀವ್ರವಾದದ್ದು ಹೇಳು! ತಿಳಿದಿದ್ದೂ ಹೇಳದಿದ್ದರೆ ನಿನ್ನ ತಲೆ ಒಡೆದುಹೋಗುತ್ತದೆ” ಎಂದನು. ರಾಜನು “ಅಯ್ಯಾ, ಮಣಿವರ್ಮನದೇ ತೀವ್ರವಾದದ್ದೆಂದು ನನಗೆ ತೋರುತ್ತದೆ. ಮಿಕ್ಕ ಇಬ್ಬರ ವಿರಹಾವಸ್ಥೆಯು ಕ್ರಮವಾಗಿ ಬೆಳೆದು ಆ ಸ್ಥಿತಿಗೆ ಬಂತು. ಮಣಿವರ್ಮನದು ಹಾಗಲ್ಲ; ತನ್ನ ಹೆಂಡತಿಯು ಅನ್ಯಪುರುಷನೊಡನೆ ಸತ್ತುಬಿದ್ದಿದ್ದರೂ ಕೋಪ ಬರಬೇಕಾದ ಕಾಲದಲ್ಲಿ ಅವಳ ಮೇಲಣ ಅನುರಾಗದಿಂದ ದುಃಖವೇ ಉಂಟಾಗಿ ಆ ದುಃಖಭರದಲ್ಲಿ ಅವನು ಪ್ರಾಣಬಿಟ್ಟನು” ಎಂದನು.

ಹೀಗೆ ಮಾತನಾಡಿಬಿಟ್ಟಿದ್ದರಿಂದ ಬೇತಾಳನು ರಾಜನ ಹೆಗಲಿನ ಮೇಲಿನಿಂದ ಮಾಯವಾಗಿ ಮೊದಲಿದ್ದ ಸ್ಥಳಕ್ಕೇ ಹೋಗಿಬಿಟ್ಟನು.

೨೨

೨೯. ತ್ರಿವಿಕ್ರಮರಾಜನು ಇಪ್ಪತ್ತೆರಡನೆಯ ಸಾರಿ ಹೆಣವನ್ನು ಹೆಗಲ ಮೇಲೆ ಹಾಕಿಕೊಂಡು ಹೊರಟನು. ಬೇತಾಳನು ಮತ್ತೊಂದು ಕಥೆಯನ್ನು ಪ್ರಾರಂಭಿಸಿದನು:-

ಕುಸುಮಪುರದಲ್ಲಿ ವಿಷ್ಣುಸ್ವಾಮಿಯೆಂಬ ಬ್ರಾಹ್ಮಣನಿದ್ದನು. ಅವನಿಗೆ ನಾಲ್ಕು ಜನ ಗಂಡುಮಕ್ಕಳಾದರು. ಅವರು ದೊಡ್ಡವರಾಗುವುದಕ್ಕೆ ಮುಂಚೆಯೇ ತಂದೆಯು ಸತ್ತುಹೋಗಲು ಇದ್ದ ಅಲ್ಪಸ್ವಲ್ಪ ಆಸ್ತಿಯನ್ನು ದಾಯಾದಿಗಳು ಅಪಹರಿಸಿದರು. ಆಗ ಅವರು ಮುಂದೇನು ಮಾಡುವುದಕ್ಕೂ ತೋರದೆ ಸೋದರಮಾವನ ಮನೆಗೆ ಹೋಗಿ ಅವನ ಆಶ್ರಯದಲ್ಲಿ ವೇದಾಧ್ಯಯನ ಮಾಡಿಕೊಂಡು ಇದ್ದುಬಿಟ್ಟರು. ಕೆಲವು ಕಾಲದ ಮೇಲೆ ಎಲ್ಲರೂ ಅವರಲ್ಲಿ ಅಸಡ್ಡೆ ತೋರುತ್ತ ಬರಲು ಅವರು ಒಟ್ಟುಗೂಡಿ ಚಿಂತಿಸಿದರು. ದೊಡ್ಡವನು ತಮ್ಮಂದಿರನ್ನು ಕುರಿತು “ಎಲ್ಲಾ ನಮ್ಮ ನಮ್ಮ ಅದೃಷ್ಟ; ನಾವು ಏನಾದರೂ ಮಾಡಬೇಕೆಂದರೆ ಆಗುತ್ತದೆಯೇ? ಇವೊತ್ತು ತುಂಬ ಬೇಸರವಾಗಿ ಶ್ಮಶಾನಕ್ಕೆ ಹೋಗಿ ಅಲ್ಲಿ ನೇಣುಹಾಕಿಕೊಂಡರೆ ಹಗ್ಗವೇ ಕಿತ್ತು ಕೆಳಕ್ಕೆ ಬಿದ್ದುಬಿಟ್ಟೆ; ಯಾವನೋ ಒಬ್ಬನು ಕುಣಿಕೆ ಬಿಚ್ಚಿ ಗಾಳಿಹಾಕಿ ‘ಏಕಯ್ಯಾ ಇಂಥ ಕೆಲಸಮಾಡಿದೆ? ನಿನಗೆ ಏನಾದರೂ ದುಃಖವಿದ್ದರೆ ಸತ್ಕಾರ್ಯಮಾಡು, ಅದು ನಿವಾರಣೆಯಾಗುತ್ತದೆ. ಆತ್ಮಹತ್ಯದಿಂದ ಏಕೆ ನರಕಕ್ಕೆ ಹೋಗುತ್ತೀಯೆ?” ಎಂದು ಬುದ್ದಿ ಹೇಳಿ ಕಳುಹಿಸಿದನು. ದೈವೇಚ್ಛೆಯಿಲ್ಲದಿದ್ದರೆ ಸಾಯುವುದಕ್ಕೂ ಆಗುವುದಿಲ್ಲ ಎಂದುಕೊಂಡು ಬಂದೆ” ಎಂದು ಹೇಳಿದನು. ಆಮೇಲೆ ಅವರು ಏನಾದರೂ ಉದ್ಯೋಗವನ್ನು ಅವಲಂಬಿಸಬೇಕೆಂದೂ, ಅದಕ್ಕಾಗಿ ಯಾವುದಾದರೂ ಒಂದೊಂದು ವಿಜ್ಞಾನವನ್ನು ಕಲಿತು ಬರಬೇಕೆಂದೂ ನಿಶ್ಚಯಮಾಡಿಕೊಂಡು, ಇಂಥ ಸ್ಥಳದಲ್ಲಿ ಒಟ್ಟಿಗೆ ಸೇರಬೇಕೆಂದೂ ಗೊತ್ತುಮಾಡಿಕೊಂಡರು. ಅದೇ ರೀತಿಯಲ್ಲಿ ಅವರು ಒಬ್ಬೊಬ್ಬರೂ ಒಂದೊಂದು ದಿಕ್ಕಿಗೆ ಹೋಗಿ ವಿದ್ಯೆ ಕಲಿತು ಬಂದು ಒಟ್ಟಿಗೆ ಸೇರಿದರು. ‘ನೀನೇನು ಕಲಿತು ಬಂದೆ? ನೀನೇನು ಕಲಿತು ಬಂದೆ?’ ಎಂದು ಒಬ್ಬರನ್ನೊಬ್ಬರು ಕೇಳಿದರು. ಒಬ್ಬನು ‘ನನಗೆ ಯಾವುದಾದರೂ ಒಂದು ಪ್ರಾಣಿಯ ಒಂದು ಚೂರು ಮೂಳೆ ಸಿಕ್ಕಿದರೂ ಸಾಕು, ಒಂದು ಕ್ಷಣದಲ್ಲಿ ಅದಕ್ಕೆ ತಕ್ಕ ಮಾಂಸವನ್ನು ಸೃಷ್ಟಿಸಿಬಿಡುತ್ತೇನೆ’ ಎಂದನು. ಇನ್ನೊಬ್ಬನು ‘ನಾನು ಆ ಮಾಂಸದ ಮೇಲೆ ಚರ್ಮವನ್ನೂ ಕೂದಲನ್ನೂ ಸೃಷ್ಟಿಸುತ್ತೇನೆ!’ ಎಂದನು. ಮೂರನೆಯವನು “ನಾನು ಆ ಪ್ರಾಣಿಯ ಅವಯವಗಳನ್ನು ಸೃಷ್ಟಿಸುತ್ತೇನೆ!” ಎಂದನು. ನಾಲ್ಕನೆಯವನು “ನಾನು ಆ ಪ್ರಾಣಿಗೆ ಜೀವಕೊಡುತ್ತೇನೆ” ಎಂದನು. ಅನಂತರ ತಮ್ಮ ವಿಜ್ಞಾನವನ್ನು ಪ್ರದರ್ಶಿಸುವುದಕ್ಕೋಸ್ಕರ ಅವರು ಮೂಳೆಯ ತುಂಡನ್ನು ಹುಡುಕಿಕೊಂಡು ಕಾಡಿಗೆ ಹೋದರು. ಅಲ್ಲಿ ವಿಧಿವಶದಿಂದ ಅವರಿಗೆ ಒಂದು ಸಿಂಹದ ಮೂಳೆಯ ತುಂಡು ಸಿಕ್ಕಿತು. ಅದು ಇಂಥ ಪ್ರಾಣಿಯ ಮೂಳೆ ಎಂದು ತಿಳಿಯದೆ ಅವರು ಅದನ್ನೇ ತೆಗೆದುಕೊಂಡರು. ಒಬ್ಬನು ಅದಕ್ಕೆ ಮಾಂಸ ಬರಿಸಿದನು. ಇನ್ನೊಬ್ಬನು ಚರ್ಮರೋಮಗಳನ್ನು ಬರಿಸಿದನು. ಮತ್ತೊಬ್ಬನು ಅವಯವಗಳನ್ನುಂಟುಮಾಡಿದನು; ಅದು ಸಿಂಹದ ದೇಹವಾಯಿತು; ನಾಲ್ಕನೆಯವನು ಅದಕ್ಕೆ ಜೀವ ಬರಿಸಿದನು. ಆಗ ಅದು ಎದ್ದು ಭಯಂಕರವಾಗಿ ಗರ್ಜಿಸುತ್ತ ಅವರು ನಾಲ್ವರನ್ನೂ ಕೊಂದು ತಿಂದು ಕಾಡಿಗೆ ಹೊರಟುಹೋಯಿತು. ದುಷ್ಟಪ್ರಾಣಿಯನ್ನು ಎಬ್ಬಿಸಿ ಕೂರಿಸಿದರೆ ಸುಖವಾದೀತೇ? ಪೌರುಷವೃಕ್ಷಕ್ಕೆ ದೈವವು ಬುಡದಲ್ಲಿ ಪ್ರಜ್ಞಾನದ ನೀರೆರೆದರೆ ಅದು ಫಲಿಸೀತು!

ಹೀಗೆಂದು ಕಥೆ ಹೇಳಿ ಬೇತಾಳನು “ಮಹಾರಾಜ! ಆ ನಾಲ್ಕು ಜನರಲ್ಲಿ ಅಪರಾಧ ಯಾರದ್ದು ಹೇಳು! ತಿಳಿದೂ ಹೇಳದಿದ್ದರೆ ನಿನ್ನ ತಲೆ ಒಡೆದುಹೋಗುತ್ತದೆ” ಎಂದನು. ರಾಜನು “ಅಯ್ಯಾ, ಸಿಂಹಕ್ಕೆ ಜೀವ ಕೊಟ್ಟವನೇ ಅವರಲ್ಲಿ ಅಪರಾಧಿ. ಇಂಥ ಪ್ರಾಣಿಯೆಂದು ತಿಳಿಯದೆ ಮಿಕ್ಕವರು ಮಾಂಸ ಚರ್ಮ ರೋಮ ಅವಯವಗಳನ್ನು ಸೃಷ್ಟಿಸಿದರು. ಸಿಂಹದ ಆಕಾರವನ್ನು ನೋಡಿಯೂ, ತನ್ನ ವಿದ್ಯೆಯನ್ನು ಪ್ರಕಾಶಮಾಡಬೇಕೆಂಬ ಉತ್ಸಾಹದಿಂದಲೇ ನಾಲ್ಕನೆಯವನು ಅದಕ್ಕೆ ಜೀವ ಕೊಟ್ಟು ಬ್ರಹ್ಮಹತ್ಯೆಗೆ ಕಾರಣನಾದನು.” ಎಂದನು.

ಹೀಗೆ ಮಾತನಾಡಿಬಿಟ್ಟಿದ್ದರಿಂದ ಬೇತಾಳನು ರಾಜನ ಹೆಗಲಿನ ಮೇಲಿನಿಂದ ಮಾಯವಾಗಿ ಮೊದಲಿದ್ದ ಸ್ಥಳಕ್ಕೇ ಹೋಗಿಬಿಟ್ಟನು.

೨೩

೩೦. ತ್ರಿವಿಕ್ರಮರಾಜನು ಇಪ್ಪತ್ತಮೂರನೆಯ ಸಾರಿ ಹೆಣವನ್ನು ಹೆಗಲ ಮೇಲೆ ಹಾಕಿಕೊಂಡು ಹೊರಟನು. ಬೇತಾಳನು ಮತ್ತೊಂದು ಕಥೆಯನ್ನು ಆರಂಭಿಸಿದನು:-

ಶೋಭಾವತೀ ಪಟ್ಟಣದಲ್ಲಿ ಯಜ್ಞಸೋಮನೆಂಬ ವೇದಪಾರಂಗತನಾದ ಬ್ರಾಹ್ಮಣನಿದ್ದನು. ಅವನಿಗೆ ಅಪರವಯಸ್ಸಿನಲ್ಲಿ ದೇವಸೋಮನೆಂಬ ಮಗನಾದನು. ವಿದ್ಯಾವಿನಯಸಂಪನ್ನನಾದ ಅ ಹುಡುಗನು ಹದಿನಾರು ವರ್ಷ ತುಂಬುತ್ತಿದ್ದ ಹಾಗೇ ಜ್ವರದಿಂದ ತೀರಿಕೊಂಡುಬಿಟ್ಟನು. ತಂದೆತಾಯಿಗಳ ದುಃಖ ಹೇಳತೀರದು. ಆಗ ಅವರ ನೆಂಟರಿಷ್ಟರೆಲ್ಲರೂ ಅವರಿಗೆ ಸಮಾಧಾನ ಹೇಳಿ ಆ ಹುಡುಗನ ಶವವನ್ನು ಶ್ಮಶಾನಕ್ಕೆ ಸಾಗಿಸಿದರು. ಅಲ್ಲಿ ವಾಮಶಿವನೆಂಬ ಒಬ್ಬ ವೃದ್ಧ ಪಾಶುಪತಯೋಗಿಯು ತಪಸ್ಸು ಮಾಡಿಕೊಂಡಿದ್ದನು. ಅವನು ತನ್ನ ಶಿಷ್ಯನನ್ನು ಕುರಿತು “ಅದೇನು ಗದ್ದಲ, ನೋಡಿಕೊಂಡು ಬಾ!” ಎಂದು ಹೇಳಿದನು. ಶಿಷ್ಯನು “ಈಗ ಹೋಗಲಾಗುವುದಿಲ್ಲ. ಭಿಕ್ಷೆಗೆ ಹೋಗಬೇಕು, ಹೊತ್ತಾಗಿಹೋಗುತ್ತದೆ!” ಎಂದನು. ಅದೇ ಕಾರಣವಾಗಿ ಮಾತಿಗೆ ಮಾತು ಬೆಳೆದು ಶಿಷ್ಯನು ಅವನನ್ನು ತೊರೆದು ಹೊರಟುಹೋದನು. ಆದ್ದರಿಂದ ತಾಪಸನೇ ಎದ್ದು ಬಂದನು. ಪ್ರಾಯದ ಹುಡುಗನ ಆ ಹೆಣವನ್ನು ನೋಡಿ ಅದರೊಳಗೇಕೆ ಪ್ರವೇಶಮಾಡಬಾರದೆನ್ನಿಸಿತು. ಆಗ ಬಿಕ್ಕಿ ಬಿಕ್ಕಿ ಅತ್ತನು; ಆಮೇಲೆ ಕುಣಿದಾಡಿದನು. ಆಮೇಲೆ ಯೋಗದಿಂದ ಮುಪ್ಪಡಸಿದ ತನ್ನ ದೇಹವನ್ನು ಬಿಟ್ಟು ಆ ಹುಡುಗನ ದೇಹದಲ್ಲಿ ಹೊಕ್ಕನು. ಕೂಡಲೆ ದೇವಸೋಮನು ನಿದ್ರೆ ತಿಳಿದವನಂತೆ ಆಕಳಿಸುತ್ತ ಎದ್ದು ಕುಳಿತನು. ಅದನ್ನು ನೋಡಿ ಎಲ್ಲರಿಗೂ ಸಂತೋಷವೋ ಸಂತೋಷ. ಅವನೊಳಗಿದ್ದ ತಾಪಸನು “ನಾನು ಲೋಕಾಂತರಕ್ಕೆ ಹೋಗಿದ್ದೆ; ಅಲ್ಲಿ ಶಿವನು ಮಹಾಪಾಶುಪತವ್ರತವನ್ನು ಹಿಡಿಯಬೇಕೆಂದು ನನಗೆ ಆಜ್ಞೆಮಾಡಿ ಜೀವದಾನಮಾಡಿದನು” ಎಂದು ಅಲ್ಲಿದ್ದವರಿಗೆಲ್ಲಾ ಹೇಳಿ ಎಲ್ಲರನ್ನೂ ಮನೆಗೆ ಕಳುಹಿಸಿ ತಾನು ತನ್ನ ಮೊದಲ ದೇಹವನ್ನು ಒಂದು ಹಳ್ಳದೊಳಕ್ಕೆ ತಳ್ಳಿ ತನಗೆ ಬೇಕಾದ ಕಡೆಗೆ ಹೊರಟುಹೋದನು.

ಹೀಗೆಂದು ಕಥೆ ಹೇಳಿ ಬೇತಾಳನು “ಮಹಾರಾಜ! ಆ ಯೋಗಿಯು ಅತ್ತದ್ದೇಕೆ? ಕುಣಿದಾಡಿದ್ದೇಕೆ? ನಿನಗೆ ತಿಳಿದೂ ಹೇಳದಿದ್ದರೆ ನಿನ್ನ ತಲೆ ಒಡೆದುಹೋಗುತ್ತದೆ” ಎಂದನು. ರಾಜನು “ಈ ದೇಹದಲ್ಲಿ ನಾನು ಸಿದ್ಧಿಪಡೆದೆ; ಇದನ್ನು ನನ್ನ ತಂದೆತಾಯಿಗಳು ಬಾಲ್ಯದಲ್ಲಿ ಲಾಲಿಸಿ ಪಾಲಿಸಿದರು. ಇದನ್ನು ಬಿಟ್ಟು ಹೋಗಬೇಕಲ್ಲಾ-ಎಂಬ ದುಃಖದಿಂದ ಅವನು ಅತ್ತನು. ದೇಹಾಭಿಮಾನವನ್ನು ಬಿಡುವುದು ಕಷ್ಟ. ಹೊಸ ದೇಹವನ್ನು ಹೊಕ್ಕು ಇದಕ್ಕೂ ಹೆಚ್ಚಿನದನ್ನು ಸಾಧಿಸುತ್ತೇನೆ -ಎಂದು ಸಂತೋಷದಿಂದ ಕುಣಿದಾಡಿದನು. ಯೌವನ ಯಾರಿಗೆ ಇಷ್ಟವಲ್ಲ?” ಎಂದನು.

ಹೀಗೆ ಮಾತನಾಡಿಬಿಟ್ಟಿದ್ದರಿಂದ ಬೇತಾಳನು ರಾಜನ ಹೆಗಲಮೇಲಿಂದ ಮಾಯವಾಗಿ ಮೊದಲಿದ್ದ ಸ್ಥಳಕ್ಕೇ ಹೋಗಿಬಿಟ್ಟನು.

೨೪

೩೧. ತ್ರಿವಿಕ್ರಮರಾಜನು ಇಪ್ಪತ್ತನಾಲ್ಕನೆಯ ಸಾರಿ ಹೆಣವನ್ನು ಹೆಗಲ ಮೇಲೆ ಹಾಕಿಕೊಂಡು ಹೊರಟನು. ಬೇತಾಳನು ಮತ್ತೊಂದು ಕಥೆಯನ್ನು ಪ್ರಾರಂಭಿಸಿದನು:-

ದಕ್ಷಿಣಾಪಥದಲ್ಲಿ ಧರ್ಮನೆಂಬ ಮಾಂಡಲಿಕನಿದ್ದನು. ಅವನಿಗೆ ಚಂದ್ರವತಿಯೆಂಬ ಹೆಂಡತಿಯೂ ಲಾವಣ್ಯವತಿಯೆಂಬ ಒಬ್ಬಳೇ ಮಗಳೂ ಇದ್ದರು. ದಾಯಾದರು ಅವನ ರಾಜ್ಯವನ್ನು ಕಿತ್ತುಕೊಳ್ಳಲು ಅವನು ಒಂದು ರಾತ್ರಿ ಹೆಂಡತಿಯೊಡನೆಯೂ ಮಗಳೊಡನೆಯೂ ಇದ್ದಬದ್ದ ಆಭರಣಗಳನ್ನು ತೆಗೆದುಕೊಂಡು ಮಾವನ ಮನೆಗೆ ಹೊರಟನು. ದಾರಿಯಲ್ಲಿ ವಿಂಧ್ಯಾಟವಿ ಸಿಕ್ಕಿತು. ಅಲ್ಲಿ ಒಂದು ಭಿಲ್ಲರ ಪಡೆಯು ಬರಲು, ಹೆಂಗಸರಿಬ್ಬರೂ ಮರದ ಪೊದರಿನಲ್ಲಿ ಅವಿತುಕೊಂಡರು. ರಾಜನು ಕತ್ತಿ ಗುರಾಣಿಗಳನ್ನು ಹಿಡಿದು ಅವರಲ್ಲಿ ಬಹುಜನರನ್ನು ಕೊಂದನು. ಕೊನೆಗೆ ಅವರಿಗೆ ಕೈಸೆರೆ ಸಿಕ್ಕಲು, ಅವರ ಯಜಮಾನನ ಅಪ್ಪಣೆಯಂತೆ, ಅವರು ಅವನನ್ನು ಕೊಂದುಹಾಕಿದರು. ಹೆಂಗಸರು ಅದನ್ನು ತಿಳಿದು ಹಾಗೇ ತಲೆಮರೆಸಿಕೊಂಡು ಕಾಡಿನಲ್ಲಿ ಮುಂದೆ ಮುಂದೆ ಹೋಗುತ್ತ ಒಂದು ಅಶೋಕವೃಕ್ಷದ ಕೆಳಗೆ ಅಳುತ್ತ ಕುಳಿತರು. ಈ ಮಧ್ಯೆ, ಆ ಪ್ರಾಂತನಿವಾಸಿಯಾದ ಚಂಡಸಿಂಹನೆಂಬವನೂ ಅವನ ಮಗನೂ ಬೇಟೆಗಾಗಿ ಬರುತ್ತ ಆ ಹೆಂಗಸರ ಹೆಜ್ಜೆಗುರುತುಗಳನ್ನು ನೋಡಿದರು. ಎರಡೂ ಲಕ್ಷಣವಾಗಿ, ಒಂದು ಸಣ್ಣದೂ ಒಂದು ದೊಡ್ಡದೂ ಆಗಿತ್ತು. ಸಿಂಹಪರಾಕ್ರಮನೆಂಬ ಮಗನು ತಂದೆಯನ್ನು ಕುರಿತು “ಈ ಸಣ್ಣ ಹೆಜ್ಜೆಯವಳನ್ನು ನಾನು ಮದುವೆಮಾಡಿಕೊಳ್ಳುತ್ತೇನೆ; ದೊಡ್ಡ ಹೆಜ್ಜೆಯವಳನ್ನು ನೀನು ಮಾಡಿಕೊ!” ಎಂದನು. ತಂದೆಯು “ಇದೇನು ನೀನು ಆಡುವ ಮಾತು! ನಿನ್ನ ತಾಯಿ ಸ್ವರ್ಗಸ್ಥಳಾಗಿ ಇನ್ನೂ ಸ್ವಲ್ಪ ಕಾಲವಾಗಿದೆ. ಅಂಥ ಒಳ್ಳೆಯ ಹೆಂಡತಿಯನ್ನು ಕಳೆದುಕೊಂಡು ಮತ್ತೆ ಹೆಂಡತಿಗೆ ಆಸೆಪಡಲೆ?” ಎಂದನು. ಮಗನು “ಹೆಂಡತಿಯಿಲ್ಲದ ಮನೆಯು ಮನೆಯೆ? ನೀನು ಮದುವೆ ಮಾಡಿಕೊಳ್ಳಲೇಬೇಕು. ಇಲ್ಲದಿದ್ದರೆ ನನ್ನಾಣೆ!” ಎಂದನು. ಆದ್ದರಿಂದ ಅವನು ಒಪ್ಪಬೇಕಾಯಿತು. ಮುಂದೆ ಅವರು ಆ ಹೆಂಗಸರನ್ನು ಕಂಡು ಅವರು ಯಾರು ಏನು ಎಂದು ವಿಚಾರಿಸಿದರು. ಅವರು ಗಂಡುದಿಕ್ಕಿಲ್ಲದವರೆಂದು ತಿಳಿದು, ಸಮಾಧಾನ ಮಾಡಿ, ಇಬ್ಬರೂ ಒಬ್ಬೊಬ್ಬರನ್ನು ತಮ್ಮ ಕುದುರೆಯ ಮೇಲೆ ಕೂರಿಸಿಕೊಂಡು ಊರಿಗೆ ಬಂದರು. ಅಲ್ಲಿ ಮಗನಾದ ಸಿಂಹಪರಾಕ್ರಮನು ಸಣ್ಣ ಹೆಜ್ಜೆಯ ಚಂದ್ರವತಿಯೆಂಬ ರಾಣಿಯನ್ನೂ, ತಂದೆಯಾದ ಚಂಡಸಿಂಹನು ದೊಡ್ಡ ಹೆಜ್ಜೆಯ ಲಾವಣ್ಯವತಿಯೆಂಬ ಹುಡುಗಿಯನ್ನೂ ಮದುವೆಯಾದರು. (ದೊಡ್ಡ ಹೆಜ್ಜೆಯವಳು ವಯಸ್ಸಿನಲ್ಲಿ ದೊಡ್ಡವಳೆಂದೂ, ಚಿಕ್ಕ ಹೆಜ್ಜೆಯವಳು ವಯಸ್ಸಿನಲ್ಲಿ ಕಿರಿಯವಳೆಂದೂ ಅವರು ತಿಳಿದುಕೊಂಡಿದ್ದದ್ದು ತಲೆಕೆಳಗಾಯಿತು.) ಇದರಿಂದ ತಾಯಿಯೂ ಮಗಳೂ ಆಗಿದ್ದವರು, ಮಗನನ್ನೂ ತಂದೆಯನ್ನೂ ಮದುವೆಯಾದರು. ಕಾಲಕ್ರಮದಲ್ಲಿ ಇಬ್ಬರಿಗೂ ಗಂಡು ಹೆಣ್ಣು ಮಕ್ಕಳಾದರು. ಮೊಮ್ಮಕ್ಕಳಾದರು.

ಹೀಗೆಂದು ಕಥೆ ಹೇಳಿ ಬೇತಾಳನು “ಮಹಾರಾಜ! ಆ ತಾಯಿಯ ಮತ್ತು ಮಗಳ ಹೊಟ್ಟೆಯಲ್ಲಿ ಹುಟ್ಟಿದ ಮಕ್ಕಳು ಒಬ್ಬರಿಗೊಬ್ಬರು ಏನಾಗಬೇಕು? ತಿಳಿದೂ ಹೇಳದಿದ್ದರೆ ನಿನ್ನ ತಲೆ ಸಿಡಿದು ಹೋಗುತ್ತದೆ!” ಎಂದನು. ರಾಜನು ಎಷ್ಟು ಯೋಚಿಸಿದರೂ ಅದು ಗೊತ್ತಾಗಲಿಲ್ಲ. ಆದ್ದರಿಂದ ಅವನು ಯಾವ ಮಾತನ್ನೂ ಆಡದೆ ಸುಮ್ಮನೆ ಹೋಗುತ್ತಿದ್ದನು. ಅದನ್ನು ನೋಡಿ ಬೇತಾಳನು “ಮಹಾರಾಜನು ಈ ಪ್ರಶ್ನೆಗೆ ಉತ್ತರ ಕೊಡಲಾರ; ಆದ್ದರಿಂದ ಅವನು ಸುಮ್ಮನೆ ಹೋಗುತ್ತಿದ್ದಾನೆ; ಅವನು ಸತ್ತ್ವಶಾಲಿ; ಇವನನ್ನು ವಂಚಿಸುವುದಕ್ಕಾಗುವುದಿಲ್ಲ; ಆ ಭಿಕ್ಷುವೂ ಇಷ್ಟಕ್ಕೇ ಬಿಡುವುದಿಲ್ಲ; ಆದ್ದರಿಂದ ಆ ದುರಾತ್ಮನನ್ನು ಉಪಾಯದಿಂದ ವಂಚಿಸಿ ಮುಂದೆ ಬರುವ ಸಿದ್ಧಿ ಯನ್ನು ಇವನಿಗೇ ದೊರಕಿಸಿಕೊಡುತ್ತೇನೆ” ಎಂದು ಯೋಚಿಸಿ “ಮಹಾರಾಜ! ಇಷ್ಟು ನಿನ್ನನ್ನು ಪೀಡಿಸಿದರೂ ಸುಖಿಯಾದ ನೀನು ಆಯಾಸಗೊಳ್ಳಲಿಲ್ಲ; ನಿನ್ನ ಧೈರ್ಯವನ್ನು ಮೆಚ್ಚಿದೆ. ಆದ್ದರಿಂದ ನಿನಗೆ ಹಿತವಾದ ಒಂದು ಮಾತನ್ನು ಹೇಳುತ್ತೇನೆ, ಕೇಳು; ಈ ಶವದಿಂದ ನಾನು ಈಗ ಹೊರಗೆ ಬರುತ್ತೇನೆ. ಅದನ್ನು ಹೊತ್ತುಕೊಂಡು ಹೋಗಿ ಭಿಕ್ಷುವಿಗೆ ಕೊಡು; ಅವನು ಇದರೊಳಗೆ ನನ್ನನ್ನು ಆವಾಹನೆ ಮಾಡಿ ಅರ್ಚಿಸಿ ನಿನ್ನನ್ನು ಬಲಿಕೊಡಬೇಕೆಂದಿರುತ್ತಾನೆ. ಆದ್ದರಿಂದ ಅವನು ನಿನ್ನನ್ನು ನಮಸ್ಕಾರ ಮಾಡು ಎಂದು ಹೇಳಿದಾಗ ‘ಹೇಗೆ ಮಾಡಬೇಕೋ ತೋರಿಸಿಕೊಡು’ ಎಂದು ಕೇಳು. ಅವನು ತೋರಿಸುವುದಕ್ಕೆಂದು ತಲೆ ಬಗ್ಗಿಸಿದಾಗ ಅವನ ತಲೆಯನ್ನು ಕತ್ತಿಯಿಂದ ಕತ್ತರಿಸಿಹಾಕಿಬಿಡು. ಆಗ ಅವನು ಪಡೆಯಬೇಕೆಂದಿರುವ ವಿದ್ಯಾಧರರ ಐಶ್ವರ್ಯವೂ ಸಿದ್ಧಿಯೂ ನಿನ್ನದಾಗುತ್ತದೆ. ಅವನನ್ನು ಬಲಿಕೊಟ್ಟು ಅವನ್ನು ಪಡೆ. ಇಲ್ಲದಿದ್ದರೆ ಅವನು ನಿನ್ನನ್ನು ಬಲಿಯಾಗಿ ಅರ್ಪಿಸುತ್ತಾನೆ. ಆದ್ದರಿಂದ ನಿನಗೆ ಇಷ್ಟು ಹೊತ್ತೂ ವಿಘ್ನಮಾಡಿದೆ; ನಿನಗೆ ಸಿದ್ಧಿಯಾಗಲಿ, ಹೋಗು!” ಎಂದು ಹೊರಬಿದ್ದನು. ರಾಜನು ಸಂತೋಷದಿಂದ ಆ ಹೆಣವನ್ನು ಆಲದ ಮರದ ಕಡೆಗೆ ಹೊತ್ತುಕೊಂಡು ಹೋದನು.

೨೫

೩೨. ಭಿಕ್ಷುವು ದಾರಿಯನ್ನೇ ನೋಡುತ್ತಾ ಕುಳಿತಿದ್ದನು. ರಾಜನು ಹೆಣವನ್ನು ಹೊತ್ತುತಂದದ್ದನ್ನು ನೋಡಿ ಸಂತೋಷದಿಂದ ಎದ್ದು “ಮಹಾರಾಜ! ನಿನ್ನಿಂದ ದೊಡ್ಡ ಅನುಗ್ರಹವಾದಹಾಗಾಯಿತು. ಹೀಗೆ ಪರಾರ್ಥಕ್ಕಾಗಿ ಕಷ್ಟಪಡುವವರು ಯಾರು?” ಎಂದು ಅವನನ್ನು ಹೊಗಳಿ, ಹೆಣವನ್ನು ಅವನ ಹೆಗಲಿನಿಂದ ಇಳಿಸಿಕೊಂಡನು. ಅನಂತರ ಅದಕ್ಕೆ ಸ್ನಾನಮಾಡಿಸಿ ಹೂವಿನಿಂದ ಅಲಂಕರಿಸಿ ಮಂಡಲದ ಮಧ್ಯದಲ್ಲಿಟ್ಟನು. ಬೂದಿ ಬಳಿದುಕೊಂಡು ಕೂದಲ ಯಜ್ಞೋಪವೀತವನ್ನು ಹಾಕಿಕೊಂಡು, ಹೆಣದ ಮೇಲಿನ ವಸ್ತ್ರವನ್ನುಟ್ಟು, ಬೇತಾಳನನ್ನು ಶವದಲ್ಲಿ ಆವಾಹನೆಮಾಡಿ ಪೂಜಿಸಿದನು. ತಲೆಯೋಡಿನಲ್ಲಿ ರಕ್ತದಿಂದ ಅರ್ಘ್ಯಕೊಟ್ಟನು. ಮನುಷ್ಯರ ಕಣ್ಣುಗಳಿಂದ ಧೂಪ ಹಾಕಿ ಮಾಂಸವನ್ನು ನೈವೇದ್ಯ ಮಾಡಿದನು. ಅನಂತರ ತನ್ನ ಹತ್ತಿರ ನಿಂತಿದ್ದ ರಾಜನನ್ನು ಕುರಿತು “ಮಹಾರಾಜ! ಈ ಮಂತ್ರಾಧಿರಾಜನಿಗೆ ಸಾಷ್ಟಾಂಗ ನಮಸ್ಕಾರಮಾಡು; ನಿನಗೆ ಅವನು ಇಷ್ಟಾರ್ಥವನ್ನು ಸಲ್ಲಿಸುತ್ತಾನೆ!” ಎಂದನು. ದೊರೆಯು “ಸ್ವಾಮಿ ನಾನು ಹಾಗೆ ಹಿಂದೆ ಎಂದೂ ನಮಸ್ಕಾರಮಾಡಿ ಅರಿಯೆ; ಹೇಗೆ ಮಾಡಬೇಕೋ ತೋರಿಸಿದರೆ ಮಾಡುತ್ತೇನೆ!” ಎಂದನು. ತೋರಿಸುವುದಕ್ಕೆಂದು ಭಿಕ್ಷುವು ನೆಲದ ಮೇಲೆ ತಲೆಯಿಟ್ಟ ಕೂಡಲೆ ರಾಜನು ತನ್ನ ಕೈಯಲ್ಲಿದ್ದ ಕತ್ತಿಯಿಂದ ಅವನ ತಲೆಯನ್ನು ಕತ್ತರಿಸಿಹಾಕಿದನು. ಅವನ ಹೊಟ್ಟೆಯನ್ನು ಬಗಿದು ಹೃತ್ಪದ್ಮವನ್ನು ತೆಗೆದು ಬೇತಾಳನಿಗೆ ಅರ್ಪಿಸಿದನು. ಬೇತಾಳನು ಸಂತೋಷಪಟ್ಟು “ಮಹಾರಾಜ! ಭಿಕ್ಷುವು ಅಪೇಕ್ಷಿಸಿದ್ದ ವಿದ್ಯಾಧರೇಂದ್ರಪದವಿಯು ನಿನಗೆ, ನೀನು ಭೂಸಾಮ್ರಾಜ್ಯವನ್ನು ಅನುಭವಿಸಿದ ನಂತರ ದೊರೆಯುತ್ತದೆ. ನಾನು ನಿನಗೆ ತುಂಬ ಕಷ್ಟ ಕೊಟ್ಟೆ; ಆದ್ದರಿಂದ ಬೇಕಾದ ವರವನ್ನು ಕೇಳಿಕೋ!” ಎಂದನು. ರಾಜನು “ನೀನು ಪ್ರಸನ್ನನಾದರೆ ಯಾವುದು ತಾನೇ ಆಗುವುದಿಲ್ಲ! ಆದರೂ, ಈ ಮನೋಹರವಾದ ಇಪ್ಪತ್ತನಾಲ್ಕು ಕಥೆಗಳೂ, ಈ ಇಪ್ಪತ್ತೈದನೆಯ ಸಮಾಪ್ತಿ ವೃತ್ತಾಂತವೂ* ಪ್ರಸಿದ್ಧವಾಗಲಿ, ಪೂಜ್ಯವಾಗಲಿ!” ಎಂದು ಕೇಳಿಕೊಂಡನು. ಬೇತಾಳನು ಒಪ್ಪಿ ತನ್ನ ಸ್ಥಳಕ್ಕೆ ಹೋದನು.

ಆಗ ಮಹೇಶ್ವರನು ಪ್ರತ್ಯಕ್ಷನಾಗಿ “ಮಹಾರಾಜ! ನೀನು ನನ್ನ ಅಂಶದಿಂದ ಹಿಂದೆ ವಿಕ್ರಮಾದಿತ್ಯನಾಗಿ ಜನಿಸಿ ಮ್ಲೇಚ್ಛರಾಗಿ ಹುಟ್ಟಿಬಂದಿದ್ದ ರಾಕ್ಷಸರನ್ನು ಸಂಹಾರಮಾಡಿದೆ; ಈಗ ಹೀಗೆ ಹುಟ್ಟಿದ್ದೀಯೆ; ಮುಂದೆ ಸ್ವಲ್ಪದರಲ್ಲಿಯೇ ವಿದ್ಯಾಧರ ಚಕ್ರವರ್ತಿಯಾಗಿ ಕೊನೆಗೆ ನನ್ನಲ್ಲಿ ಸಾಯುಜ್ಯ ಪಡೆಯುತ್ತೀಯೆ; ಈ ಅಪರಾಜಿತವೆಂಬ ಕತ್ತಿಯನ್ನು ತೆಗೆದುಕೋ!” ಎಂದು ಅವನಿಂದ ಪೂಜೆ ಪಡೆದು ಅಂತರ್ಧಾನನಾದನು.

ಹೀಗೆ ತಾನು ರಾತ್ರಿ ಹೊರಟ ಕೆಲಸ ಮುಗಿದು ಬೆಳಗಾಗಲು ತ್ರಿವಿಕ್ರಮಸೇನನು ಪ್ರತಿಷ್ಠಾನಪುರಕ್ಕೆ ಹಿಂತಿರುಗಿ ಬಂದನು. ಈಶ್ವರನ ವರದಂತೆ ಕಾಲಕ್ರಮದಲ್ಲಿ ವಿದ್ಯಾಧರಚಕ್ರವರ್ತಿತ್ವವನ್ನೂ ಸಾಯುಜ್ಯವನ್ನೂ ಪಡೆದನು.


 ಬೇತಾಳ ಪಂಚವಿಂಶತಿ ಮುಗಿಯಿತು


ಮಂತ್ರಿಯಾದ ವಿಕ್ರಮಕೇಸರಿಯು ತನ್ನ ವೃತ್ತಾಂತವನ್ನು ಮುಂದುವರೆಸಿ “ಪ್ರಭೂ! ಆ ವೃದ್ಧ ಬ್ರಾಹ್ಮಣನು ಈ ಬೇತಾಳ ಪಂಚವಿಂಶತಿ ಕಥೆಗಳನ್ನು ಹೇಳಿ ‘ಅಯ್ಯಾ! ತ್ರಿವಿಕ್ರಮಸೇನನು ಬೇತಾಳನ ಅನುಗ್ರಹದಿಂದ ಬೇಕಾದ ಇಷ್ಟಾರ್ಥಗಳನ್ನು ಪಡೆದನು. ಆದ್ದರಿಂದ ನೀನೂ ಈ ಮಂತ್ರವನ್ನು ಸ್ವೀಕರಿಸಿ ಬೇತಾಳನನ್ನು ವಶಮಾಡಿಕೊ; ನಿಮ್ಮ ದೊರೆಯಾದ ಮೃಗಾಂಕದತ್ತನು ಸಿಕ್ಕುತ್ತಾನೆ. ಉತ್ಸಾಹಹೀನನಾದರೆ ಕಾರ್ಯವಾಗುವುದಿಲ್ಲ; ನೀನು ನನ್ನನ್ನು ಬದುಕಿಸಿದ್ದರಿಂದ ನನ್ನ ಬಂಧುವಾದೆ; ಆದ್ದರಿಂದ ಈ ಮಾತನ್ನು ಹೇಳುತ್ತೇನೆ” ಎಂದನು. ನಾನು ಅದರಂತೆ ಬೇತಾಳನನ್ನು ವಶಪಡಿಸಿಕೊಂಡು ‘ನನ್ನ ಪ್ರಭುವಾದ ಮೃಗಾಂಕದತ್ತನಲ್ಲಿಗೆ ಕರೆದುಕೊಂಡು ಹೋಗು!’ ಎಂದೆ. ಅವನು ನನ್ನನ್ನು ತನ್ನ ಹೆಗಲ ಮೇಲೆ ಕೂರಿಸಿಕೊಂಡು ಆಕಾಶಮಾರ್ಗದಿಂದ ಬಂದು ಇಲ್ಲಿ ಬಿಟ್ಟುಹೋದನು. ನಾಗಶಾಪದಿಂದ ನಾವು ಬೇರೆಯಾದ ಮೇಲೆ ನಡೆದ ವೃತ್ತಾಂತ ಇದು!" ಎಂದನು.

೩೩. ಅನಂತರ ಮೃಗಾಂಕದತ್ತನು ಮಂತ್ರಿಗಳೊಡನೆ ತನ್ನ ಪ್ರಯಾಣವನ್ನು ಮುಂದುವರೆಸಿ ದಾರಿಯಲ್ಲಿ ಒಂದು ದಿವ್ಯವಾದ ಸರಸ್ಸನ್ನೂ ಅದರ ಹಿಂದೆ ಒಂದು ಹಣ್ಣಿನ ಮರವನ್ನೂ ಕಂಡನು. ಅದನ್ನು ಕಂಡಕೂಡಲೆ ಅವನ ಮಂತ್ರಿಗಳು ಆರು ಜನವೂ ಹಸಿವಿನ ಆತುರದಿಂದ ಹಣ್ಣು ಕುಯ್ಯಲು ಆ ಮರವನ್ನು ಹತ್ತಿದರು. ಆದರೆ ಹತ್ತಿದವರು ಇಳಿದು ಬರಲೇ ಇಲ್ಲ. ಮೃಗಾಂಕದತ್ತನು ತುಂಬ ಚಿಂತೆಗೊಂಡು ಒಬ್ಬೊಬ್ಬರನ್ನೂ ಹೆಸರು ಹಿಡಿದು ಕೂಗಿ ಕೂಗಿ ಕರೆದನು. ಆದರೆ ಯಾರದ್ದೂ ಉತ್ತರ ಬರಲಿಲ್ಲ. ಆದ್ದರಿಂದ “ಅಯ್ಯೋ! ಇನ್ನೇನು ಗತಿ! ಈ ಮರದಲ್ಲಿರುವ ಯಾವುದೋ ಭೂತವು ಅವರನ್ನೆಲ್ಲಾ ತಿಂದುಬಿಟ್ಟಿತು” ಎಂದು ಮೂರ್ಛೆಹೋದನು. ಶ್ರುತಧಿಯು ಅವನನ್ನು ಉಪಚರಿಸಿ ಧೈರ್ಯ ಹೇಳಿದನು. ಆದರೆ ಅವನು ನಿರಾಶನಾಗಿ ಆ ಕೊಳದಲ್ಲಿ ಬೀಳಬೇಕೆಂದು ಹೋದನು. ಆಗ “ಅಯ್ಯಾ, ಸಾಹಸ ಬೇಡ! ನಿನಗೆ ಎಲ್ಲಾ ಕೊನೆಗೆ ಸುಮುಖವಾಗುತ್ತದೆ. ಈ ಮರದಲ್ಲಿ ಗಣಪತಿ ವಾಸವಾಗಿದ್ದಾನೆ; ನಿನ್ನ ಮಂತ್ರಿಗಳು ಅಜ್ಞಾನದಿಂದ ಅವನಿಗೆ ಅವಮಾನ ಮಾಡಿದ್ದಾರೆ. ಕೈಕಾಲು ತೊಳೆದುಕೊಂಡು ಆಚಮನ ಮಾಡದೆ ಅಶುದ್ಧರಾಗಿ ಹಸಿವಿನ ಆತುರದಿಂದ ಅವನ ನಿವಾಸವನ್ನು ತುಳಿದದ್ದರಿಂದ ಅವರೂ ಹಣ್ಣುಗಳಾಗಿ ಹೋದರು. ಏತರ ಮೇಲೆ ನಿಮಗೆ ಇಷ್ಟು ತೀವ್ರವಾದ ಆಸೆ ಇದೆಯೋ ಅದೇ ಆಗಿಬಿಡಿ! ಎಂದು ಗಣಪತಿಯು ಶಾಪಕೊಟ್ಟನು. ಆದ್ದರಿಂದ ಅವನನ್ನು ಅರ್ಚಿಸು. ಅವನ ಪ್ರಸಾದದಿಂದ ನಿನ್ನ ಎಲ್ಲಾ ಇಷ್ಟವೂ ಸಿದ್ಧಿಸುತ್ತದೆ” ಎಂದು ಅಶರೀರವಾಣಿಯಾಯಿತು. ಅದರಂತೆ ಅವನು ಆ ಸರಸ್ಸಿನಲ್ಲಿ ಸ್ನಾನಮಾಡಿ ನಿರಾಹಾರನಾಗಿ ದರ್ಭಾಸನದ ಮೇಲೆ ಕುಳಿತು ಹನ್ನೊಂದು ದಿವಸ ವಿಘ್ನೇಶ್ವರನನ್ನು ಆರಾಧಿಸಿದನು. ಹನ್ನೆರಡನೆಯ ದಿನ ರಾತ್ರಿ ಸ್ವಪ್ನದಲ್ಲಿ ಗಣಪತಿಯು ಕಾಣಿಸಿಕೊಂಡು “ಮಗು! ನಾನು ಸಂತುಷ್ಟನಾಗಿದ್ದೇನೆ. ನಿನ್ನ ಮಂತ್ರಿಗಳು ಶಾಪದಿಂದ ಬಿಡುಗಡೆ ಹೊಂದುತ್ತಾರೆ. ಅವರೊಡನೆ ಹೋಗಿ ಶಶಾಂಕವತಿಯನ್ನು ಪಡೆ” ಎಂದು ಹೇಳಿದನು. ಮಾರನೆಯ ದಿನ ಬೆಳಿಗ್ಗೆ ಅವನು ಸ್ನಾನಮಾಡಿ ಪೂಜಿಸಿ ಮರವನ್ನು ಪ್ರದಕ್ಷಿಣೆ ಮಾಡುತ್ತಿರಲು, ಅವನ ಹತ್ತು ಜನ ಮಂತ್ರಿಗಳೂ ಮರದಿಂದ ಕೆಳಕ್ಕೆ ಇಳಿದು ಮುಂದೆ ನಿಂತರು; ಹಿಂದೆ ಬಂದಿದ್ದ ಆರು ಜನರ ಜೊತೆಗೆ ಇಂದು ಅನಿರೀಕ್ಷಿತವಾಗಿ ವ್ಯಾಘ್ರಸೇನ, ಸ್ಥೂಲಬಾಹು, ಮೇಘಬಲ, ದೃಢಮುಷ್ಟಿ, ಇವರನ್ನೂ ಕಂಡು ಅವನು ತುಂಬ ಸಂತೋಷಿಸಿ ಅವರ ವೃತ್ತಾಂತವನ್ನು ಕೇಳಲು ಅವರಲ್ಲಿ ಒಬ್ಬನಾದ ವ್ಯಾಘ್ರಸೇನನು ಹೀಗೆಂದು ಹೇಳಿದನು:-


##  ವ್ಯಾಘ್ರಸೇನ ಮುಂತಾದ ನಾಲ್ವರ ವೃತ್ತಾಂತ


೩೪. ದೇವ! ನಾಗಶಾಪದಿಂದ ನಿಮ್ಮನ್ನು ಅಗಲಿದ ಮೇಲೆ ನಾನು ರಾತ್ರಿಯೆಲ್ಲಾ ಕಾಡಿನಲ್ಲಿ ಅಲೆದು ಬೆಳಗಾದಮೇಲೆ ಉಜ್ಜಯಿನಿಗೆ ಹೋದರೆ ನೀನು ಸಿಕ್ಕಿದರೂ ಸಿಕ್ಕಬಹುದು ಎಂದು ಆ ದಿಕ್ಕಿನಲ್ಲಿ ಪ್ರಯಾಣ ಮಾಡುತ್ತ ದಾರಿಯಲ್ಲಿ ಇವರು ಮೂವರನ್ನೂ ಕಂಡೆ. ಆದರೆ ಅವರಿಗೂ ನಿನ್ನ ವಿಚಾರವೇ ತಿಳಿಯದು. ಆದ್ದರಿಂದ ಏನೋ ಅವಿವೇಕ ನಡೆದಿದೆ ಎಂದು ಒಂದು ಸರೋವರದಲ್ಲಿ ದೇಹತ್ಯಾಗ ಮಾಡಬೇಕೆಂದಿರಲು ಅಲ್ಲಿಗೆ ಬಂದ ಮುನಿಕುಮಾರನೊಬ್ಬನು ನಮಗೆ ಧೈರ್ಯ ಹೇಳಿ ನಮ್ಮನ್ನು ತಮ್ಮ ತಂದೆಯ ಆಶ್ರಮಕ್ಕೆ ಕರೆದುಕೊಂಡು ಹೋದನು. ಅಲ್ಲಿ ಅವನು ಆಗತಾನೇ ಮರಗಳು ಕೊಟ್ಟ ಹಣ್ಣನ್ನು ನಮಗೆ ತಿನ್ನಲಿತ್ತನು. ಅವುಗಳನ್ನು ತಿಂದು ತೃಪ್ತರಾಗಿ ಆ ಆಶ್ರಮದಲ್ಲಿದ್ದ ಕಣ್ವರೆಂಬ ಮುನಿಗಳನ್ನು ದರ್ಶನಮಾಡಿದೆವು. ಅವರು ನಮ್ಮ ವೃತ್ತಾಂತವನ್ನು ತಿಳಿದು “ಇದೇನು, ವೀರಪುರುಷರಾಗಿ ಇಂಥ ಯೋಚನೆ ಮಾಡಿದಿರಿ? ಆಪತ್ತಿನಲ್ಲಿ ಉತ್ಸಾಹ ಬಿಡದೆ ಧೈರ್ಯ ತಾಳುವುದೇ ಸತ್ಪುರುಷ ಲಕ್ಷಣ; ದೊಡ್ಡ ಕಷ್ಟಗಳನ್ನು ಧೈರ್ಯದಿಂದ ಪರಿಹರಿಸಿಕೊಂಡು ದೊಡ್ಡ ಫಲಗಳನ್ನು ಪಡೆದವರೇ ದೊಡ್ಡವರೆನಿಸಿಕೊಂಡಿರುವರು; ಅದಕ್ಕೆ ಈ ಸುಂದರಸೇನ ಮಂದಾರವತಿಯರ ಕಥೆಯನ್ನು ಹೇಳುತ್ತೇನೆ ಕೇಳಿ!” ಎಂದು ಅದನ್ನು ಹೇಳಿದರು:


## ಸುಂದರಸೇನ ಮಂದಾರವತಿಯರ ಕಥೆ


ಅಲಕಾಪಟ್ಟಣದಲ್ಲಿ ಮಹಾಸೇನನೆಂಬ ರಾಜನಿದ್ದನು. ಅವನ ಮಗನಾದ ಸುಂದರಸೇನನಿಗೆ ಚಂಡಪ್ರಭ ಭೀಮಭುಜ ವ್ಯಾಘ್ರಪರಾಕ್ರಮ ವಿಕ್ರಮಶಕ್ತಿ ದೃಢಬುದ್ಧಿ ಎಂಬ ಐದು ಜನ ಮಂತ್ರಿಗಳಿದ್ದರು. ಅವನು ಆ ಮಂತ್ರಿಗಳೊಡನೆ ಒಂದು ಸಾರಿ ಬೇಟೆಗೆಂದು ಹೊರಡಲು, ದೂರದೇಶದಿಂದ ಬಂದಿದ್ದ ಕಾತ್ಯಾಯಿನಿಯೆಂಬ ಸನ್ಯಾಸಿನಿಯು “ರಾಜಕುಮಾರನಿಗೆ ಜಯವಾಗಲಿ!” ಎಂದು ಆಶೀರ್ವದಿಸಿದಳು. ಅವನು ಅದನ್ನು ಕಿವಿಯ ಮೇಲೆ ಹಾಕಿಕೊಳ್ಳದೆ ತನ್ನ ಸ್ನೇಹಿತರೊಡನೆ ಮಾತನಾಡಿಕೊಂಡು ಹೋಗುತ್ತಿದ್ದನು. ಆದ್ದರಿಂದ ಅವಳು ಸಿಟ್ಟುಗೊಂಡು “ಈಗಲೇ ಇಷ್ಟು ದರ್ಪವಾದಮೇಲೆ ಹಂಸದ್ವೀಪೇಶ್ವರನ ಮಗಳಾದ ಮಂದಾರವತಿಯನ್ನು ಮದುವೆ ಮಾಡಿಕೊಂಡಮೇಲೆ ಕೇಳಬೇಕೇ? ಮಹೇಂದ್ರ ಬಂದು ಮಾತನಾಡಿಸಿದರೂ ಕಿವಿಯ ಮೇಲೆ ಬೀಳುವುದಿಲ್ಲ; ನಮ್ಮಂಥ ನರಮನುಷ್ಯರ ಮಾತೇನು!” ಎಂದು ಕೂಗಿಹೇಳಿದಳು. ಅದನ್ನು ಕೇಳಿ, ಅವನು ಕುತೂಹಲಗೊಂಡು ಆಕೆಯನ್ನು ಕರೆದು ಕ್ಷಮೆಬೇಡಿ, ಭೃತ್ಯರೊಡನೆ ಆಕೆಯನ್ನು ವಿಕ್ರಮಸೇನನ ಮನೆಗೆ ವಿಶ್ರಾಂತಿಗಾಗಿ ಕಳುಹಿಸಿದನು. ಬೇಟೆಯಿಂದ ಹಿಂತಿರುಗಿ ಬಂದಮೇಲೆ ಆಕೆಯನ್ನು ಕಂಡು ಆ ಮಂದಾರವತಿಯ ವಿಚಾರವನ್ನು ಕೇಳಿದನು. ಅವಳು ಆಕೆಯ ರೂಪವನ್ನು ಹೊಗಳಿ ತಾನು ಬರೆದುಕೊಂಡಿದ್ದ ಆಕೆಯ ಚಿತ್ರಪಟವನ್ನು ತೋರಿಸಿದಳು. ಅದರಲ್ಲಿ ಅವನು ತನ್ಮಯನಾಗಿ ಹೋಗಲು ಅವನ ಮಂತ್ರಿಗಳು ಅದರ ಪಕ್ಕದಲ್ಲಿ ತಮ್ಮ ರಾಜಪುತ್ರನ ಚಿತ್ರವನ್ನು ಬರೆಯಬೇಕೆಂದೂ, ಆ ಚಿತ್ರವು ತದ್ವತ್ತಾಗಿದ್ದರೆ, ಮಂದಾರವತಿಯ ಚಿತ್ರವೂ ತದ್ವತ್ತಾಗಿರುತ್ತದೆಂದು ತಿಳಿಯುವುದೆಂದೂ ಹೇಳಿದರು. ಅವಳು ಅವನ ಪ್ರತಿಕೃತಿಯನ್ನು ಬಹು ಚೆನ್ನಾಗಿ ಬರೆದಳು. ಆಗ ರಾಜಕುಮಾರನು ಅವಳಿಗೆ ಉಚಿತ ರೀತಿಯಲ್ಲಿ ಸನ್ಮಾನಮಾಡಿ ಆ ಚಿತ್ರವನ್ನು ತೆಗೆದುಕೊಂಡು ಹೋದನು. ಅನ್ನನೀರನ್ನು ಬಿಟ್ಟು ಅದನ್ನೇ ನೋಡುತ್ತ ಅವಳ ಚಿಂತೆಯಲ್ಲಿಯೇ ಮಗ್ನನಾಗಿರಲು ತಂದೆಗೆ ಅದು ತಿಳಿದು “ಇದಕ್ಕೇಕೆ ಇಷ್ಟು ಚಿಂತಿಸಬೇಕು? ಹಂಸದ್ವೀಪದ ಮಂದಾರದೇವ ನನ್ನ ಆಪ್ತಸ್ನೇಹಿತ; ಅವನನ್ನು ಕೇಳಿದರಾಯಿತು!” ಎಂದು ಮಂದಾರದೇವನಲ್ಲಿಗೆ ದೂತನನ್ನು ಅಟ್ಟಿದನು. ಅವನು ತಾಪಸಿಯು ಬರೆದುಕೊಟ್ಟಿದ್ದ ಚಿತ್ರಪಟವನ್ನೂ ದೊರೆಯ ಸಂದೇಶವನ್ನೂ ತೆಗೆದುಕೊಂಡು ಹೋಗಿ ಮಂದಾರದೇವನಿಗೆ ತೋರಿಸಲು, ಎಲ್ಲರಿಗೂ ಅವನು ಅನುರೂಪನಾದ ವರನೆನ್ನಿಸಿತು. ಮಂದಾರವತಿಗಂತೂ ತುಂಬ ಸಂತೋಷವಾಯಿತು. ಆದ್ದರಿಂದ ಅವನು ಕುಮಾರದತ್ತನೆಂಬ ತನ್ನ ಕಡೆಯ ಪ್ರತಿದೂತನನ್ನು ಕಳುಹಿಸಿಕೊಟ್ಟನು. ಅವನಿಂದ ಕನ್ಯೆಯ ನಕ್ಷತ್ರವನ್ನು ತಿಳಿದುಕೊಂಡು ಜೋಯಿಸರನ್ನು ಕೇಳಲು ಅವರು, ಅಲ್ಲಿಂದ ಮೂರು ತಿಂಗಳಿಗೆ ಕಾರ್ತಿಕ ಶುದ್ಧ ಪಂಚಮಿಯ ದಿನ ಒಳ್ಳೆಯ ಲಗ್ನವಿದೆಯೆಂದು ಹೇಳಿದರು. ಅದನ್ನು ಮಂದಾರದೇವನಿಗೆ ತಿಳಿಸಿಯಾಯಿತು. ಎಲ್ಲರೂ ಮದುವೆಯ ದಿನವನ್ನು ಎದುರುನೋಡುತ್ತಿದ್ದರು. ಮಂದಾರವತಿಗೆ ಮೂರು ತಿಂಗಳು ಬಹುದೂರವೆನ್ನಿಸಿತು. ಸುಂದರಸೇನನಲ್ಲಿಯೇ ನಟ್ಟಮನಸ್ಸುಳ್ಳವಳಾಗಿ ಅನ್ನನೀರು ಬಿಟ್ಟು ಕೃಶಳಾದಳು. ಅದನ್ನು ನೋಡಿ ಅವಳ ತಂದೆಯು “ಎಂದಿದ್ದರೂ ಗಂಡನ ಹತ್ತಿರವೇ ಇರಬೇಕು; ಆಮೇಲೆ ಇರುವುದು ಈಗಲೇ ಹೋಗಿ ಇರಲಿ; ಇದಕ್ಕೆ ಸಂಕೋಚವೇಕೆ?” ಎಂದುಕೊಂಡು ತನ್ನ ಮಂತ್ರಿ ವಿನೀತಮತಿಯೊಡನೆ ಅವಳನ್ನು ಹಡಗಿನಲ್ಲಿ ಪ್ರಯಾಣಮಾಡಿಸಿ ಕಳುಹಿಸಿದನು. ಆದರೆ ಕೆಲವು ದಿನಗಳ ನಂತರ ಸಾಗರದ ಮಧ್ಯದಲ್ಲಿ ಮಳೆಗಾಳಿ ಆರಂಭವಾಗಿ ಆ ಹಡಗು ಒಡೆದುಹೋಯಿತು. ವಿನೀತಮತಿಯೂ ಪರಿವಾರವೂ ಒಡವೆ ವಸ್ತುಗಳೂ ಎಲ್ಲಾ ಸಮುದ್ರದ ಪಾಲಾದರು. ಅಲೆಗಳು ಮಂದಾರವತಿಯನ್ನು ಮಾತ್ರ ಜೀವಸಹಿತವಾಗಿ ತೀರದಲ್ಲಿದ್ದ ಕಾಡಿಗೆ ತಂದು ಎಸೆದವು. ಅಲ್ಲಿಗೆ ಸ್ನಾನಕ್ಕೆಂದು ಬಂದ ಮತಂಗಋಷಿಯು ಅವಳನ್ನು ಸಮಾಧಾನಮಾಡಿ ತನ್ನ ಆಶ್ರಮಕ್ಕೆ ಕರೆದುಕೊಂಡು ಹೋದನು. ಅತ್ತ ಅಲಕಾಪಟ್ಟಣದಲ್ಲಿ ಸುಂದರಸೇನನು ದಿನವನ್ನು ಎಣಿಸಿ ಎಣಿಸಿ ಬೇಸರಪಡಲು ರಾಜನು ಅವನನ್ನು ಸೇನೆಯೊಡನೆಯೂ ಮಂತ್ರಿಗಳೊಡನೆಯೂ ಹಂಸದ್ವೀಪಕ್ಕೆ ಪ್ರಯಾಣಮಾಡಿಸಿದನು. ಸುಂದರಸೇನನು ತೀರದಲ್ಲಿದ್ದ ಶಶಾಂಕಪುರದ ಮಹಾರಾಜನನ್ನು ಕಂಡು ಅವನಲ್ಲಿ ತನ್ನ ಸೈನ್ಯವನ್ನು ಬಿಟ್ಟು, ಅವನೊಡನೆಯೂ ಮಂತ್ರಿಗಳೊಡನೆಯೂ ಹಂಸದ್ವೀಪಕ್ಕೆ ಹಡಗಿನಲ್ಲಿ ಹೊರಟನು. ಎರಡು ಮೂರು ದಿನಗಳ ನಂತರ ಬಿರುಗಾಳಿ ಎದ್ದು ಹಡಗು ಮುಳುಗಿಹೋಗುವಂತಾಗಲು ಸುಂದರಸೇನನು “ನನ್ನ ಪಾಪವಿಶೇಷದಿಂದ ಈ ವಿಲಯಮಾರುತವೆದ್ದಿದೆ; ಆದ್ದರಿಂದ ನಾನು ಸಮುದ್ರದಲ್ಲಿ ಬಿದ್ದು ಬಿಡುತ್ತೇನೆ!” ಎಂದು ಸಮುದ್ರದೊಳಕ್ಕೆ ಹಾರಿದನು. ಅವನ ಹಿಂದೆ ಮಹೇಂದ್ರಾದಿತ್ಯನೂ ಮಂತ್ರಿಗಳೂ ಹಾರಿದರು. ಅಲೆ ಎದ್ದು ಒಬ್ಬೊಬ್ಬರನ್ನು ಒಂದೊಂದು ಕಡೆ ಒಯ್ದಿತು. ಆದರೆ ಸುಂದರಸೇನನೂ ಅವನ ಮಂತ್ರಿ ಧೃಢಬುದ್ಧಿಯೂ ಒಟ್ಟಿಗೆ ಸೇರಿ ಅಕಸ್ಮಾತ್ ತೇಲಿಬಂದ ಒಂದು ದೋಣಿಯನ್ನು ಹತ್ತಿ ದಡವನ್ನು ಸೇರಿದರು. ಅಲ್ಲಿಗೆ ಸ್ನಾನಕ್ಕೆ ಬಂದಿದ್ದ ಇಬ್ಬರು ತಾಪಸರು ಅವರನ್ನು ಕಂಡು ಸಮಾಧಾನಮಾಡಿ ತಮ್ಮ ಆಶ್ರಮಕ್ಕೆ ಕರೆದುಕೊಂಡು ಹೋದರು. ಅತ್ತ ಭೀಮಭುಜನೂ ವಿಕ್ರಮಶಕ್ತಿಯೂ ಈಜಿಕೊಂಡು ಬೇರೆಬೇರೆಯಾಗಿ ತೀರವನ್ನು ಮುಟ್ಟಿದರು. ತಮ್ಮಂತೆಯೇ ಸುಂದರಸೇನನೂ ತೀರವನ್ನು ತಲುಪಿರಬಹುದೆಂದು ಅವನನ್ನು ಹುಡುಕುತ್ತ ಹೋದರು. ಚಂಡಪ್ರಭ ವ್ಯಾಘ್ರಪರಾಕ್ರಮರೂ ಮಹೇಂದ್ರಾದಿತ್ಯನೂ ದಡವನ್ನು ಸೇರಿ, ಮಹೇಂದ್ರಾದಿತ್ಯನು ಶಶಾಂಕಪುರಕ್ಕೆ ಹೋದನು. ಉಳಿದ ಇಬ್ಬರು ಅಲಕಾಪುರಿಗೆ ಹೋದರು. ಹೀಗಿರಲು ಅದೃಷ್ಟವಶದಿಂದ ಸುಂದರಸೇನನು ಮಂದಾರವತಿಯಿದ್ದ ಮತಂಗಋಷಿಯ ಆಶ್ರಮಕ್ಕೆ ಬಂದನು. ಹೂಕುಯ್ಯುತ್ತಿದ್ದ ಹುಡುಗಿಯರ ಮಧ್ಯೆ ಇದ್ದ ಅವಳನ್ನು ನೋಡಿ ಆಶ್ಚರ್ಯಪಡುತ್ತಿರಲು, ಅವರೆಲ್ಲರೂ ಹತ್ತಿರದಲ್ಲಿದ್ದ ಹೊಳೆಯಲ್ಲಿ ಸ್ನಾನಕ್ಕೆ ಇಳಿದರು. ಆಗ ಅವಳನ್ನು ಒಂದು ಮೊಸಳೆಯು ಹಿಡಿದುಕೊಳ್ಳಲು ಸುಂದರಸೇನನು ನೀರಿನಲ್ಲಿ ಧುಮುಕಿ ತನ್ನ ಕೈಯಲ್ಲಿದ್ದ ಕತ್ತಿಯಿಂದ ಆ ಮೊಸಳೆಯನ್ನು ಹೊಡೆದು ಕೊಂದನು. ಚಿತ್ರದಲ್ಲಿ ಒಬ್ಬರನ್ನೊಬ್ಬರು ನೋಡಿದ್ದರಿಂದ ಮೊದಲು ಸಂದೇಹವುಂಟಾಗಿ, ಆಮೇಲೆ ಮಾತನಾಡುತ್ತಾ ಪರಿಚಯವುಂಟಾಯಿತು. ಸಂದೇಹ ಪರಿಹಾರವಾಗಿ ಅವರೇ ಸುಂದರಸೇನ ಮಂದಾರವತಿಯರೆಂದು ಗೊತ್ತಾಯಿತು. ಮತಂಗಋಷಿಯು ಕೆಲವುದಿನ ಅವರನ್ನು ತನ್ನ ಆಶ್ರಮದಲ್ಲಿಟ್ಟುಕೊಂಡಿದ್ದು ಆಮೇಲೆ ಅವರನ್ನು ಅಲಕಾಪಟ್ಟಣಕ್ಕೆ ಕಳುಹಿಸಿಕೊಟ್ಟನು. ಅವನು ಅದರಂತೆ ಹೊರಟು ಸಮುದ್ರತೀರದಲ್ಲಿದ್ದ ಒಂದು ವರ್ತಕನ ದೋಣಿಯಲ್ಲಿ ಹೋಗೋಣವೆಂದು ಯೋಚಿಸಿ ಮಂದಾರವತಿಯನ್ನು ಅದರಲ್ಲಿ ಮೊದಲು ಹತ್ತಿಸಿದನು. ಅವಳ ಮೇಲೆ ಮೋಹಗೊಂಡ ಆ ವರ್ತಕನು ನಾವಿಕನಿಗೆ ಕಣ್ಣುಸಂಜ್ಞೆ ಮಾಡಲು ಸುಂದರಸೇನನಾಗಲಿ ಧೃಢಬುದ್ಧಿಯಾಗಲಿ ಹತ್ತುವುದರೊಳಗಾಗಿ ಅವನು ದೋಣಿಯನ್ನು ಬಿಟ್ಟುಬಿಟ್ಟನು. ಏನುಮಾಡುವುದಕ್ಕೂ ತೋರದೆ ಅವಳ ಚಿಂತೆಯಲ್ಲಿಯೇ ಹುಚ್ಚುಹಿಡಿದಂತಾಗಿ ಆ ಕಾಡಿನಲ್ಲಿ ಅಲೆಯುತ್ತಿರಲು ಅವರು ಆಯುಧಪಾಣಿಗಳಾಗಿದ್ದ ಬೇಡರ ಕೈಗೆ ಬಿದ್ದರು. ಅವರೊಡನೆ ತೀವ್ರವಾಗಿ ಕಾದಾಡಿದರೂ ಪ್ರಯೋಜನವಾಗಲಿಲ್ಲ; ಸೇನೆಯನ್ನು ತಂದು ಗಾಯಗೊಳಿಸಿ ಕೈಕಾಲುಕಟ್ಟಿ ಕರೆದುಕೊಂಡು ಹೋಗಿ ಕಾರಾಗೃಹದಲ್ಲಿ ಹಾಕಿದರು. ಅಲ್ಲಿ ಅವರಂತೆಯೇ ಕೈಕಾಲು ಕಟ್ಟಿ ಉರುಳಿಸಿದ್ದ ಭೀಮಭುಜ ವಿಕ್ರಮಶಕ್ತಿಗಳು ಕಂಡುಬಂದರು. ಮುಂದಿನ ಚತುರ್ದಶಿಯ ದಿವಸ ಅವರೆಲ್ಲರನ್ನೂ ಆ ಬೇಡರೊಡೆಯನು ದೇವಿಗೆ ಬಲಿಕೊಡುವನೆಂದು ಅವರಿಂದ ತಿಳಿಯಿತು. ಅಂದು ವ್ಯಾಧರಾಜನಾದ ವಿಂಧ್ಯಕೇತುವು ದೇವಾಲಯಕ್ಕೆ ಬಂದು ತನ್ನ ಕಡೆಯವರನ್ನು ಕುರಿತು “ಆ ಹಿರಿಯ ಪಶುವಾದ ವೀರನೆಲ್ಲಿ? ಅವನನ್ನು ಕರೆದುಕೊಂಡು ಬನ್ನಿ” ಎಂದನು. ಸುಂದರಸೇನನನ್ನು ಕರೆತಂದು ಅವನ ಮುಂದೆ ನಿಲ್ಲಿಸಿದರು. ಅವನಿಗೆ ಆ ಬೇಡರರಸನು ತನ್ನ ತಂದೆಯ ಆಶ್ರಿತನೆಂದು ಗುರುತಾಯಿತು. ಆದರೆ ಅದನ್ನು ಹೇಳಿಕೊಳ್ಳುವುದೇನು, ಆದದ್ದಾಗಲಿ, ಎಂದು ಸುಮ್ಮನಿದ್ದನು. ವಿಂಧ್ಯಕೇತುವಿಗೇ ಅವನ ಗುರುತಾದಂತಾಗಿ ಅವನು ಯಾರು ಏನು ಎಂದು ಕೇಳಿದನು. ಆದರೆ ಅವನು “ಯಾರಾದರೇನು? ಅದೆಲ್ಲಾ ಇಲ್ಲೇಕೆ?” ಎಂದುಬಿಟ್ಟನು. ಇನ್ನು ಸ್ವಲ್ಪ ಮಾತಾಡಿದಮೇಲೆ ಅವನಿಗೆ ಚೆನ್ನಾಗಿ ಗುರುತುಹತ್ತಿ “ಅಯ್ಯೋ! ಅಯ್ಯೋ!” ಎಂದು ನೆಲದಮೇಲೆ ಬಿದ್ದುಬಿಟ್ಟನು; “ಮಹಾಸೇನ ಮಹಾರಾಜ! ನೀವು ತೋರಿಸಿದ ಅನುಗ್ರಹಕ್ಕೆ ಪ್ರತಿಯಾಗಿ ಈ ಪಾಪಿ ಈಗ ಏನು ಮಾಡಿಬಿಡುತ್ತಿದ್ದ! ನಿಮ್ಮ ಪ್ರಾಣಕ್ಕೆ ಸಮನಾದ ಮಗನನ್ನು ಇಂಥ ಅವಸ್ಥೆಗೆ ತಂದುಬಿಟ್ಟೆನೇ? ಸುಂದರಸೇನನು ಇಲ್ಲಿಗೇಕೆ ಬಂದ?” ಎಂದು ಅವನನ್ನು ತಬ್ಬಿಕೊಂಡು ಗೋಳಾಡಿದನು. ಬಲಿಕೊಡಬೇಕೆಂದಿದ್ದವರೆಲ್ಲರನ್ನೂ ಬಿಡಿಸಿ ದೇವಿಯ ಅರ್ಚನೆ ನಡೆಸಿ ಅವರನ್ನು ಮನೆಗೆ ಕರೆತಂದು ಉಪಚರಿಸಿದನು. ರಾಜಪುತ್ರನು ತನ್ನ ವೃತ್ತಾಂತವನ್ನೆಲ್ಲಾ ತಿಳಿಸಿದನು. ಅದನ್ನು ಕೇಳಿ ಅವನು “ಅಯ್ಯಾ ಚಿಂತಿಸಬೇಡ! ವಿಧಿವಿಲಾಸವು ವಿಚಿತ್ರವಾದದ್ದು; ಇಷ್ಟೆಲ್ಲಾ ಮಾಡಿ ನಿನ್ನನ್ನು ಇಲ್ಲಿಗೆ ಎಳೆದು ತಂದ ವಿಧಿಯೇ ನಿನ್ನ ಪ್ರಿಯೆಯನ್ನೂ ತಂದು ಸೇರಿಸುತ್ತದೆ!” ಎಂದು ಸಮಾಧಾನ ಹೇಳಿದನು. ಅಷ್ಟುಹೊತ್ತಿಗೆ ಅವನ ಸೇನಾಪತಿಯು ಬಂದು ಕೈಮುಗಿದು “ದೇವ! ಯಾವನೋ ಒಬ್ಬ ವರ್ತಕನು ಯಥೇಚ್ಛವಾದ ಹಣವನ್ನೂ ಒಂದು ಸ್ತ್ರೀರತ್ನವನ್ನೂ ಅನುಚರರನ್ನೂ ಒಡಗೊಂಡು ಈ ಕಾಡಿಗೆ ಬಂದ; ಅವನನ್ನು ಹಿಡಿದುಕೊಂಡುಬಂದು ಹೊರಗೆ ನಿಲ್ಲಿಸಿದ್ದೇನೆ!” ಎಂದು ಹೇಳಿದನು. ಅವರನ್ನು ಕರೆಸಲು ಅವರೇ ಮಂದಾರವತಿ ಮತ್ತು ಅವಳನ್ನು ಹಾರಿಸಿಕೊಂಡು ಹೋದ ವರ್ತಕ ಎಂದು ಗೊತ್ತಾಯಿತು. ಸುಂದರಸೇನನು ಓಡಿಹೋಗಿ ಅವಳನ್ನು ತಬ್ಬಿಕೊಂಡನು. ಇಬ್ಬರೂ ಒಬ್ಬರನ್ನೊಬ್ಬರು ಕಣ್ಣೀರಿನಿಂದ ತೋಯಿಸಿದರು. ವಿಂಧ್ಯಕೇತುವು ಆ ವರ್ತಕನನ್ನು ಕೊಂದುಬಿಡಬೇಕೆಂದಿದ್ದನು; ಆದರೆ ಸುಂದರಸೇನನು ಅದನ್ನು ತಪ್ಪಿಸಿದನು. ಆದ್ದರಿಂದ ವಿಂಧ್ಯಕೇತುವು ಆ ವರ್ತಕನಿಗೆ ಪ್ರಾಣಕ್ಕಿಂತ ಹೆಚ್ಚಾಗಿದ್ದ ಐಶ್ವರ್ಯವನ್ನು ಕಿತ್ತುಕೊಂಡು ಕಳುಹಿಸಿದನು. ಪ್ರಾಣ ಹೋದವರು ಸಾಯುವುದಿಲ್ಲ. ಹಣ ಹೋದವರು ನಿತ್ಯವೂ ಸಾಯುತ್ತಿರುತ್ತಾರೆ! ಶಬರರಾಜನು ಆ ದಂಪತಿಗಳು ಹೀಗೆ ಸೇರಿದ್ದಕ್ಕಾಗಿ ದೊಡ್ಡ ಉತ್ಸವ ನಡೆಸಿ ಮಹಾಸೇನನಿಗೆ ಚಾರರೊಡನೆ ವರ್ತಮಾನವನ್ನು ಕಳುಹಿಸಿದನು. ಅವನು ಹೋಗುವ ಹೊತ್ತಿಗೆ ಮಗನ ವರ್ತಮಾನ ಒಂದೂ ತಿಳಿಯದೆ ದುಃಖಿತರಾಗಿ ಅವನೂ ಅವನ ಹೆಂಡತಿಯೂ ಅಗ್ನಿಪ್ರವೇಶ ಮಾಡುವುದರಲ್ಲಿದ್ದರು. ಚಾರನಿಂದ ಮಗನ ಯೋಗಕ್ಷೇಮ ತಿಳಿದು ಅವರಿಗೆ ಜೀವಬಂದಂತಾಯಿತು. ಜನರೆಲ್ಲರೂ ಸಂತೋಷದಿಂದ ಕಲಕಲ ಧ್ವನಿಯನ್ನೆಬ್ಬಿಸಿದರು. ರಾಜನು, ಮಗಳನ್ನು ಹುಡುಕಿಕೊಂಡು ಈ ಮೊದಲೇ ಅಲ್ಲಿಗೆ ಬಂದಿದ್ದ ಹಂಸದ್ವೀಪಾಧಿಪತಿಯಿಂದಲೂ ಸುಂದರಸೇನನ ಮಂತ್ರಿಗಳೊಡನೆಯೂ ಚತುರಂಗಸೇನೆಯೊಡನೆಯೂ ಹೊರಟು ದಾರಿಯಲ್ಲಿ ಮಗನನ್ನು ಎದುರುಗೊಂಡನು. ಪೂರ್ಣಚಂದ್ರೋದಯದಿಂದ ಸಮುದ್ರ ಉಕ್ಕಿಬಂದಂತಾಯಿತು. ಮಗನೂ ಸೊಸೆಯೂ ಅವನಿಗೆ ನಮಸ್ಕಾರ ಮಾಡಿದರು. ಈ ವೃತ್ತಾಂತವನ್ನೆಲ್ಲಾ ಕೇಳಿ ಶಶಾಂಕಪುರದಿಂದ ಮಹೇಂದ್ರಾದಿತ್ಯನೂ ಬಂದನು. ವಿಂಧ್ಯಕೇತುವು ರಾಜಪುತ್ರನೊಡನೆಯೇ ಬಂದಿದ್ದನು. ಅವರೆಲ್ಲರೂ ಇರುವಾಗ ಮಂದಾರವತೀ ಸುಂದರಸೇನರ ಮದುವೆಯು ಹಿಂದೆ ಜೋಯಿಸರು ಗೊತ್ತುಮಾಡಿದ್ದ ಲಗ್ನದಲ್ಲಿಯೇ ಅತ್ಯಂತ ವಿಜೃಂಭಣೆಯಿಂದ ನೆರವೇರಿತು.

ದೇವ! ಕಣ್ವರು ಈ ಕಥೆಯನ್ನು ಹೇಳಿ “ಯಾರು ಕಷ್ಟವನ್ನು ಧೈರ್ಯದಿಂದ ಎದುರಿಸುತ್ತಾರೆಯೋ ಅವರು ಆಮೇಲೆ ತಮ್ಮ ಇಷ್ಟಾರ್ಥವನ್ನು ಪಡೆಯುತ್ತಾರೆಯೇ ಹೊರತು, ಎದೆಗುಂದಿ ಕೈಕಾಲುಗೆಟ್ಟವರು ಎಂದಿಗೂ ಪಡೆಯುವುದಿಲ್ಲ. ಆದ್ದರಿಂದ ಚಿಂತೆಯನ್ನು ಬಿಡಿ; ನಿಮ್ಮ ಒಡೆಯನಾದ ಮೃಗಾಂಕದತ್ತನು ಎಲ್ಲ ಮಂತ್ರಿಗಳನ್ನೂ ಪಡೆದು ಶಶಾಂಕವತಿಯೊಡನೆ ಬಹುಕಾಲ ರಾಜ್ಯವಾಳುತ್ತಾನೆ!” ಎಂದರು. ನಾವು ಅದರಿಂದ ಧೈರ್ಯಗೊಂಡು ಅಂದಿನ ರಾತ್ರಿಯನ್ನು ಅಲ್ಲಿ ಕಳೆದು ಮುಂದೆ ಹೊರಟೆವು. ಹಸಿವು ಬಾಯಾರಿಕೆಗಳಿಂದ ಬಳಲಿ ಹಣ್ಣಿಗೆಂದು ಈ ಮರವನ್ನು ಹತ್ತಲು ನಾವೇ ಹಣ್ಣುಗಳಾಗಿ ನಿಂತೆವು. ನೀನು ಬಂದು ಬಿಡುಗಡೆ ಮಾಡಿದೆ; ಇದೇ ನಾವು ನಾಲ್ವರೂ ನಿನ್ನನ್ನು ಅಗಲಿದಮೇಲೆ ನಡೆದ ವೃತ್ತಾಂತ- ಎಂದು ವ್ಯಾಘ್ರಸೇನನು ಹೇಳಿದನು.

೩೫. ಅನಂತರ ಮೃಗಾಂಕದತ್ತನು ತನ್ನ ಎಲ್ಲ ಮಂತ್ರಿಗಳೊಡಗೂಡಿ ಹೊರಟು, ಹಲವು ಕಾಡುಮೇಡುಗಳನ್ನೂ ಹೊಳೆಕೆರೆಗಳನ್ನೂ ದಾಟಿ, ಉಜ್ಜಯಿನೀ ನಗರದ ಹತ್ತಿರಕ್ಕೆ ಬಂದನು. ಅದಕ್ಕೆ ಬೆಟ್ಟಗಳಂತಿದ್ದ ಕೋಟೆಗೋಡೆಗಳಿದ್ದುವು. ಅದನ್ನು ನಾನಾ ಆಯುಧಸಹಿತರಾದ ವೀರರು ರಕ್ಷಿಸುತ್ತಿದ್ದರು. ಯಾವ ಕಡೆಯಿಂದಲೂ ಅದರೊಳಗೆ ಹೋಗುವಂತಿರಲಿಲ್ಲ. ಆಗ ವಿಕ್ರಮಕೇಸರಿಯು ತನಗೆ ಸ್ವಾಧೀನನಾಗಿದ್ದ ಬೇತಾಳನನ್ನು ನೆನೆದು ಶಶಾಂಕವತಿಯನ್ನು ಅವಳ ವಾಸಗೃಹದಿಂದ ತರಿಸಬೇಕೆಂದು ಯೋಚಿಸಿದನು. ಅವನೇನೋ ನೆನೆದ ಕೂಡಲೆ ಬಂದನು.* ಅವನ ಬಣ್ಣ ಕಪ್ಪು; ಆಳು ಎತ್ತರ; ಕತ್ತು ಒಂಟೆಯದು; ಮುಖ ಆನೆಯದು; ಹೆಜ್ಜೆ ಎಮ್ಮೆಯದು; ಕಣ್ಣು ಗೂಬೆಯದು; ಆದರೆ ಈಶ್ವರನು ಕೊಟ್ಟಿದ್ದ ವರದಿಂದ ಅವನಂಥವರು ಆ ಊರಿನ ಒಳಕ್ಕೆ ಹೋಗುವಂತಿರಲಿಲ್ಲ. ಆಗ ಶ್ರುತಧಿಯು “ಮಹಾರಾಜ! ಪುಲಿಂದರಾಜನಾದ ಮಾಯಾವಟು, ಮಾತಂಗರಾಜನಾದ ದುರ್ಗಾಪಿಶಾಚಿ, ಕಿರಾತರಾಜನಾದ ಶಕ್ತಿರಕ್ಷಿತ ಇವರ ಸೈನ್ಯಗಳೊಡನೆ ಬಂದು ಇದನ್ನು ಸಾಧಿಸಬೇಕು. ಇದು ನಮ್ಮಂಥ ಕೆಲವರಿಂದ ಆಗತಕ್ಕ ಕೆಲಸವಲ್ಲ. ಊರಿನ ನಾಲ್ಕು ದ್ವಾರಗಳಲ್ಲಿಯೂ ಸಾವಿರಾರು ಹಸ್ತ್ಯಶ್ವರಥಪದಾತಿಗಳು ಸಿದ್ದವಾಗಿವೆ!” ಎಂದನು. ಅದು ಎಲ್ಲರಿಗೂ ಸರಿ ಎನ್ನಿಸಿತು. ಆದ್ದರಿಂದ ಎಲ್ಲರೂ ವಿಂಧ್ಯಪರ್ವತಕ್ಕೆ ಹಿಂತಿರುಗಿ ಬಂದು ತಮ್ಮ ಹಳೆಯ ಕಿರಾತ ಸ್ನೇಹಿತರನ್ನು ಕಂಡರು. ಅವರು ಮೃಗಾಂಕದತ್ತನನ್ನೂ ಅವನ ಸ್ನೇಹಿತರನ್ನೂ ಆದರಿಸಿ, ಅವರ ಸಹಾಯಕ್ಕಾಗಿ ಸೇನೆಗಳನ್ನೆಲ್ಲಾ ಸೇರಿಸಿದರು. ದಂಡಯಾತ್ರೆ ಹೊರಡಬೇಕೆಂದಿರಲು ಶ್ರುತಧಿಯು “ದೇವ! ಮೊದಲು ಸಾಮಮಾರ್ಗದಿಂದ ಹೋಗಿ ನೋಡೋಣ; ಕರ್ಮಸೇನನು ಆಶಾಪರನಲ್ಲ; ಆದ್ದರಿಂದ ಅವನಲ್ಲಿ ದಾನೋಪಾಯ ನಡೆಯದು; ಅವನ ಮೇಲೆ ಕೋಪಗೊಂಡವರಾಗಲಿ, ಅವನಿಂದ ಅವಮಾನಿತರಾದವರಾಗಲಿ ಇಲ್ಲದ್ದರಿಂದ ಭೇದೋಪಾಯವೂ ನಡೆಯದು; ಉಳಿದದ್ದು ದಂಡೋಪಾಯ; ಅದನ್ನು ಹಿಡಿಯೋಣವೆಂದರೆ ಅವನು ಅಧಿಕ ಬಲ! ಬಲವಿದ್ದವರಿಗೂ ಯುದ್ಧದಲ್ಲಿ ಜಯವು ಸಂದೇಹವೇ; ಅಲ್ಲದೆ ಕನ್ಯಾರ್ಥಿಯಾಗಿ ಹೋಗುವವನು ಅವನ ನೆಂಟರಿಷ್ಟರನ್ನೆಲ್ಲಾ ಕೊಲ್ಲುವುದು ತರವಲ್ಲ; ಆದ್ದರಿಂದ ಸಾಮವನ್ನು ಅನುಸರಿಸಿ ಒಬ್ಬ ದೂತನನ್ನು ಕಳುಹಿಸಿ ನೋಡೋಣ; ಅದು ಪ್ರಯೋಜನವಿಲ್ಲದೆ, ಅವನು ಹಟ ಮಾಡಿದರೆ ದಂಡಪ್ರಯೋಗವಿದ್ದೇ ಇದೆ!” ಎಂದನು. ಅದು ಯುಕ್ತವಾಗಿ ತೋರಿದ್ದರಿಂದ ಅವನು ಒಬ್ಬ ದೂತನನ್ನು ಸಂದೇಶವಿತ್ತು ಕಳುಹಿಸಿದನು. ಅವನು ಉಜ್ಜಯಿನಿಗೆ ಹೋಗಿ ಆಸ್ಥಾನದಲ್ಲಿದ್ದ ರಾಜನನ್ನು ಕಂಡು ಅದನ್ನು ಒಪ್ಪಿಸಿದನು. ಪ್ರಜ್ಞಾಕೋಪನೆಂಬ ಮಂತ್ರಿಯು ಅದನ್ನು ಒಡೆದು ಓದಿದನು. ಅದರ ಒಕ್ಕಣೆಯು ಹೀಗಿತ್ತು:-

 ‘ಸ್ವಸ್ತಿ! ಶ್ರೀ ಕರಭಗ್ರೀವಕೋಟ್ಟ ಮೂಲಾಟವೀತಟದಿಂದ ಅಯೋಧ್ಯಾಪುರೀ ಮಹಾರಾಜಾಧಿರಾಜನಾದ ಶ್ರೀಮದಮರದತ್ತನ ಪುತ್ರನಾದ ಮೃಗಾಂಕದತ್ತನು ಉಜ್ಜಯಿನಿಯ ಮಹಾರಾಜನಾದ ಕರ್ಮಸೇನನಲ್ಲಿ ಸಾದರದಿಂದ ತಿಳಿಸುವ ಸಂದೇಶವೇನೆಂದರೆ:- ನಿನಗೆ ಒಬ್ಬಳು ಮಗಳಿದ್ದಾಳೆಯಷ್ಟೆ. ಮಗಳೆಂದಮೇಲೆ ಅನ್ಯರಿಗೆ ಕೊಡತಕ್ಕವಳೇಯೆ; ಅವಳನ್ನು ನನಗೆ ಕೊಡು; ಅವಳು ನನಗೆ ಸದೃಶಳಾದ ಹೆಂಡತಿಯೆಂದು ದೇವತೆಗಳೇ ಹೇಳಿದ್ದಾರೆ; ಹೀಗೆ ನಮ್ಮನಮ್ಮಲ್ಲಿ ಹೊಸ ಬಂಧುಭಾವ ಉಂಟಾಗಲಿ; ಹಳೆಯ ವೈರ ಹೋಗಲಿ; ಇಲ್ಲದಿದ್ದರೆ ಈ ಕಾರ್ಯಸಾಧನೆಗಾಗಿ ನನ್ನ ಭುಜಗಳನ್ನೇ ಕೇಳುತ್ತೇನೆ!"

ಇದನ್ನು ಕೇಳಿ ರಾಜನು ಕಿಡಿಕಿಡಿಯಾಗಿ “ಅವರು ನಮಗೆ ಯಾವಾಗಲೂ ಶತ್ರುಗಳು; ಇದರಲ್ಲಿ ಅವನು ಮೊದಲು ತನ್ನನ್ನು ಉಲ್ಲೇಖಿಸಿಕೊಂಡು ಆಮೇಲೆ ಅಲಕ್ಷ್ಯದಿಂದ ನನ್ನ ಹೆಸರನ್ನು ಎತ್ತಿದ್ದಾನೆ! ಕೊನೆಗೆ ದರ್ಪದಿಂದ ಕೊಬ್ಬಿ ತನ್ನ ಬಾಹುವೀರ್ಯವನ್ನು ಕೊಚ್ಚಿಕೊಂಡಿದ್ದಾನೆ. ಆದ್ದರಿಂದ ಕನ್ಯೆಯನ್ನು ಕೊಡುವ ಮಾತು ಹಾಗಿರಲಿ, ಪ್ರತಿಸಂದೇಶ ಕಳುಹಿಸುವುದೂ ಯೋಗ್ಯವಲ್ಲ; ಅಯ್ಯಾ ದೂತ! ಹೋಗಿ, ನೀನು ಬೇಕಾದದ್ದನ್ನು ಮಾಡಬಹುದು ಎಂದು ನಿನ್ನ ಸ್ವಾಮಿಗೆ ಹೇಳು” ಎಂದನು. ಅವನು ಅದನ್ನು ಮೃಗಾಂಕದತ್ತನಿಗೆ ತಿಳಿಸಿದನು.

೩೬. ಎರಡು ಕಡೆಯೂ ಸೈನ್ಯಗಳು ಸಿದ್ಧವಾದುವು. ಉಜ್ಜಯಿನಿಯ ಹೊರಗೆ ಎರಡೂ ಸೇರಿ ಐದು ದಿನಗಳವರೆಗೆ ಘೋರವಾದ ಯುದ್ಧ ನಡೆಯಿತು. ಐದನೆಯ ದಿನ ಸಂಜೆ ಶ್ರುತಧಿಯು ಮೃಗಾಂಕದತ್ತನನ್ನು ರಹಸ್ಯದಲ್ಲಿ ಕಂಡು, “ನೀವು ಯುದ್ಧದಲ್ಲಿ ತೊಡಗಿರಲು ನಾನು ಭಿಕ್ಷುಕವೇಷದಲ್ಲಿ ಉಜ್ಜಯಿನಿಯ ಒಳಕ್ಕೆ ಹೋದೆ. ವಿದ್ಯಾಪ್ರಭಾವದಿಂದ ಅದೃಶ್ಯನಾಗಿದ್ದದ್ದರಿಂದ ಯಾರಿಗೂ ಕಾಣುತ್ತಲೂ ಇರಲಿಲ್ಲ. ಅಲ್ಲಿ ನಾನು ಕಂಡದ್ದನ್ನು ಹೇಳುತ್ತೇನೆ ಕೇಳು: ಕರ್ಮಸೇನನು ಯುದ್ಧಕ್ಕೆ ಹೊರಟ ಕೂಡಲೆ, ಶಶಾಂಕವತಿಯು ತಾಯಿಯ ಅಪ್ಪಣೆ ಪಡೆದು ಆ ಊರಿನ ಗೌರೀದೇವಾಲಯಕ್ಕೆ ಬಂದು, ತಂದೆಗೆ ಜಯವಾಗಲಿ ಎಂದು ಪೂಜಾಸಕ್ತಳಾಗಿದ್ದಳು. ಅಲ್ಲಿ ತನ್ನ ಸಖಿಯೊಬ್ಬಳನ್ನು ಗುಟ್ಟಾಗಿ ಕರೆದು ‘ಸಖಿ, ಈ ಯುದ್ಧ ಸಂಭವಿಸಿರುವುದು ನನ್ನ ನಿಮಿತ್ತವಾಗಿ; ಆ ರಾಜಪುತ್ರನು ಈಗ ನಮ್ಮೂರಿಗೆ ಮುತ್ತಿಗೆ ಹಾಕಿದ್ದಾನೆ; ಆದ್ದರಿಂದ ನಮ್ಮ ತಂದೆ ನನ್ನನ್ನು ಕೊಟ್ಟರೂ ಕೊಟ್ಟುಬಿಟ್ಟನೇ! ಏಕೆಂದರೆ ರಾಜರಿಗೆ ರಾಜ್ಯದ ಮುಂದೆ ಮಕ್ಕಳಲ್ಲ! ಆ ರಾಜಪುತ್ರ ಹೇಗಿದ್ದಾನೋ ಏನೋ! ಕುರೂಪಿಯನ್ನು ಕೈಹಿಡಿಯುವುದಕ್ಕಿಂತ ಮರಣವೇ ಲೇಸು; ದರಿದ್ರನಾದರೂ ರೂಪವಂತನಾದ ಗಂಡನೇ ಮೇಲು; ಅಖಂಡ ಭೂಮಂಡಲ ಚಕ್ರವರ್ತಿಯಾಗಿದ್ದರೂ ಕುರೂಪಿಯಾದ ಗಂಡ ಬೇಡ! ಆದ್ದರಿಂದ ಅವನು ಹೇಗಿದ್ದಾನೆ ನೋಡಿಕೊಂಡು ಬರುತ್ತೀಯಾ? ಚತುರಿಕೆ ಎಂದು ನಿನ್ನ ಹೆಸರು ಇರುವುದು ಒಂದಲ್ಲ, ನೀನಿರುವುದು ಒಂದಲ್ಲ. ನೀನು ಬುದ್ಧಿವಂತೆ; ನೀನು ಇದನ್ನು ಮಾಡಿಕೊಂಡು ಬರಬಲ್ಲೆ!” ಎಂದು ಹೇಳಿದಳು. ಅದರಂತೆ ಅವಳು ಉಪಾಯದಿಂದ ಸೇನಾಶಿಬಿರಕ್ಕೆ ಬಂದು ನಿನ್ನನ್ನು ನೋಡಿಕೊಂಡು ಹೋಗಿ “ಅಮ್ಮಾ! ಆ ರಾಜಪುತ್ರನ ರೂಪನ್ನು ವರ್ಣಿಸಲು ಆದಿಶೇಷನಿಗೂ ಅಳವಲ್ಲ; ಸಿದ್ಧರು ಗಂಧರ್ವರು ದೇವತೆಗಳು ಯಾರಲ್ಲಿಯೂ ಅಂಥವರು ಇರಲಾರರು!” ಎಂದು ಹೇಳಿದಳು. ಅಂದಿನಿಂದ ಶಶಾಂಕವತಿಗೆ ನಿನ್ನ ಮೇಲೆ ಮನಸ್ಸಾಗಿದೆ; ಆದ್ದರಿಂದ ಇಂದಿನ ರಾತ್ರಿ ಗುಟ್ಟಾಗಿ ಗೌರೀದೇವಾಲಯಕ್ಕೆ ಹೋಗಿ ಅಲ್ಲಿಂದ ಅವಳನ್ನು ಕರೆತಂದು ನೀವಿಬ್ಬರೂ ಈ ಮಾಯಾವಟುವಿನ ಮನೆಗೆ ಹೋಗಿಬಿಡಿ; ಆಮೇಲೆ ನಾನೂ ರಾಜರೂ ಬರುತ್ತೇವೆ. ಈ ಯುದ್ಧ ನಿಲ್ಲಲಿ; ಸೈನ್ಯಸಂಹಾರ ಬೇಡ; ರಾಜನೂ ನೀನೂ ಕ್ಷೇಮದಿಂದಿರಿ; ಪ್ರಾಣಹಾನಿಯಿಂದ ಯುದ್ಧಮಾಡುವುದು ಕೇವಲ ಜಘನ್ಯವಾದ ಸಾಧನ- ಎಂದು ತಿಳಿದವರು ಹೇಳುತ್ತಾರೆ” ಎಂದನು. ಅದರಂತೆ ಅವನು ಅಂದಿನ ರಾತ್ರಿ ತನ್ನ ಸಚಿವರೊಡಗೂಡಿ ಉಜ್ಜಯಿನಿಯ ಒಳಕ್ಕೆ ಹೋದನು. ಬಾಗಿಲಲ್ಲಿ ಕೆಲವೇ ಕಾವಲುಗಾರರಿದ್ದು ಅವರೂ ನಿದ್ದೆಹೋಗಿಬಿಟ್ಟಿದ್ದರು. ಶ್ರುತಧಿಯು ಹೇಳಿದ್ದ ಗುರುತು ಹಿಡಿದು ಹೋಗಿ ಪುಷ್ಪಕರಂಡಕೋದ್ಯಾನದಲ್ಲಿ, ಬೆಳದಿಂಗಳಿಂದ ಬೆಳಗುತ್ತಿದ್ದ ಆ ಗೌರ್ಯಾಶ್ರಮವನ್ನು ಕಂಡರು. ಅಷ್ಟುಹೊತ್ತಿಗೆ, ಶಶಾಂಕವತಿಯ ಪರಿಚಾರಿಕೆಯರೆಲ್ಲರೂ ನಿದ್ರೆಹೋಗಿದ್ದರು. ಅವಳಿಗೆ ಮಾತ್ರ ನಿದ್ರೆ ಬರದೆ “ನನಗಾಗಿ ಪ್ರತಿನಿತ್ಯವೂ ಎರಡು ಕಡೆಯ ರಾಜರೂ ಹತರಾಗುತ್ತಿದ್ದಾರೆ. ಆ ರಾಜಪುತ್ರನೇ ನನ್ನ ಗಂಡನಾಗುತ್ತಾನೆಂದು ಗೌರೀದೇವಿಯು ಕನಸಿನಲ್ಲಿ ಬಂದು ಹೇಳಿದ್ದಾಳೆ. ನನಗೂ ಅವನ ಮೇಲೇ ಮನಸ್ಸಾಗಿದೆ. ಆದರೆ ಪೂರ್ವವೈರದಿಂದಲೂ ದರ್ಪದ ಬರವಣಿಗೆಯಿಂದಲೂ ನನ್ನ ತಂದೆ ಈ ನಿರ್ಭಾಗ್ಯಳನ್ನು ಅವನಿಗೆ ಕೊಡುವುದಿಲ್ಲ; ವಿಧಿಯು ವಿರುದ್ಧವಾದರೆ ಸ್ವಪ್ನ ನಿಜವಾಗುವುದೆಂಬ ನಂಬಿಕೆಯೇನು? ಪ್ರಿಯಪ್ರಾಪ್ತಿಗೆ ಮಾರ್ಗವೇ ಕಾಣುವುದಿಲ್ಲ. ಆದ್ದರಿಂದ ಪ್ರಾಣ ಕಳೆದುಕೊಳ್ಳುವುದೇ ಸರಿ!” ಎಂದು ಯೋಚಿಸಿ, ದೇವಾಲಯದ ಎದುರಿಗಿದ್ದ ಒಂದು ಅಶೋಕವೃಕ್ಷದಲ್ಲಿ ತನ್ನ ಉತ್ತರೀಯದಿಂದ ನೇಣುಹಾಕಿಕೊಳ್ಳುವುದರಲ್ಲಿದ್ದಳು. ಅಷ್ಟುಹೊತ್ತಿಗೆ ಅವಳ ಸಖಿಯರಿಗೆ ಎಚ್ಚರವಾಗಿ ಅವಳನ್ನು ಹುಡುಕುತ್ತ ಬಂದರು! ‘ಮಗಳೇ! ಚಿಂತಿಸಬೇಡ; ಕನಸಿನಲ್ಲಿ ನಾನು ಹೇಳಿದ್ದು ಸುಳ್ಳಾಗುವುದಿಲ್ಲ. ಮೃಗಾಂಕದತ್ತನು ನಿನ್ನ ಹತ್ತಿರವೇ ಬಂದಿದ್ದಾನೆ; ಅವನನ್ನು ಸೇರಿ ಸುಖವಾಗಿರು’ ಎಂದು ಗರ್ಭಗುಡಿಯಿಂದ ಅಶರೀರವಾಣಿ ಕೇಳಿಬಂತು. ಆದ್ದರಿಂದ ಅವಳು ಗಾಬರಿಗೊಂಡು ಅಕ್ಕಪಕ್ಕದಲ್ಲಿ ನೋಡಲು ವಿಕ್ರಮಕೇಸರಿಯು ಮುಂದೆ ಬಂದು “ದೇವಿ! ರಾಜಪುತ್ರನು ನಿನ್ನ ಪ್ರೇಮಪಾಶದಲ್ಲಿ ಸಿಕ್ಕಿ ನಿನ್ನ ಹತ್ತಿರವೇ ಇದ್ದಾನೆ!” ಎಂದು ಅವನನ್ನು ತೋರಿಸಿದನು. ಅವನನ್ನು ನೋಡಿ ಅವಳು ರೋಮಾಂಚಗೊಂಡು ಸ್ತಬ್ಧಳಾಗಿ ನಿಲ್ಲಲು ಮೃಗಾಂಕದತ್ತನು ಮುಂದೆ ಬಂದು “ಕೋಮಲಾಂಗಿ! ನಾನು ನಿನ್ನ ಗುಣಗಳಿಂದ ಬಂಧಿತನಾಗಿ ದೇಶಕೋಶ ಬಂಧುಬಳಗ ಎಲ್ಲವನ್ನೂ ಬಿಟ್ಟು ಬಹುದೂರದಿಂದ ಬಂದಿದ್ದೇನೆ. ಕಾಡಿನಲ್ಲಿ ಅಲೆದು, ನೆಲದ ಮೇಲೆ ಮಲಗಿ, ಬಿಸಿಲಲ್ಲಿ ಬಳಲಿ, ಹಣ್ಣುಹಂಪಲಿನಿಂದ ಹೊಟ್ಟೆ ಹೊರೆದುಕೊಂಡು ತಪಸ್ಸುಮಾಡಿದ್ದಕ್ಕೆ ಈ ಅಮೃತವರ್ಷ ಫಲವಾಗಿ ದೊರೆಯಿತು! ನನ್ನಲ್ಲಿ ನಿನಗೆ ಪ್ರೇಮವಿರುವುದಾದರೆ ನಮ್ಮ ಪುರಪುರಂಧ್ರಿಯರಿಗೆ ನಯನೋತ್ಸವವನ್ನುಂಟುಮಾಡು! ಯುದ್ಧ ನಿಲ್ಲಲಿ; ಎರಡು ಪಕ್ಷಗಳಿಗೂ ಸುಖವಾಗಲಿ!” ಎಂದನು. ಶಶಾಂಕವತಿಯು ನೆಲವನ್ನು ನೋಡುತ್ತಾ ಮೆಲ್ಲಗೆ “ಆರ್ಯಪುತ್ರ! ನಾನು ನಿನ್ನ ಗುಣಗಳಿಗೆ ಮಾರುಹೋಗಿದ್ದೇನೆ; ಆದ್ದರಿಂದ ಯಾವುದು ಒಳ್ಳೆಯದೆಂದು ತಿಳಿದಿದ್ದೀಯೋ ಅದನ್ನು ಮಾಡು!” ಎಂದಳು. ಅಮೃತದಂಥ ಆ ಮಾತನ್ನು ಕೇಳಿ ಅವನಿಗೆ ಪರಮಾನಂದವಾಯಿತು. ಗೌರಿಯನ್ನು ನಮಸ್ಕರಿಸಿ ಅವನು ರಾಜಪುತ್ರಿಯನ್ನು ಕುದುರೆಯ ಮೇಲೆ ತನ್ನ ಹಿಂದೆ ಕೂರಿಸಿಕೊಂಡನು. ಅವಳ ಸಖಿಯರನ್ನು ಅವನ ಸಚಿವರು ಕೂರಿಸಿಕೊಂಡರು; ಹನ್ನೊಂದು ಜನರೂ ಶಸ್ತ್ರಪಾಣಿಗಳಾಗಿ ಹೋಗುತ್ತಿರಲು, ನಗರರಕ್ಷಕರಿಗೆ ಅವರನ್ನು ತಡೆಯಲು ಧೈರ್ಯ ಬರಲಿಲ್ಲ. ಎಲ್ಲರೂ ಸುರಕ್ಷಿತವಾಗಿ ಮಾಯಾವಟುವಿನ ಮನೆಗೆ ಹೋದರು.

ಅತ್ತ ಉಜ್ಜಯಿನಿಯಲ್ಲಿ ರಾಜಪುತ್ರಿಯನ್ನು ಎತ್ತಿಕೊಂಡು ಹೋದರೆಂದು ವರ್ತಮಾನ ಹರಡಿತು; ಇದನ್ನು ಮಹಾರಾಣಿಯು ನಗರಾಧ್ಯಕ್ಷನೊಡನೆ ಕರ್ಮಸೇನನಿಗೆ ಹೇಳಿಕಳುಹಿಸಿದಳು. ಅಂದಿನ ಸಂಜೆ, ಮೃಗಾಂಕದತ್ತನೂ ಅವನ ಸ್ನೇಹಿತರೂ ವೇಷಧಾರಿಗಳಾಗಿ ಉಜ್ಜಯಿನಿಗೆ ಹೋದರೆಂದು ಈ ಮೊದಲೇ ಗೂಢಚಾರರು ಕರ್ಮಸೇನನಿಗೆ ವರ್ತಮಾನಕೊಡಲು, ಅವನು ಐನೂರು ಸವಾರರನ್ನು ಕರೆದು ‘ಆ ಪಾಪಿಯನ್ನು ಹಿಡಿದು ತನ್ನಿ! ಇಲ್ಲವೇ ಕೊಂದುಬಿಡಿ! ಸೇನೆಯನ್ನು ವ್ಯವಸ್ಥೆಗೊಳಿಸಿ ನಾನೂ ನಿಮ್ಮ ಹಿಂದೆಯೇ ಬಂದುಬಿಟ್ಟೆ !’ ಎಂದು ಅವರನ್ನು ಕಳುಹಿಸಿದನು. ಸೇನಾಪತಿಯೇ ಅವರನ್ನು ಕರೆದುಕೊಂಡು ಹೊರಟನು. ಆದರೆ ದಾರಿಯಲ್ಲಿ ನಗರಾಧ್ಯಕ್ಷನು ಸಿಕ್ಕಿ ಯಾರೋ ಕೆಲವರು ವೀರರು ರಾಜಪುತ್ರಿಯನ್ನು ಕರೆದುಕೊಂಡು ಹೋಗಿಬಿಟ್ಟಿದ್ದರೆಂದು ತಿಳಿಸಿದನು. ಆದ್ದರಿಂದ ಏನೂ ಮಾಡಲಾರದೆ ರಾಜನು ಅಂದಿನ ರಾತ್ರಿಯನ್ನು ಸುಮ್ಮನೆ ಕಳೆದನು. ಬೆಳಗಾದಮೇಲೆ ಒಬ್ಬ ದೂತನೊಡನೆ ಮೃಗಾಂಕದತ್ತನ ಶಿಬಿರಕ್ಕೆ “ಮೃಗಾಂಕದತ್ತನು ನನ್ನ ಮಗಳನ್ನು ಕರೆದುಕೊಂಡು ಹೋದನು; ಆದದ್ದಾಯಿತು; ಅವನಿಗಿಂತ ಉತ್ತಮನಾದವರು ತಾನೇ ಮತ್ತಾರು ಇದ್ದಾರೆ? ಆದ್ದರಿಂದ ನೀವೆಲ್ಲರೂ ನಮ್ಮ ಮನೆಗೆ ದಯಮಾಡಿಸಿ; ಅಲ್ಲಿ ಕ್ರಮವಾಗಿ ಮದುವೆಮಾಡಿಕೊಡುತ್ತೇನೆ” ಎಂದು ಹೇಳಿಕಳುಹಿಸಿದನು. ಅದನ್ನು ಮೃಗಾಂಕದತ್ತನ ಕಡೆಯ ರಾಜರೆಲ್ಲರೂ ಕೇಳಿ ಕರ್ಮಸೇನನ ಮಾತನ್ನು ನಂಬಿ ಮಾಯಾವಟುವಿನ ಮನೆಗೆ ಬಂದು ಮೃಗಾಂಕದತ್ತನಿಗೆ ಈ ವಿಚಾರವನ್ನು ತಿಳಿಸಿದರು. ಅವನು ಎಲ್ಲರನ್ನೂ ಕೂರಿಸಿಕೊಂಡು ‘ನಾವು ಉಜ್ಜಯಿನಿಗೆ ಮದುವೆಗಾಗಿ ಹೋಗತಕ್ಕದ್ದು ಯುಕ್ತವೇ ಅಲ್ಲವೇ ವಿಚಾರಮಾಡಿದ್ದೀರಾ? ಆ ರಾಜ ದುಷ್ಟ; ಅವನ ಮನೆಗೆ ಹೋದರೆ ಒಳ್ಳೆಯದಾಗುತ್ತದೆಯೆಂಬ ನಂಬಿಕೆ ಏನು? ಅವನ ಮಗಳು ದೊರೆತಮೇಲೆ ನಮಗೆ ಅಲ್ಲಿ ಏನೂ ಕೆಲಸವಿಲ್ಲ!’ ಎಂದನು. ಶ್ರುತಧಿಯು ‘ಹೋಗಬೇಕೆಂಬುದೇ ನನ್ನ ಅಭಿಪ್ರಾಯ; ಅವನು ಮೆತ್ತಗಾಗಿ ಹೀಗೆಂದು ಹೇಳಿಕಳುಹಿಸಿದ್ದಾನೆ. ಇಲ್ಲದಿದ್ದರೆ, ಮಗಳು ಕೈಬಿಟ್ಟು ಹೋಗಿರುವಾಗ ಯುದ್ಧವನ್ನು ಬಿಟ್ಟು ಮನೆಗೇಕೆ ಹಿಂತಿರುಗಿ ಹೋಗುತ್ತಿದ್ದ? ಸೈನ್ಯದೊಡನೆ ನೀನು ಅವನ ಮನೆಗೆ ಹೋದರೆ ಅವರು ನಿನಗೆ ಮಾಡುವುದು ತಾನೇ ಏನು? ನೀನು ಹೋದರೆ ಅವನೊಡನೆ ಪ್ರೀತಿ ಸ್ನೇಹಗಳುಂಟಾಗುವುವು; ಮುಂದೆ ಅವನಿಂದ ಸಹಾಯವಾದೀತು; ಅಕ್ರಮವಾದ ಮದುವೆಯೂ ಅವನಿಗೆ ಒಪ್ಪಿಗೆ ಇಲ್ಲ; ಅದಕ್ಕೋಸ್ಕರ ಹೀಗೆ ಹೇಳಿದ್ದಾನೆ; ಆದ್ದರಿಂದ ಅಲ್ಲಿಗೆ ಹೋಗುವುದೇ ಯುಕ್ತ!’ ಎಂದನು. ಎಲ್ಲರೂ ಒಪ್ಪಿದರು. ತಂದೆತಾಯಿಗಳಿಲ್ಲದೆ, ಅವರ ಅಭಿಪ್ರಾಯ ತಿಳಿಯದೆ, ಅವನು ಮದುವೆಮಾಡಿಕೊಳ್ಳಲು ಇಷ್ಟಪಡಲಿಲ್ಲ. ಆದ್ದರಿಂದ ಅವರನ್ನು ಕರೆತರಲು ಅವನು ಭೀಮಪರಾಕ್ರಮನನ್ನು ಅಯೋಧ್ಯೆಗೆ ಕೊಟ್ಟುಕಳುಹಿಸಿದನು. ಅಷ್ಟುಹೊತ್ತಿಗೆ ತನ್ನ ಮಂತ್ರಿಯು ಅನ್ಯಾಯವಾಗಿ ಮೃಗಾಂಕದತ್ತನ ಮೇಲೆ ದೂರುಹೊರಿಸಿ ಅವನನ್ನು ಊರುಬಿಟ್ಟು ಹೊರಡಿಸಿದ್ದನೆಂದು ಅಮರದತ್ತನಿಗೆ ತಿಳಿದುಬಂತು; ಆದ್ದರಿಂದ ಅವನು ಕೋಪಗೊಂಡು ಆ ಮಂತ್ರಿಯನ್ನೂ ಅವನ ವಂಶದವರನ್ನೂ ಕೊಲ್ಲಿಸಿ ಪುತ್ರವಿರಹದಿಂದ ಕೊರಗುತ್ತ ತಾನೂ ಊರುಬಿಟ್ಟು ನಂದಿಗ್ರಾಮದ ಒಂದು ವಿಷ್ಣುದೇವಾಲಯದಲ್ಲಿ ವಾಸಿಸುತ್ತಿದ್ದನು. ಭೀಮಸೇನನು ಅಲ್ಲಿಯೇ ಅವನನ್ನು ಕಂಡು ಮೃಗಾಂಕದತ್ತನ ವೃತ್ತಾಂತವನ್ನೆಲ್ಲಾ ತಿಳಿಸಿದನು. ಅಮರದತ್ತನು ಹರ್ಷಗೊಂಡು ಹೆಂಡತಿಯನ್ನೂ ಮಂತ್ರಿಗಳನ್ನೂ ಕರೆದುಕೊಂಡು ಆನೆಯ ಮೇಲೆ ಪ್ರಯಾಣಬೆಳೆಸಿ ಕಾಂಚನಪುರಕ್ಕೆ ಬಂದನು. ಇದ್ದ ಒಬ್ಬನೇ ಮಗನನ್ನು ಬಹುದಿನದ ಮೇಲೆ ಮತ್ತೆ ಕಂಡು ಆನಂದದಲ್ಲಿ ಮುಳುಗಿದನು. ತಾಯಿಯಂತೂ ಅವನನ್ನು ಬಿಡಲೇ ಆರಳು. ಅಷ್ಟುಹೊತ್ತಿಗೆ ಕರ್ಮಸೇನನು ಅಲ್ಲಿಗೆ ಮತ್ತೊಬ್ಬ ದೂತನನ್ನು ಕಳುಹಿಸಿ, “ನೀನು ಉಜ್ಜಯಿನಿಗೆ ಬರದಿದ್ದರೆ, ನಾನು ನನ್ನ ಮಗ ಸುಷೇಣನನ್ನು ಅಲ್ಲಿಗೇ ಕಳುಹಿಸಿಕೊಡುತ್ತೇನೆ; ಅವನು ತನ್ನ ತಂಗಿಯನ್ನು ನಿನಗೆ ಯಥಾವಿಧಿಯಾಗಿ ಮದುವೆಮಾಡಿ ಕೊಡುತ್ತಾನೆ!” ಎಂದು ತಿಳಿಸಿದನು. ಅಮರದತ್ತನು ಅದಕ್ಕೆ ಒಪ್ಪಿ “ಅಯೋಧ್ಯೆಯಲ್ಲಿ ಮದುವೆ ನಡೆಸೋಣ; ಸುಷೇಣನು ಅಲ್ಲಿಗೇ ಬರಲಿ; ನಾವೂ ನಮ್ಮ ಮನೆಯಲ್ಲಿ ಅವನನ್ನೂ ಇವರೆಲ್ಲರನ್ನೂ ಆದರಿಸಿದಂತಾಗುತ್ತದೆ. ನಾವು ಮುಂದೆ ಹೋಗಿ ಏರ್ಪಾಟು ಮಾಡೋಣ” ಎಂದನು. ಸುಷೇಣನನ್ನು ಕರೆತರಲು ಮಾಯಾವಟುವನ್ನು ಒಬ್ಬನನ್ನು ಬಿಟ್ಟು ಎಲ್ಲರೂ ಶುಭದಿನದಲ್ಲಿ ಅಯೋಧ್ಯೆಗೆ ತೆರಳಿದರು. ಅಯೋಧ್ಯೆಯ ಪುರಜನರು ಊರನ್ನು ಅಲಂಕಾರಮಾಡಿ ಅವರನ್ನು ಆನಂದದಿಂದ ಬರಮಾಡಿಕೊಂಡರು; ವಂದಿಗಳೂ ಗಾಯಕರೂ ಚಾರಣರೂ ಹೊಗಳುತ್ತಿರಲು, ಮಂಗಳವಾದ್ಯಗಳು ಮೊರೆಯುತ್ತಿರಲು, ಎಲ್ಲರೂ ಸಂಭ್ರಮದಿಂದ ಊರನ್ನು ಹೊಕ್ಕರು. ಮಾಯಾವಟುವು ಸುಷೇಣನನ್ನು ಒಡಗೊಂಡು ಬಂದನು. ಅವನನ್ನು ರಾಜನು ತುಂಬ ಗೌರವದಿಂದ ಕಂಡು ಆದರಮಾಡಿದನು. ಸುಷೇಣನು ತಂಗಿಯನ್ನು ಕಂಡು “ತಂದೆ ಹೇಳಿ ಕಳುಹಿಸಿದ್ದಾನೆ- ಮಗಳೇ, ನೀನು ಮಾಡಿದ್ದು ಅಯುಕ್ತವಾದದ್ದೇನಲ್ಲ; ನಿನಗೆ ಮೃಗಾಂಕದತ್ತನೇ ಗಂಡನಾಗುತ್ತಾನೆಂದು ಗೌರೀದೇವಿಯು ಕನಸಿನಲ್ಲಿ ಹೇಳಿದ್ದು ನನಗೆ ಇಂದು ತಾನೇ ತಿಳಿಯಿತು. ಗಂಡನನ್ನು ಅನುವರ್ತಿಸಿಕೊಂಡಿರು; ಅದೇ ಹೆಂಗಸರಿಗೆ ದೊಡ್ಡ ವ್ರತ” ಎಂದನು. ಈ ಮಾತನ್ನು ಕೇಳಿ ಅವಳು ಧೈರ್ಯಗೊಂಡು, ಸಂಕೋಚವನ್ನು ಬಿಟ್ಟಳು; ಲಗ್ನದಿನವು ಬರಲು ಸುಷೇಣನು ತಾನು ತಂದಿದ್ದ ಹೊನ್ನಿನ ಗಟ್ಟಿಗಳನ್ನೂ ರತ್ನಾಭರಣಗಳನ್ನೂ ಆನೆಕುದುರೆಗಳನ್ನೂ ಕೊಟ್ಟು ತಂಗಿಯನ್ನು ವಿಜೃಂಭಣೆಯಿಂದ ಧಾರೆ ಎರೆದನು. ವಿಷ್ಣುವು ಲಕ್ಷ್ಮಿಯನ್ನು ಕೈಹಿಡಿದಂತೆ ಮೃಗಾಂಕದತ್ತನು ಶಶಾಂಕವತಿಯ ಕೈಹಿಡಿದು ಸುಖಿಯಾದನು. ಸುಷೇಣ, ಮಾಯಾವಟು, ದುರ್ಗಪಿಶಾಚ ಮುಂತಾದ ಮಿತ್ರರು ಉತ್ಸವದಲ್ಲಿ ಭಾಗಿಗಳಾಗಿ ಕೆಲವು ದಿನಗಳಿದ್ದು ಗೌರವಗೊಂಡು ತಮ್ಮತಮ್ಮ ಊರುಗಳಿಗೆ ಹೋದರು. ಅಮರದತ್ತನು ಮುದುಕನಾಗಿ ಮಗನಿಗೆ ರಾಜ್ಯದಲ್ಲಿ ಪಟ್ಟಾಭಿಷೇಕ ಮಾಡಿ, ಮಂತ್ರಿಯೊಡನೆ ಕಾಶಿಗೆ ಹೊರಟುಹೋದನು. ಮೃಗಾಂಕದತ್ತನು ತನ್ನ ಸ್ನೇಹಿತರ ಸಹಾಯದಿಂದ ಭೂಮಂಡಲವನ್ನು ಜಯಿಸಿ, ಶಶಾಂಕವತಿಯೊಡನೆ ಸುಖವಾಗಿ ಆಳಿಕೊಂಡಿದ್ದನು. ಅವನ ಆಳ್ವಿಕೆಯಲ್ಲಿ ದೇಶವು ದುರ್ಭಿಕ್ಷ, ಕಳ್ಳರು, ಪರರಾಜರು ಯಾವ ಹೆದರಿಕೆಯೂ ಇಲ್ಲದೆ ಸಂತೋಷದಿಂದಿದ್ದಿತು.



ಪಿಶಂಗಜಟನು ಮಲಯವನದಲ್ಲಿ ನರವಾಹನದತ್ತನಿಗೆ ಈ ಕಥೆಯನ್ನು ಹೇಳಿ “ಮೃಗಾಂಕದತ್ತನು ಬಂದ ಕಷ್ಟವನ್ನೆಲ್ಲಾ ಸಹಿಸಿಕೊಂಡು ಕೊನೆಗೆ ಶಶಾಂಕವತಿಯನ್ನು ಹೇಗೆ ಪಡೆದನೋ, ಹಾಗೇ ನೀನೂ ಮದನಮಂಚುಕೆಯನ್ನು ಪಡೆಯುತ್ತೀಯೆ” ಎಂದನು. ನರವಾಹನದತ್ತನು ಆ ಮಾತನ್ನು ಕೇಳಿ ಧೈರ್ಯಗೊಂಡು ಅವನಿಗೆ ನಮಸ್ಕರಿಸಿ, ಕಣ್ಮರೆಯಾಗಿದ್ದ ಲಲಿತಲೋಚನೆಯನ್ನು* ಹುಡುಕುತ್ತ ಹೊರಟನು.

ಶಶಾಂಕವತೀಲಂಬಕ ಮುಗಿಯಿತು

ಶ್ರೀರಸ್ತು




