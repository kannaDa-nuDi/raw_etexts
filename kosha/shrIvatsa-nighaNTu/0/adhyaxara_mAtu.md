+++
title = "ಅಧ್ಯಕ್ಷರ ಮಾತು"

+++
ಕನ್ನಡ ಪುಸ್ತಕ ಪ್ರಾಧಿಕಾರವು ಸಾಹಿತ್ಯದ ವಿವಿಧ ಪ್ರಕಾರಗಳಲ್ಲಿ ಅಪರೂಪ
ವೆನಿಸುವಂತಹ ಪುಸ್ತಕಗಳನ್ನು ಪ್ರಕಟಿಸುತ್ತಾ ಬಂದಿದೆ. ನಾಡಿನ ಹಿರಿಯ ವಿದ್ವಾಂಸರಾದ
ಡಾ॥ ಟಿ.ವಿ. ವೆಂಕಟಾಚಲಶಾಸ್ತ್ರಿಗಳು ಕನ್ನಡ ವಿದ್ವತ್ ಪ್ರಪಂಚದ ಅತಿ ದೊಡ್ಡ
ಹೆಸರು. ಹಳಗನ್ನಡ, ವ್ಯಾಕರಣ, ಛಂದಸ್ಸು, ಕವಿಗಳ ಕಾಲವಿಚಾರಗಳ ವಿಷಯಗಳಲ್ಲಿ
ಅಸಾಧಾರಣ ಪಾಂಡಿತ್ಯವನ್ನು ಹೊಂದಿರುವವರು. 1971ರಲ್ಲಿ ಮೊತ್ತ ಮೊದಲು
ಪ್ರಕಟವಾದ ಈ ಕೃತಿಯನ್ನು 1999ರಲ್ಲಿ ಕನ್ನಡ ಪುಸ್ತಕ ಪ್ರಾಧಿಕಾರ ಮರುಮುದ್ರಣಕ್ಕೆ
ಕೈಗೆತ್ತಿಕೊಂಡಿತು. ಇಂತಹ ವಿದ್ವತ್ಪೂರ್ಣ ಕೃತಿಗಳ ಮಾರಾಟ ಕಷ್ಟ ಎಂಬ
ಭಾವನೆಯನ್ನು ಸುಳ್ಳುಮಾಡಿ, ಮುದ್ರಿಸಿದ ಪ್ರತಿಗಳೆಲ್ಲ ಮಾರಾಟವಾಗಿ ಈ ಕೃತಿಯ
ಮರುಮುದ್ರಣಕ್ಕೆ ಬೇಡಿಕೆ ಬರತೊಡಗಿತು. ಈ ಬೇಡಿಕೆಗೆ ಮನ್ನಣೆಯಿತ್ತು ಪ್ರಾಧಿಕಾರ
ಈ ಅಮೂಲ್ಯಕೃತಿಯ 3ನೇ ಮುದ್ರಣ ಕೈಗೊಂಡಿದೆ. ಈ ಕೃತಿಯನ್ನು ಮರುಮುದ್ರಿಸಲು
ಅನುಮತಿ ನೀಡಿದ ಡಾ॥ ಟಿ.ವಿ. ವೆಂಕಟಾಚಲಶಾಸ್ತ್ರಿ ಅವರಿಗೆ ಕೃತಜ್ಞತೆಗಳು.
ಈ ಪುಸ್ತಕವನ್ನು ಹೊರತರಲು ಸಹಕರಿಸಿದ ಆಡಳಿತಾಧಿಕಾರಿಗಳಾದ
ಶ್ರೀ ಅಶೋಕ ಎನ್. ಚಲವಾದಿ, ನನ್ನ ಆಪ್ತಕಾರ್ಯದರ್ಶಿ ಶ್ರೀ ಕೆ. ಮುಕುಂದನ್
ಹಾಗೂ ಪ್ರಾಧಿಕಾರದ ಎಲ್ಲಾ ಸದಸ್ಯರು ಹಾಗೂ ಸಿಬ್ಬಂದಿ ವರ್ಗದವರಿಗೆ ಆಭಾರಿ
ಯಾಗಿದ್ದೇನೆ. ಸಾಹಿತ್ಯಾಸಕ್ತರು ಪ್ರಾಧಿಕಾರದ ಈ ಪ್ರಯತ್ನವನ್ನು ಪ್ರೋತ್ಸಾಹಿಸುತ್ತಾರೆಂದು
ಆಶಿಸುತ್ತೇನೆ.

ಬೆಂಗಳೂರು ಡಾ॥ ಸಿದ್ಧಲಿಂಗಯ್ಯ  
4-8-2009 ಅಧ್ಯಕ್ಷರು


ವ್ಯತ್ಯಾಸಗಳನ್ನು ಹಿಡಿದು ವಿವರಣೆಯ ವ್ಯತ್ಯಾಸವೂ ತಲೆದೋರಿರುವುದು ಕೆಲವು ಸಂಜ್ಞೆಗಳ
ವಿಷಯಲ್ಲಾದರೂ ನಮ್ಮ ಗಮನಕ್ಕೆ ಬರುತ್ತದೆ. ಸಂದರ್ಭಕ್ಕೆ ಅನುಗುಣವಾಗಿ – ಅದು
ಧರ್ಮಸಂಬಂಧವಾಗಿರಬಹುದು, ವ್ಯವಹಾರಸಂಬಂಧವಾಗಿರಬಹುದು ಅಥವಾ ಬೇರಾವುದೇ
ಸಂಬಂಧವಾಗಿರಬಹುದು – ಗ್ರಾಹ್ಯವಾಗಬೇಕಾದ ವಿವರಣೆಯ ಜೊತೆಗೆ ಇತರ ವಿವರಣೆಗಳೂ
ಒಂದೇ ಕಡೆ ದೊರೆಯುವಂತಾದರೆ, ಬೇಕಾದುದನ್ನು ತಿಳಿದುಕೊಳ್ಳುವುದರ ಜೊತೆಗೆ
ಉಳಿದವನ್ನೂ ಕುತೂಹಲದೃಷ್ಟಿಯಿಂದ ತಿಳಿದುಕೊಂಡು, ಹೋಲಿಸಿ ನೋಡಿ, ಆ ಸಂಜ್ಞೆಯ
ಸ್ವರೂಪವನ್ನೂ ವ್ಯಾಪ್ತಿಯನ್ನೂ ಅರ್ಥಮಾಡಿಕೊಳ್ಳುವ ಸಾಧ್ಯತೆಯಿರುತ್ತದೆ. ಆಕರಗಳ ಮೌಲ್ಯವನ್ನು
ಅವಲಂಬಿಸಿ, ಪ್ರಾಚೀನತೆಯನ್ನು ಗಮನಿಸಿ, ಸಂಜ್ಞೆಗಿರುವ ವಿವರಣೆಗಳಲ್ಲಿ ಯಾವುದು ಗ್ರಾಹ್ಯ,
ಯಾವುದು ಅಷ್ಟು ಗ್ರಾಹ್ಯವಲ್ಲ, ಯಾವುದನ್ನು ಬಿಟ್ಟುಕೊಡಬಹುದು ಎಂಬುದನ್ನು ನಾವೇ
ನಿರ್ಧರಿಸಿಕೊಳ್ಳಬೇಕಾಗುತ್ತದೆ.
ಪ್ರಸ್ತುತ, ‘ಶ್ರೀವತ್ಸ ನಿಘಂಟು’ ಸು. 4000 ಸಂಖ್ಯಾವಿಶಿಷ್ಟಪದಗಳಿಗೆ ಮಾತ್ರ ವಿವರಣೆಗಳನ್ನು
ಕೊಟ್ಟಿರುವ ಒಂದು ಲಘುನಿಘಂಟು. ವಾಸ್ತವವಾಗಿ ಇಂತಹ ನಿಘಂಟಿನ ವ್ಯಾಪ್ತಿ ಬಹಳ
ದೊಡ್ಡದು; ಪ್ರಾಯಶಃ ಈ ನಿಘಂಟಿನ ನಾಲ್ಕೈದರಷ್ಟಾದರೂ ದೊಡ್ಡದು. ಹೆಚ್ಚು ಹೆಚ್ಚು
ಗ್ರಂಥಗಳನ್ನು ಪರಿಶೀಲಿಸಿದರೆ ಸಂಜ್ಞೆಗಳೂ ಅವುಗಳ ವಿವರಣೆಗಳೂ ಇನ್ನೂ ಹೆಚ್ಚಾಗಿ
ಸಂಗ್ರಹವಾಗಲು ಸಾಧ್ಯವಿದೆ. ಈ ನಿಘಂಟಿನ (1971) ಪುನರಾವೃತ್ತಿಗಳಲ್ಲಿ ಅದು ಕಾರ್ಯಗತ
ವಾಗಬೇಕಷ್ಟೆ. ಈಗ ಸು. 100 ಆಕರ ಗ್ರಂಥಗಳನ್ನು ಮಾತ್ರ ಪರಿಶೀಲಿಸಿದೆ. ಈ ಪರಿಶೀಲನೆಗೆ
ಮುಖ್ಯವಾಗಿ ಕಾವ್ಯ, ಇತಿಹಾಸ, ಪುರಾಣ, ವಿಶ್ವಕೋಶ, ನಿಘಂಟು, ಉಪನಿಷತ್ತು, ತತ್ತ್ವಶಾಸ್ತ್ರ,
ತರ್ಕಶಾಸ್ತ್ರ, ಧರ್ಮಶಾಸ್ತ್ರ, ಸಂಗೀತಶಾಸ್ತ್ರ, ನಾಟ್ಯಶಾಸ್ತ್ರ, ಅಲಂಕಾರಶಾಸ್ತ್ರ, ಛಂದಃಶಾಸ್ತ್ರ, ಅಶ್ವಶಾಸ್ತ್ರ,
ಗಜಶಾಸ್ತ್ರ, ವೈದ್ಯಶಾಸ್ತ್ರ, ಜ್ಯೋತಿಶ್ಶಾಸ್ತ್ರ, ಕಾಮಶಾಸ್ತ್ರ, ವ್ಯಾಕರಣ, ಸುಭಾಷಿತ, ಶಾಸನ – ಈ
ಸಂಬಂಧವಾದ ಗ್ರಂಥಗಳು ಒಳಪಟ್ಟಿವೆ. ಇವುಗಳಿಂದ ಶಬ್ದಗಳನ್ನು ಆಯ್ದುಕೊಳ್ಳುವಾಗ
ಭಾರತೀಯ ಭಾಷಾಸಾಹಿತ್ಯಾಭ್ಯಾಸಿಗಳನ್ನು – ವಿಶೇಷವಾಗಿ, ಸಂಸ್ಕೃತ ಕನ್ನಡ ಸಾಹಿತ್ಯಾಭ್ಯಾಸಿ
ಗಳನ್ನು - ಲಕ್ಷ್ಯದಲ್ಲಿಟ್ಟುಕೊಂಡಿದೆ. ಆಕರಗ್ರಂಥಗಳಿಂದ ಸಂಖ್ಯಾವಿಶಿಷ್ಟಪದ ಗಳನ್ನು ಮೊದಲು
ಪದಪಟ್ಟಿಕೆಗಳಲ್ಲಿ ಬರೆದುಕೊಂಡು, ಅನಂತರ ಅವನ್ನು ಅಕಾರಾದಿಯಾಗಿ ಜೋಡಿಸಲಾಯಿತು.
ಹಾಗೆ ಜೋಡಿಸಿದ ಮೇಲೆ, ಪುನರಾವೃತ್ತಿಗೊಳ್ಳುವ ಪ್ರವೇಶಗಳನ್ನೂ ದುರ್ಬಲ ಆಕರಗಳ
ಪ್ರವೇಶಗಳನ್ನೂ ತೆಗೆದುಹಾಕಿ, ಸಾಧ್ಯವಿದ್ದಮಟ್ಟಿಗೆ ವಿಶ್ವಸನೀಯವೂ ಪ್ರಾಚೀನವೂ ಆದ
ಪ್ರವೇಶಗಳನ್ನು ಉಳಿಸಿಕೊಳ್ಳಲಾಯಿತು. ಆದರೆ ಎಲ್ಲಾ ಸಂಖ್ಯಾವಿಶಿಷ್ಟಪದಗಳ ವಿಷಯದಲ್ಲೂ
ಇದು ಸಾಧ್ಯವಾಗಿಲ್ಲವಾದ್ದರಿಂದ, ಮುಂದೆ ಹೆಚ್ಚಿನ ಹಾಗೂ ಪ್ರಮಾಣಭೂತವಾದ ಆಕರಗಳು
ಲಭ್ಯವಾದಾಗ ಲೋಪದೋಷಗಳನ್ನು ಸರಿಪಡಿಸಿಕೊಳ್ಳಬೇಕಾಗುತ್ತದೆ. ಸಂಜ್ಞೆಗಳನ್ನು
ವಿವರಿಸುವಾಗ, ಸಾಂದರ್ಭಿಕಭೇದಗಳನ್ನೂ ವಿವರಣೆಯ ಅಭಿಪ್ರಾಯಭೇದಗಳನ್ನೂ ಅಂತರ್ಭೇದ
ಗಳನ್ನೂ ವಿರಳವಾಗಿ ಒಮ್ಮೊಮ್ಮೆ ಸಂದೇಹಗಳನ್ನೂ ಅಲ್ಲಲ್ಲಿಯೇ ಕೆಲವು ಸಂಕೇತಗಳ ಹಾಗೂ
ಸೂಚನೆಗಳ ಮೂಲಕ ಪ್ರತ್ಯೇಕವಾಗಿ ತೋರಿಸಿದೆ. ಅಭ್ಯಾಸಿಗಳು ತಮಗೆ ಅಗತ್ಯವಾದಷ್ಟನ್ನು
ಗ್ರಹಿಸುವುದರ ಜೊತೆಗೆ ಸೂಕ್ತ ತೋರಿದಂತೆ ವಿವರಣೆಯ ಅಭಿಪ್ರಾಯಭೇದ ಅಂತರ್ಭೇದಾದಿ
ಗಳನ್ನು ಗಮನಿಸುವುದು ಕೂಡ ಉಪಯುಕ್ತವೇ ಆಗಿದೆ.
ಈ ನಿಘಂಟಿನಲ್ಲಿ ಸಂಖ್ಯಾವಿಶಿಷ್ಟವಾಗಿಯೇ ಪದಾನುಕ್ರಮಣಿಯನ್ನು ಕೊಡದೆ,
ಭಾಷಾನಿಘಂಟುಗಳಲ್ಲಿ ರೂಢಿಯಾಗಿ ಕಂಡುಬರುವ ಅಕಾರಾದಿ ಪದ್ಧತಿಯನ್ನನುಸರಿಸಿ
ಪದಾನುಕ್ರಮಣಿಯನ್ನು ಕೊಟ್ಟಿದೆ. ಸಂಖ್ಯಾವಿಶಿಷ್ಟಪದಗಳಲ್ಲಿ ಸಂಖ್ಯೆಯನ್ನು ತೆಗೆದು ಉಳಿಯುವ
ಪದದ ಅಕಾರಾದಿಯನ್ನು ಹಿಡಿದು ವಿವರಣೆಯನ್ನು ಕಂಡುಕೊಳ್ಳಬೇಕಾಗುತ್ತದೆ. ಪದದ
ಮುಂದೆ ಗೆರೆಹಾಕಿ ಸಂಖ್ಯೆಯನ್ನು ಬರೆದಿರುವುದರಿಂದ ತಮಗೆ ಬೇಕಾದ ಸಂಖ್ಯಾವಿಶಿಷ್ಟಪದಕ್ಕೆ
ವಿವರಣೆಯನ್ನು ಪಡೆಯುವುದು ಕಷ್ಟವಾಗುವುದಿಲ್ಲ. ಆದರೆ ಕೆಲವು ಕಡೆ ನಿಶ್ಚಿತರೂಪದ
ಸಂಖ್ಯಾವಿಶಿಷ್ಟಪದಗಳಲ್ಲಿ (ಉದಾ : ತ್ರಿಶಂಕು) ಇಂತಹ ವಿಭಜನೆಯನ್ನು ಮಾಡದೆ ಹಾಗೆಯೇ
ಕೊಟ್ಟಿರುವುದುಂಟು; ಇನ್ನು ಕೆಲವು ಕಡೆ, ಸಂಖ್ಯೆಯು ಇಂತಹ ಕಡೆಯಲ್ಲಿಯೇ ಸೇರತಕ್ಕದ್ದು
ಎಂಬುದನ್ನು ಸೂಚಿಸಲು ಆಯಾ ಪದ ಅಥವಾ ಪದಭಾಗದ ಪಕ್ಕದಲ್ಲಿ ° ಎಂಬ ಚಿಹ್ನೆಯನ್ನು
ಹಾಕಿದೆ (ಉದಾ : °ದಂಡೀ-3).
* * *
ಇದು ‘ಶ್ರೀವತ್ಸ ನಿಘಂಟು’ವಿನ ತಿದ್ದಿ ಬೆಳಸಿದ ಎರಡನೆಯ ಮುದ್ರಣ. ಇದರಲ್ಲಿ ಮೊದಲ
ಮುದ್ರಣದಲ್ಲಿ ಆಗಿದ್ದ ಕೆಲವು ಪ್ರಮಾದಗಳನ್ನು ಸರಿಪಡಿಸಿದೆ; ಕೆಲವು ಹೆಚ್ಚಿನ ಆಕರಗಳಿಂದ
ಹೆಚ್ಚಿನ ಉಲ್ಲೇಖಗಳನ್ನು ಸೇರಿಸಿದೆ. ಇಷ್ಟಾಗಿ ಇನ್ನೂ ತಿದ್ದುಪಡಿ ಬೆಳವಣಿಗೆಗಳಿಗೆ
ಅವಕಾಶವಿರುವುದು ವಿದಿತವೇ ಆಗಿದೆ.
ನಿಘಂಟುವಿನ ಮೊದಲ ಮುದ್ರಣ 1971ರಲ್ಲಿ ಮೈಸೂರಿನ ಶಾರದಾಮಂದಿರದ
ಮೂಲಕ ಹೊರಬಂದಿತು. ಆಗ ಅದರ ಪ್ರಕಾಶಕರು, ಈಗ ದಿವಂಗತರಾಗಿರುವ ಪ್ರೊ.
ಎಚ್.ಎಂ. ಶಂಕರನಾರಾಯಣರಾವ್ ಅವರು. ಅವರು ಚಿಕ್ಕವನಾದ ನನ್ನ ವಿಷಯದಲ್ಲಿ
ಹೆಚ್ಚಿನ ಸಹನೆ ಸಹಾನುಭೂತಿಗಳನ್ನು, ಪ್ರೀತಿ ವಿಶ್ವಾಸಗಳನ್ನು ತೋರಿದರು. ಪುಸ್ತಕವನ್ನು
ಚೆನ್ನಾಗಿ ಹೊರತಂದರು; ಒಳ್ಳೆಯ ರಾಯಧನವನ್ನು ಕೊಟ್ಟರು. ಅಲ್ಲದೆ ಪುಸ್ತಕ ಪ್ರಕಟವಾಗುತ್ತಿದ್ದ
ಹಾಗೆಯೇ ತಮ್ಮ ಆಪ್ತೇಷ್ಟರನ್ನೆಲ್ಲ ತಮ್ಮ ಮನೆಗೆ ಬರಮಾಡಿಕೊಂಡು, ಒಂದು ಒಳ್ಳೆಯ
ಔತಣಕೂಟವೇರ್ಪಡಿಸಿ ತಮ್ಮ ಸಂತೋಷವನ್ನು ಎಲ್ಲರಲ್ಲಿಯೂ ಹಂಚಿಕೊಂಡರು. ಇಂತಹ
ವಿಶ್ವಾಸಿಗಳೂ ಉದಾರಿಗಳೂ ಆದ ಗ್ರಂಥಪ್ರಕಾಶಕರು ಈ ದಿನಗಳಲ್ಲಿ ವಿರಳವೆಂದು ನನಗೆ
ಕಂಡಿದೆ; ಹಾಗೆಂದೇ ಈ ಸಂದರ್ಭದಲ್ಲಿ, ಅವರು ನನಗೆ ಮಾಡಿದ ಉಪಕಾರವನ್ನು
ಅಭಿಮಾನದಿಂದ ನಾನು ನೆನೆಯುತ್ತೇನೆ.
ಮೊದಲ ಮುದ್ರಣದ ಪ್ರತಿಗಳು ಮುಗಿದು ಹೋಗಿ, ಬಹಳ ಕಾಲದಿಂದ ಈ ನಿಘಂಟುವಿಗೆ
ಬೇಡಿಕೆಯಿತ್ತು. ಈಗ ಕರ್ನಾಟಕ ಸರ್ಕಾರದ ಕನ್ನಡ ಪುಸ್ತಕ ಪ್ರಾಧಿಕಾರದ ಅಧ್ಯಕ್ಷರು
ಶ್ರೀ ನೆಲಮನೆ ಕೆ. ದೇವೇಗೌಡರ ವಿಶ್ವಾಸದಿಂದ ಇದಕ್ಕೆ ಮತ್ತೆ ಮುದ್ರಣದ ಯೋಗ ಬಂದಿದೆ;
ಈಗಿನ ಅಧ್ಯಕ್ಷರು ಡಾ॥ ಎಚ್.ಜೆ.ಲಕ್ಕಪ್ಪಗೌಡರ ಸಹಕಾರವನ್ನು ಸಹ ನಾನು ಸಂತೋಷದಿಂದ
ನೆನೆಯುತ್ತೇನೆ. ಇದು ನನಗೆ ಹೆಚ್ಚಿನ ಸಮಾಧಾನ, ಸಂತೃಪ್ತಿಗಳನ್ನು ತಂದಿದೆ. ಈ ಉಪಕಾರಕ್ಕಾಗಿ
ಅವರಿಗೆ, ಅವರ ಕಛೇರಿಯ ಸಿಬ್ಬಂದಿವರ್ಗದವರಿಗೆ, ನನ್ನ ಕೃತಜ್ಞತೆಗಳು ಸಲ್ಲುತ್ತವೆ.
ಈ ನಿಘಂಟುವಿನ ರಚನೆಗೆ ನಾನು ತೊಡಗಿದ್ದು 1-10-1958ರಲ್ಲಿ; ಇದರ ಮೊದಲ
vii viii
ಮುದ್ರಣವನ್ನು ಕಾಣಲು 13 ವರ್ಷಗಳು ಬೇಕಾದರೆ (1971), ಎರಡನೆಯ ಮುದ್ರಣವನ್ನು
ಈಗ 26 ವರ್ಷಗಳ ಅನಂತರದಲ್ಲಿ ಕಾಣುವಂತಾಗಿದೆ. ಬದುಕಿದ್ದರೆ ಒಳ್ಳೆಯದು ನೋಡಬಹುದು
ಎನ್ನುವ ಮಾತು ನಿಜ!
ಈ ನಿಘಂಟು ಇನ್ನೂ ಹೆಚ್ಚು ಕಾಲ ಬಾಳಬೇಕು ಎನ್ನುವುದು ನನ್ನ ಅಪೇಕ್ಷೆ; ಆದರೆ
ಅದು ಆಸಕ್ತ ವಿದ್ಯಾರ್ಥಿಗಳ, ವಿದ್ವಾಂಸರ ಹಾಗೂ ಪ್ರಕಾಶಕರ ಅಪೇಕ್ಷೆಯನ್ನು ಅವಲಂಬಿಸಿದ್ದು
ಎನ್ನುವುದು ತಿಳಿದೇ ಇದೆ. ಅದಕ್ಕಾಗಿ ನಾನು ಹಾರೈಸುತ್ತೇನೆ.

9.4.1999 l ಟಿ.ವಿ. ವೆಂಕಟಾಚಲ ಶಾಸ್ತ್ರೀ  
ಮಹಾವೀರ ಜಯಂತಿ
