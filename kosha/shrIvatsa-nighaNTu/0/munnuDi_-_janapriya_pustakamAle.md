+++
title = "ಮುನ್ನುಡಿ - ಜನಪ್ರಿಯ ಪುಸ್ತಕಮಾಲೆ"

+++

ಜ್ಞಾನಸಂಪಾದನೆ ಮತ್ತು ಪ್ರಸಾರಗಳ ಅತ್ಯಂತ ಪ್ರಬಲ ಮತ್ತು ಪರಿಣಾಮಕಾರಿ ಮಾಧ್ಯಮ
ಅಕ್ಷರಮಾಧ್ಯಮ. ಈ ಮಾಧ್ಯಮದಲ್ಲಿ ಆಹ್ಲಾದಕಾರಿಯೂ, ಅತ್ಯಾಕರ್ಷಕವೂ, ಜೀವನಸೌಂದರ್ಯ
ದಾಯಕವೂ, ಸಂಸ್ಕೃತಿಸಂಪನ್ನವೂ, ಬುದ್ಧಿ ಮನಸ್ಸುಗಳ ವರ್ಧಕವೂ ಆದ ಅಪೂರ್ವಮಾಧ್ಯಮವೇ
ಸಾಹಿತ್ಯ. ನಿತ್ಯಪರಿವರ್ತನಾಶೀಲವಾದ ಜಗತ್ತಿನ ಜ್ಞಾನ ವಿಜ್ಞಾನ ಸಂಸ್ಕೃತಿಗಳನ್ನು ತಲೆಮಾರಿನಿಂದ
ತಲೆಮಾರಿಗೆ ಪ್ರವಹಣಮಾಡುತ್ತ ಮನುಷ್ಯಜೀವನವನ್ನು ಪುಷ್ಟಿಗೊಳಿಸುತ್ತ, ತುಷ್ಟಿಗೊಳಿಸುತ್ತ,
ವಿಕಾಸಗೊಳಿಸುತ್ತ, ಪೂರ್ಣತೆಯ ಕಡೆಗೆ ಅವನನ್ನು ಕರೆದೊಯ್ಯುವುದೇ ಇದರ ಪರಮಗುರಿ.
ಇಂಥ ಜೀವನೋತ್ಥಾನಕಾರಿಯಾದ ಉತ್ತಮ ಜ್ಞಾನಸಂಪತ್ತನ್ನು ವಿಶಿಷ್ಟ ಹಾಗೂ ಅರ್ಥಪೂರ್ಣ
ಗ್ರಂಥಗಳ ಮೂಲಕ ಕನ್ನಡ ಓದುಗರಿಗೆ ಒದಗಿಸುವ ಗುರುತರ ಜವಾಬ್ದಾರಿಯನ್ನು ಕನ್ನಡ
ಪುಸ್ತಕ ಪ್ರಾಧಿಕಾರ ಹೊತ್ತುಕೊಂಡು ನಿರ್ವಹಿಸುತ್ತಿದೆ.
ಜ್ಞಾನ, ಸಂಸ್ಕೃತಿ ಮತ್ತು ಸಾಹಿತ್ಯಪ್ರಸಾರ ಕಾರ್ಯಕ್ಕೆ ಕರ್ನಾಟಕದ ಸರ್ಕಾರ ಬಹು
ಹಿಂದಿನಿಂದ ಒತ್ತಾಸೆ ನೀಡುತ್ತ ಬಂದಿದೆ. ಈ ಮೌಲಿಕ ಪರಂಪರೆಯನ್ನು ಆರಂಭಿಸಿದ
ಕೀರ್ತಿ ಕರ್ನಾಟಕ ಕಂಡ ಅತ್ಯಂತ ದಕ್ಷ ಹಾಗೂ ದೂರದೃಷ್ಟಿಯ ಮುಖ್ಯಮಂತ್ರಿಗಳಲ್ಲಿ
ಒಬ್ಬರಾದ ಶ್ರೀ ಕೆಂಗಲ್ ಹನುಮಂತಯ್ಯ ಅವರಿಗೆ ಸಲ್ಲಬೇಕು. ಕನ್ನಡದ ಶ್ರೀಮಂತ ಸಾಂಸ್ಕೃತಿಕ
ಪರಂಪರೆಯ ಶ್ರೇಷ್ಠಗ್ರಂಥಗಳನ್ನು ಸುಲಭ ಬೆಲೆಯಲ್ಲಿ ಓದುಗರಿಗೆ ತಲುಪಿಸುವ ಸ್ತುತ್ಯಕಾರ್ಯವನ್ನು
ಅಂದಿನಿಂದ ನಿರ್ವಹಿಸುತ್ತ, ಬಹುಬೇಡಿಕೆಯ ನೂರಾರು ಕೃತಿಗಳನ್ನು ಸರ್ಕಾರ ಪ್ರಕಟಿಸಿ
ಜನಮನ್ನಣೆಯನ್ನು ಗಳಿಸಿದೆ.
ಇದುವರೆಗೆ ಕನ್ನಡ ಮತ್ತು ಸಂಸ್ಕೃತಿ ನಿರ್ದೇಶನಾಲಯ ಪ್ರಕಟಿಸುತ್ತಿದ್ದ ಇಂಥ ಪ್ರಾಚೀನ
ಹಾಗೂ ಆಧುನಿಕ ಜನಪ್ರಿಯ ಪುಸ್ತಕಗಳನ್ನು ಈಗ ಕನ್ನಡ ಪುಸ್ತಕ ಪ್ರಾಧಿಕಾರ ಪ್ರಕಟಿಸುತ್ತಿದೆ.
ಅಲಭ್ಯವಾಗಿರುವ ಹಾಗೂ ಬಹುಬೇಡಿಕೆಯ, ಸಾಹಿತ್ಯಮೌಲ್ಯ ಮತ್ತು ವೈಚಾರಿಕಮೌಲ್ಯಗಳನ್ನು
ಒಳಗೊಂಡಿರುವ ಕೃತಿಗಳನ್ನು ಅತ್ಯಂತ ಕಡಿಮೆ ಬೆಲೆಯಲ್ಲಿ ಕನ್ನಡ ಸಹೃದಯರಿಗೆ ನೀಡುವುದೇ
ಈ ‘ಜನಪ್ರಿಯ ಪುಸ್ತಕಮಾಲೆ’ಯ ಮುಖ್ಯೋದ್ದೇಶ.
ಈ ಮಾಲೆಯಲ್ಲಿ ಇದೀಗ ಡಾ॥ ಟಿ.ವಿ. ವೆಂಕಟಾಚಲ ಶಾಸ್ತ್ರೀ ಅವರ ‘ಶ್ರೀವತ್ಸ ನಿಘಂಟು’
ಪ್ರಕಟವಾಗುತ್ತಿರುವುದು ತುಂಬ ಸಂತೋಷದ ಸಂಗತಿ. ಡಾ॥ ಟಿ.ವಿ. ವೆಂಕಟಾಚಲ ಶಾಸ್ತ್ರಿಯವರು
ix
ನಮ್ಮ ಕನ್ನಡ ವಿದ್ವತ್ ಕ್ಷೇತ್ರದ ಒಂದು ಹಸಿರು; ಹೆಸರು. ಕನ್ನಡ ವಿದ್ವತ್ತನ್ನು ಅತ್ಯಂತ ಪ್ರೀತಿ,
ಶ್ರದ್ಧೆ ಹಾಗೂ ಅರ್ಪಣ ಮನೋಧರ್ಮದಿಂದ ಎತ್ತರೆತ್ತರಕ್ಕೆ ಬೆಳೆಸಿಕೊಂಡು ಬರುತ್ತಿರುವ
ಬೆರಳೆಣಿಕೆಯ ಅತಿ ಶ್ರೇಷ್ಠ ವಿದ್ವಾಂಸರಲ್ಲಿ ಒಬ್ಬರು. ವ್ಯಾಕರಣ, ಛಂದಸ್ಸು, ಕವಿಗಳ ಕಾಲವಿಚಾರ,
ಪಾಠನಿರ್ಧರಣೆ, ಪ್ರಾಚೀನ ಪಠ್ಯಸಂಪಾದನೆ ಮತ್ತು ನಿಘಂಟು ಕ್ಷೇತ್ರಗಳಲ್ಲಿ ಅವರದು
ಅಸಾಧಾರಣವಾದ ವಿದ್ವತ್ತು. ಮೈಸೂರು ವಿಶ್ವವಿದ್ಯಾನಿಲಯದ ಜನಪ್ರಿಯ ಪ್ರಾಧ್ಯಾಪಕರಾಗಿ,
ಅಪರೂಪದ ಗ್ರಂಥಗಳನ್ನು ರಚಿಸಿ, ಕನ್ನಡ ಸಾಹಿತ್ಯದ ಮೌಲ್ಯಗಳನ್ನು ಸಮೃದ್ಧಗೊಳಿಸುತ್ತಿರುವ
ಡಾ॥ ಶಾಸ್ತ್ರೀ ಅವರ ಒಂದು ಅಮೂಲ್ಯಕೃತಿ ಈ ಶ್ರೀವತ್ಸ ನಿಘಂಟು.
ಶಾಸ್ತ್ರಿಗಳ ಆಳವಾದ ಅಪೂರ್ವ ಖಚಿತತೆ, ಸೂಕ್ಷ್ಮವಾದ ಒಳನೋಟ ಮುಂತಾದ
ಗುಣಗಳಿಂದ ಈ ನಿಘಂಟು ಅನನ್ಯವಾಗಿದೆ. ನೂರಾರು ಆಕರ ಗ್ರಂಥಗಳನ್ನು ಆಲೋಡಿಸಿ
ಹೆಕ್ಕಿ ಈ ವಿಶಿಷ್ಟಕೃತಿರತ್ನವನ್ನು ಡಾ॥ ಶಾಸ್ತ್ರಿಗಳು ಕನ್ನಡಿಗರಿಗೆ ನೀಡಿದ್ದಾರೆ. ಉಪನಿಷತ್ತಿನಿಂದ
ಹಿಡಿದು ಕಾವ್ಯ, ಇತಿಹಾಸ, ಪುರಾಣ, ತತ್ವಶಾಸ್ತ್ರ, ಧರ್ಮಶಾಸ್ತ್ರ, ಸಂಗೀತಶಾಸ್ತ್ರ, ಅಲಂಕಾರಶಾಸ್ತ್ರ,
ಗಜಶಾಸ್ತ್ರ, ವೈದ್ಯಶಾಸ್ತ್ರ, ಶಾಸನ ಇತ್ಯಾದಿಯಾದ ಬೆರಗುಗೊಳಿಸುವ ಮೂಲಸಾಮಗ್ರಿಗಳಿಂದ
ವಿಶಿಷ್ಟ ಪದಗಳನ್ನು ತಂದು ಈ ಕೃತಿಯ ಅಂಗಣದಲ್ಲಿ ರಾಶಿಹಾಕಿದ್ದಾರೆ. ವಿದ್ಯಾರ್ಥಿಗಳಿಗೆ,
ಅಧ್ಯಾಪಕರಿಗೆ, ವಿದ್ವಾಂಸರಿಗೆ ಹಾಗೂ ಶಬ್ದಜ್ಞಾನಕುತೂಹಲಿಗಳಿಗೆ ಈ ಕೃತಿ ಒಂದು
ಪಾರಾಯಣಗ್ರಂಥವಾಗಿದೆ. ಇಂಥದೊಂದು ಕೃತಿಯ ಮರುಮುದ್ರಣವನ್ನು ಪುಸ್ತಕ ಪ್ರಾಧಿಕಾರದ
ಮೂಲಕ ಹೊರತರಲು ಸಮ್ಮಿತಿಸಿ, ಮೂಲಕೃತಿಯನ್ನು ಆಮೂಲಾಗ್ರವಾಗಿ ಪರಿಷ್ಕರಿಸಿ ಕೊಟ್ಟಿರುವ
ವಿದ್ವನ್ಮಣಿ ಡಾ॥ ವೆಂಕಟಾಚಲ ಶಾಸ್ತ್ರಿಗಳಿಗೆ ಪುಸ್ತಕ ಪ್ರಾಧಿಕಾರದ ಪರವಾಗಿ ನನ್ನ ಹೃತ್ಪೂರ್ವಕ
ಕೃತಜ್ಞತೆಗಳನ್ನು ಈ ಮೂಲಕ ಸಲ್ಲಿಸುತ್ತಿದ್ದೇನೆ. ಹಾಗೆಯೇ ಇದನ್ನು ವಿಳಂಬವಾದರೂ
ಅಚ್ಚುಕಟ್ಟಾಗಿ ಮುದ್ರಿಸಿಕೊಟ್ಟಿರುವ ಕರ್ನಾಟಕ ಪ್ರೆಸ್ಸಿನ ಮಾಲೀಕರು ಮತ್ತು ಸಿಬ್ಬಂದಿವರ್ಗಕ್ಕೆ
ಹಾಗೂ ಜನಪ್ರಿಯ ಪುಸ್ತಕಮಾಲೆಯಲ್ಲಿ ಇದನ್ನು ಪ್ರಕಟಿಸಲು ಸಮ್ಮತಿಸಿದ ಪ್ರಾಧಿಕಾರದ
ಪ್ರೀತಿಯ ಸದಸ್ಯರಿಗೆ ನನ್ನ ಧನ್ಯವಾದಗಳು.
ಬೆಂಗಳೂರು l ಡಾ॥ ಎಚ್.ಜೆ. ಲಕ್ಕಪ್ಪಗೌಡ
9.4.1999 ಅಧ್ಯಕ್ಷರು