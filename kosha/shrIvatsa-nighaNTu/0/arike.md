+++
title = "ಅರಿಕೆ"

+++
`ಶ್ರೀವತ್ಸ ನಿಘಂಟು’ ಎಂಬ ಹೆಸರಿನಿಂದ ಕರೆದಿರುವ ಈ ಕೃತಿ ಭಾರತೀಯ ವಿದ್ಯೆಯ
ನಾನಾ ಪ್ರಕಾರಗಳಲ್ಲಿ ಅಭ್ಯಾಸಿಗಳೂ ಅಧ್ಯಾಪಕರೂ ಆಗಾಗ್ಗೆ ಎದುರುಗೊಳ್ಳುವ, ಸಾಮಾನ್ಯವಾಗಿ
ವಿವರಣೆಯಿಲ್ಲದೆ ವ್ಯವಹಾರಗೊಂಡಿರುವ, ಸಂಖ್ಯಾವಿಶಿಷ್ಟ ಪದಗಳನ್ನು ವಿವರಿಸುವ ಒಂದು
ಕೋಶವಾಗಿದೆ. ಯಾವುದೇ ಪ್ರಕಾರದಲ್ಲಿ ಸಂಖ್ಯಾವಿಶಿಷ್ಟ ಪದಗಳು ವಿಷಯಪ್ರತಿಪಾದನೆಯ
ಮಿತವ್ಯಯಾಕಾಂಕ್ಷೆ ಮತ್ತು ಸೂತ್ರೀಕರಣ ವಿಧಾನಗಳ ಫಲವಾಗಿ ಬಂದಿರುತ್ತವೆ ಎನ್ನಬಹುದು.
ಜ್ಞಾನಸಾಧಕಗಳಾದ ವಿಷಯಗಳು ಮುಖ್ಯವಾಗಿ ಸಾಹಿತ್ಯ, ಕಲೆಗಳು, ಧರ್ಮ, ತತ್ತ್ವಶಾಸ್ತ್ರ,
ರಾಜ್ಯಶಾಸ್ತ್ರ, ವೈದ್ಯಶಾಸ್ತ್ರ, ಕಾಮಶಾಸ್ತ್ರ, ವ್ಯವಹಾರ ಮೊದಲಾದ ವಿವಿಧ ಶಾಖೆಗಳಿಗೆ ಸಂಬಂಧ
ಪಟ್ಟಿರುತ್ತವೆ. ಈ ಹಲವು ಶಾಖೆಗಳ ಎಷ್ಟೋ ವಿಷಯಗಳು ಯಾವ ಗ್ರಂಥದಲ್ಲಿಯಾದರೂ
ಯಾವ ಸಂದರ್ಭದಲ್ಲಿಯಾದರೂ ಸಂಖ್ಯಾವಿಶಿಷ್ಟ ಪದಗಳೆಂದು ಹಿಂದೆ ಹೇಳಿದ ಸಂಜ್ಞೆಗಳ
ರೂಪದಲ್ಲಿ ಕಾಣಿಸಿಕೊಳ್ಳಬಹುದು. ಇವು ಗ್ರಂಥಶರೀರದಲ್ಲಿಯೇ ಕೆಲವೊಮ್ಮೆ ವಿವರಣೆಗಳೊಂದಿಗೆ
ದೊರೆಯುವುದುಂಟು; ಆದರೆ ವಿವರಣೆಗಳಿಲ್ಲದೆ ಸಂಜ್ಞೆಗಳಾಗಿ ಬಳಕೆಯಾಗಿರುವುದೇ ಹೆಚ್ಚು.
ಇಂಥ ವಿವರಣೆಗಳನ್ನು ತಿಳಿಯುವ ಅಪೇಕ್ಷೆಗೆ ಪರಿಹಾರ ಎರಡು ರೀತಿಯಾಗಿವೆ: ಒಂದು,
ಆ ಸಂಖ್ಯೆಯು ಬಳಕೆಯಾಗಿರುವ ಸಂದರ್ಭವನ್ನು ಗಮನಿಸಿ, ಯಾವ ಶಾಖೆಗೆ ಅದು
ಸೇರಿದುದು ಎಂಬುದನ್ನು ಮೊದಲು ತಿಳಿದುಕೊಂಡು, ಅದರ ವಿವರಣೆಯನ್ನು ಅಥವಾ
ವಿವರಣೆಗಳನ್ನು ಕೊಟ್ಟಿರಬಹುದಾದ ಆ ಶಾಖೆಯ ಮೌಲಿಕ ಗ್ರಂಥಗಳನ್ನು ಶೋಧಿಸುವುದು;
ಇನ್ನೊಂದು, ನಿರ್ದಿಷ್ಟ ಶಾಖೆಯ ವಿಷಯಸಂಗ್ರಹವಿರುವ ವಿಶಿಷ್ಟ ವಿಷಯಕೋಶಗಳನ್ನೋ
ರೂಢಿಯಲ್ಲಿ ಪ್ರಸಿದ್ಧವಾಗಿರುವ ಸಾಮಾನ್ಯ ಶಬ್ದಕೋಶಗಳನ್ನೋ ನೋಡುವುದು. ಇವು
ಸಂಸ್ಕೃತ, ಕನ್ನಡ, ತೆಲುಗು, ಮರಾಠಿ - ಹೀಗೆ ಯಾವ ಭಾಷೆಯಲ್ಲಿ ಬೇಕಾದರೂ ಇರಬಹುದು.
ಇಂಥ ಗ್ರಂಥಗಳನ್ನು ಹುಡುಕಿ ಪಡೆಯುವುದೊಂದು ಶ್ರಮದ ಕೆಲಸವಾದರೆ, ನಮ್ಮದಲ್ಲದ
ಭಾಷೆಯಲ್ಲಿ ಅವು ರಚಿತವಾಗಿದ್ದ ಪಕ್ಷದಲ್ಲಿ ಅಲ್ಲಿ ಹೇಳಿರುವುದೇನೆಂದು ತಿಳಿಯುವುದೇ
ಒಂದು ಸಾಹಸದ ಕೆಲಸವಾಗುತ್ತದೆ. ಅಲ್ಲದೆ ಅವುಗಳಲ್ಲಿ ಸಾಮಾನ್ಯವಾಗಿ ವಿಷಯದ
ಯಾವುದಾದರೂ ಒಂದು ವಿವರಣೆಯಷ್ಟೇ ದೊರೆಯುವುದಲ್ಲದೆ, ಒಂದೇ ಸಂಜ್ಞೆಗೆ ಕಾಲಕಾಲಕ್ಕೆ
ಬೇರೆಬೇರೆ ಕಾರಣಗಳಿಂದ ಬೇರೆಬೇರೆಯವರು ಕೊಟ್ಟ ವಿವರಣೆಗಳೂ ಬೇರೆಬೇರೆ ಮೂಲಗಳಿಂದ
ಸಂಗ್ರಹಿಸಿ ಕೊಟ್ಟ ಇತರ ವಿವರಣೆಗಳೂ ಸಾಮಾನ್ಯವಾಗಿ ದೊರೆಯುವುದಿಲ್ಲ. ಅದೇ ರೀತಿ,
ಸಂಜ್ಞೆಗೆ ಯಾವ ಕಾಲಕ್ಕೂ ಒಂದು ನಿಶ್ಚಿತವಾದ ವಿವರಣೆಯಿಲ್ಲದೆ, ರೂಢಿಯಲ್ಲಿ ಉಂಟಾಗುವ